{"url": "https://www.bgonair.bg/world/2018-08-20/pozhar-izbuhna-v-zhilishtna-sgrada-v-parizh-22-ma-sa-postradali", "text": "22-ма души са пострадали при пожар в жилищна сграда в северно парижко предградие. Седем от тях, сред които и 5 деца, са в тежко състояние.  Една жена е с опасност за живота. Останалите са приети в болница заради вдишания дим от пожара. Сред тях са огнеборец и 10 полицаи. Огънят е пламнал вчера вечерта в подпокривното пространство на двуетажна сграда.  Някои от обитателите са успели да се измъкнат през прозорците и да излязат на покрива. В потушаването на пожара са се включили близо 100 огнеборци и 40 автомобила. Причината за пламването му засега е неизвестна.", "date": "2018.08.20", "title": "Пожар избухна в жилищна сграда в Париж, 22-ма са пострадали"}
{"url": "https://www.bgonair.bg/economy/2018-08-20/petrolno-gazoviyat-gigant-total-se-izteglya-ot-iran", "text": "Френският петролно-газов гигант Total официално прекратява дейността си в Иран, след като САЩ заплашиха, че ще наложат санкции на компаниите, които правят бизнес в страната, предадоха световните агенции, цитирайки иранския министър на петрола Биджан Намдар Зангане. Total е водещ участник в консорциума за разработване на най-голямото в света газово находище с дял от 50,1%. Още 30 процента са собственост на CNPC, а 19, 9 процента - на иранската Petropars. Запасите на находището се оценяват на 13, 8 трилиона кубични метра. От края на миналия век Иран осъществява поетапно разработване на \"Южен парс\", като е разделен на 28 фази. Вашингтон наложи отново сурови санкции срещу Техеран, след като се оттегли от ядреното споразумение от 2015 година между световните сили и Иран. Президентът на САЩ Доналд Тръмп заплаши да накаже чуждестранни предприятия, които продължат да работят в Ислямската република. Иранските власти определят санкциите като едностранно решение на САЩ.  Повече четете на .", "date": "2018.08.20", "title": "Петролно-газовият гигант Total се изтегля от Иран"}
{"url": "https://www.bgonair.bg/world/2018-08-20/rodnini-razdeleni-ot-koreyskata-voyna-shte-se-vidyat-za-prav-pat", "text": "\r\n Денят е вълнуващ за общо 180 корейски семейства. Роднини, разделени от Корейската война през 50-те години на миналия век, се видяха за пръв път.  Късметлиите са избрани на лотариен принцип, а най-възрастният от тях е на цели 101 години.  Срещата е част от сближаването между Пхенян и Сеул през последните месеци и е първата от 3 години насам.", "date": "2018.08.20", "title": "Роднини, разделени от Корейската война, се видяха за пръв път"}
{"url": "https://www.bgonair.bg/economy/2018-08-20/kakvi-sa-vaprosite-i-otgovorite-okolo-falita-na-olimpik", "text": "Обявеният през миналата седмица фалит на кипърската застрахователна компания \"Олимпик\", която оперираше в България със свой клон, беше изненада за много от нейните клиенти. Но не беше изненада за институциите и пазара. За опасността от фалит се заговори още от началото на май 2018 г., пише Така например още на 10 май българската Комисия за финансов надзор (КФН) обяви, че е била информирана за решението на Министерството на финансите на Кипър, което упражнява функциите на надзорен орган върху застраховането, с което е отнет лиценза на компанията и на същата е предоставен т.нар. \"специален лиценз\". От този момент на дружеството беше забранено да сключва нови застрахователни договори или да удължава срока или разширява покритието на съществуващите договори. Специалният лиценз дава право само на обслужване на вече сключените договори, изразяващо се в събиране на вноски по тях и уреждане на висящите щети. На същата дата КФН също издаде принудителна административна мярка по отношение на клона на Застрахователна компания \"Олимпик\" в България да сключва нови застрахователни договори, да разширява покритието или да удължава срока по действащите договори, както и да се разпорежда свободно с активите, намиращи се на територията на Република България. Така започналата процедура беше обжалвана по административен ред от страна на застрахователната компания, но очевидно неуспешно, за да се стигне до обявеното на 10 август назначаване на предварителен ликвидатор до назначаването на постоянен такъв от съда. Това решение беше официално обявено на 17 август, с което започналата през май процедура беше окончателно финализирана. Като резултат от това решение кипърското законодателство предвижда автоматичното прекратяване на всички действащи застрахователни договори на ЗК \"Олимпик\", като то е валидно и за тези, сключени на територията на Република България от датата на официалното му обявяване. Ето защо, считано от 18 август, почти 200 хиляди автомобила у нас се оказаха без задължителна застраховка \"Гражданска отговорност\" на автомобилстите с всички негативни последствия от това. Управлението на МПС без такава застраховка е административно нарушение и водачът му може да бъде глобен от КАТ. По-тежки, обаче, могат да бъдат гражданско-правните последици: ако водач на МПС без задължителна застраховка \"Гражданска отговорност\" на автомобилистите причини пътно транспортно произшествие, ще трябва сам да поеме отговорността за обезщетяването на вредите, претърпени от увредените лица, а при неимуществени вреди обезщетенията могат да бъдат на значителна стойност. Когато тези вреди бъдат възмездени от българския Гаранционен фонд, той ще ги претендира отново към водача, така че, във всички случаи, нарушилият закона водач ще носи материалната отговорност за причинените от него вреди и няма да се ползва със застрахователна защита. Всъщност едва с обявяването на решението за назначаване на предварителен ликвидатор от страна на КФН в сайта на Комисията (което се случи на 14 август) българската общественост разбра, че се случва нещо притеснително, като напрежението сред гражданите – клиенти на ЗК „Олимпик“, клон България, нарастваше с всеки изминал ден, за да ескалира и в нощни протести пред сградата на парламента. Информацията, изнесена на сайта на КФН, беше подробна и указваше ясно, че водачите, чиито застраховки \"Гражданска отговорност\" ще бъдат прекратени от 18 август, следва да сключат без забавяне такава застраховка при друг лицензиран застраховател, опериращ на територията на Република България. Освен това КФН информираше и за начините, по които тези водачи могат да получат платените от тях премии за неизтеклата част от договорите им с \"Олимпик\". Всичко това съвпадна и с друг, напълно независим от случващото се с „Олимпик“ процес на застрахователния пазар, заради който всички застрахователи повишиха цените на задължителната застраховка „Гражданска отговорност“ на автомобилистите в рамките на последните две – три седмици. Това увеличаване на цените беше основно повлияно от два фактора. Първият бе излязлото в края на юни 2018 г. тълкувателно решение № 1/2016 на ВКС, с което беше изоставена досегашната постоянна практика на съда относно кръга на лицата, които имат право да претендират обезщетение за претърпените от тях неимуществени вреди в случай на смърт на близък човек, като този кръг беше чувствително разширен и с други роднини - баби, дядовци, внуци, братя, сестри и дори лица, които не са били в роднинска връзка с починалия. По прогнозни данни на КФН и Асоциацията на българските застрахователи това разширяване на кръга ще увеличи размера на изплащаните обезщетения по застраховка „Гражданска отговорност“ и то само за непокрития по давност петгодишен период преди решението с между 400 млн. лв. и 1,2 млрд. лв. Вторият фактор бе фактът, че в края  на юли 2018 г. КФН публикува своя \"Анализ на пазара на задължителната застраховка \"Гражданска отговорност\"  на автомобилистите в България\", в който, базирайки се на пазарните  данни, обосновано констатира, че премиите, които застрахователите събират по тази застраховка са недостатъчни да покрият все по-нарастващите обезщетения, които следва да изплащат. Това беше еднозначен сигнал за всички застрахователи, че следва да приведат дейността си в съответствие с Кодекса за застраховането и да предлагат задължителната застраховка, на цена, която осигурява в достатъчна степен изпълнението на задълженията им по поетите застрахователни договори. Тези фактори стимулираха увеличението на цената по задължителната застраховка \"Гражданска отговорност\" на автомобилистите с около 40 - 50 лв.  и засегнатите от фалита на ЗК „Олимпик“ се сблъскаха с тези нови цени през миналата седмица. Недоволството на гражданите е обяснимо - те действително са потърпевши от ситуацията – и нормално  търсят отговорност в държавните институции. Дали, обаче, държавните институции действително не си свършиха работата и не е ли време да потърсим някаква отговорност и от нас самите. Най-обвиняваната институция в момента е КФН. Изтъква се, че това е регулиран пазар и че КФН е следвало да вземе някакви мерки. И точно тук идва основният въпрос: какви? Ако проследим цялото развитие на процеса, ще видим, че всъщност КФН e приложила целия инструментариум, който е имала на разположение. Оказва се обаче, че той е твърде ограничен. Така например не бива в никой момент да забравяме, че става дума за клон на застрахователна компания, лицензирана в друга държава членка на ЕС – Кипър и намираща се под надзор в тази държава. Надзорният орган на България в този случай има изключително стеснено поле за действие. Мерките, които КФН може да предприеме, са функция и следствие от вече предприетите действия от страна на Кипърския надзорен орган. Тук трябва да признаем, че всички тези мерки от страна на българската надзорна институция бяха предприети и то незабавно след или съгласувано с мерките на надзорния орган на Кипър. Отправените към КФН, правителството и парламента искания от страна на някои недоволни граждани и организации, понесените от тях вреди от фалита на ЗК \"Олимпик\" да се поемат от българския Гаранционен фонд, под чието управление се намира и т. нар. Обезпечителен фонд, нямат никаква правна опора именно поради факта, че става дума за чуждестранна застрахователна компания. Твърденията, че това са средства, набирани от застрахователните компании и затова могат да се ползват с тази цел, очевидно се разминават със законовата уредба, защото вноските към Гаранционния фонд (в това число и към Обезпечителния фонд) са включени в застрахователната премия и се заплащат от клиентите. Вноската дори е изнесена на отделен ред в застрахователната полица. Т.е. средствата в Гаранционния фонд са обществени средства и могат да се разходват само за целите, посочени в Кодекса за застраховането. Фалитът на ЗК \"Олимпик\" обаче следва да постави един много важен въпрос и пред самите опарени клиенти – как и добре ли се грижим за собствените си (включително финансови) интереси? Много често към застраховката \"Гражданска отговорност\" на автомобилистите се подхожда с пренебрежение – главното е ниската цена, защото се обезщетяват други лица. Това е дълбоко погрешен подход. Неслучайно на тази застраховка се гледа през призмата на социалната отговорност. Задължителната застраховка \"Гражданска отговорност\" на автомобилистите е важна за всеки: и в качеството му на водач, защото на всеки може да се случи да сгреши на пътя и да причини вреди, които следва да обезщети и тогава ще има нужда от помощта на застрахователя, но и в качеството му на пострадал, защото и това е възможно. И тогава е добре да се разчита на застрахователя за компенсацията на вредите.", "date": "2018.08.20", "title": "Какви са въпросите и отговорите около фалита на \"Олимпик\""}
{"url": "https://www.bgonair.bg/world/2018-08-20/nov-tragichen-intsident-v-italiya-osem-dushi-zaginaha-ot-pridoshla-reka", "text": "\r\n Най-малко 10 души загинаха, след като проливен дъжд наводни каньон, пълен с туристи в Калабрия, Южна Италия.  От Гражданска защита са успели да спасят 18 души, 6-ма от които са с леки наранявания.  Повечето от туристите са италианци, които били на туристическа обиколка в района.  Хората успели да намерят убежище в скалите, а за да ги извадят, спасителите се спускали при тях с въжета.  Издирват се още хора, тъй като в момента на бедствието в каньона е имало поне 3 групи с туристи.", "date": "2018.08.20", "title": "Трагичен инцидент в Италия: Десет души загинаха след като проливен дъжд наводни каньон"}
{"url": "https://www.bgonair.bg/world/2018-08-20/otkriha-strelba-po-posolstvoto-na-sasht-v-ankara", "text": "Стрелба срещу американското посолство в Анкара. Инцидентът е станал около 05.30 ч. тази сутрин. Няма пострадали, тъй като дипломатическата мисия е затворена за свещената за мюсюлманите седмица Курбан Байрам. Свидетели са чули 4 или 5 изстрела, които дошли от бял автомобил. Целта била охранителната будка пред посолството, чиито прозорци са счупени. Извършителите са избягали и се издирват от полицията.  ", "date": "2018.08.20", "title": "Откриха стрелба по посолството на САЩ в Анкара"}
{"url": "https://www.bgonair.bg/world/2018-08-20/zapochna-nay-golyamoto-poklonenie-za-myusyulmanite-hadzhat-v-grad-meka", "text": "Най-голямото поклонение за мюсюлманите – хаджът в град Мека – започна под проливни дъждове.  Над 2 милиона души пристигнаха през изминалата седмица в Саудитска Арабия за петдневните свещени ритуали.  Те преповтарят пътя, който пророкът Мохамед изминава преди 14 века. Вчера силни гръмотевични бури заляха Мека и предизвикаха предупреждения за наводнения.  Днес мюсюлманите се качват на връх Арафат, а от утре започва и Курбан Байрамът.", "date": "2018.08.20", "title": "Започна най-голямото поклонение за мюсюлманите – хаджът в град Мека"}
{"url": "https://www.bgonair.bg/world/2018-08-20/kola-se-vryaza-v-peshehodtsi-na-trotoar-v-ispanskiya-grad-saragosa", "text": "Трима души пострадаха, след като кола се вряза в пешеходци на тротоар в Сарагоса, Испания. Инцидентът е станал близо до пешеходна пътека. Шофьорът на автомобила е избягал.  Според местни медии по-късно са задържани двама души, които били в колата. От полицията съобщават, че инцидентът се разглежда като пътнотранспортно произшествие, а не за умишлено нападение. По-рано днес полицията в град Корнела, провинция Барселона, е ликвидирала мъж, който се опитал да нападне служители на полицейски участък.  Мъжът влязъл въоръжен с нож и крещял \"Аллах е велик\". Униформените го простреляли, по-късно той е починал. От службите за борба с тероризма съобщиха, че нападателят е 29-годишен алжирец, но с испански документи за самоличност.  Полицаи претърсват дома му, който се намира само на няколкостотин метра от мястото на нападението. ", "date": "2018.08.20", "title": "Кола се вряза в пешеходци на тротоар в испанския град Сарагоса"}
{"url": "https://www.bgonair.bg/denqt-on-air/2018-08-20/ostavka-na-tereza-mey-nikoy-ne-iska-da-e-na-neyno-myasto-kategorichen-e-analizator", "text": "Британският мултимилионер Джулиън Дънкъртън дари 1 милион паунда за публичната кампания \"Гласът на народа\", която е в полза на нов референдум за Brexit. Дюнкертън вярва, че ново гласуване дава реален шанс да се \"прекъсне\" ситуацията около изтеглянето на Великобритания от ЕС. По думите на бившия зам.-външен министър, Любомир Кючуков има два варианта за референдум - един, който да каже какъв вид да бъде самото излизане, или друг, който да каже дали въобще Великобритания да излезе от ЕС. \"За да се проведе референдум \"за\" или \"против\" излизането на Великобритания от ЕС, трябва да има смяна на правителството. Ако вътрешното напрежение нарасне и правителството подаде оставка, тогава може да се мисли за подобен референдум. Това обаче почти няма как да стане, защото никой не иска да се постави на мястото на Тереза Мей\", категоричен е Кючуков в \" \". Според него цялата конфронтация идва от консервативната партия на Острова. \"Великобритания иска да запази само търговските договори и връзки, които са само плюсовете на Съюза, но не иска да има отговорности. ЕС обаче веднага отхвърли този план. Ако се възстанови границата между двете Ирландии - най-вероятно ще се преустанови войната там\", допълни анализаторът пред  .", "date": "2018.08.20", "title": "Оставка на Тереза Мей? Никой не иска да е на нейно място, категоричен е анализатор"}
{"url": "https://www.bgonair.bg/bulgaria/2018-08-20/kilometrichni-zadrastvaniya-v-kardzhali-zaradi-kurban-bayram", "text": "\r\n Километрични задръствания в Кърджали. Причината е утрешният мюсюлманския празник Курбан Байрам. В града пристигнаха хиляди гурбетчии от Западна Европа и наши изселници в Турция.  Курбан Байрамът е мюсюлмански празник в памет на жертвоприношението на пророка Ибрахим. На него се колят жертвени животни.  Преди да се заколи животното, рано сутринта най-възрастният мъж от семейството отива на джамия, за да се помоли и поклони. След като се върне, чете първо молитвата и тогава извършва жертвоприношението.", "date": "2018.08.20", "title": "Километрични задръствания в Кърджали заради Курбан Байрам"}
{"url": "https://www.bgonair.bg/bulgaria/2018-08-20/pozharat-nad-karlovo-se-razgorya-otnovo", "text": "\r\n Пожарът над Карлово се разгоря отново. В късния следобед огънят е минал под изградената просека и вероятно заради вятъра в района се е възобновил. В гасенето на двете нови огнища участват 20 горски служители и огнеборци. Засегнатия терен е на площ от 100 декара. През миналата нощ е имало активизиране на няколко огнища, но те са били потушени от дежурните екипи на Държавно лесничейство.  За пълното овладяване на пожара ще са необходими поне още няколко дни. До епицентъра на пламъците се стига след труден преход от поне час и половина. Тежка техника не може да премине. На този етап няма опасност за къщите в покрайнините на града и евакуация на хора не се предвижда.", "date": "2018.08.20", "title": "Пожарът над Карлово се разгоря отново"}
{"url": "https://www.bgonair.bg/denqt-on-air/2018-08-20/putin-i-merkel-na-4-ochi-kakvo-dogovoriha-dvamata-lideri", "text": "\r\n Преговорите между руския президент Владимир Путин и германския канцлер Ангела Меркел продължиха три часа в събота вечерта. Срещата се проведе в резиденцията Мезеберг на 70 км северно от Берлин. Преди началото на срещата двамата лидери направиха кратки изявления за медиите. Те обявиха, че ще обсъждат ситуацията в Сирия, уреждането на украинския конфликт, ситуацията с договора за иранската ядрена програма, както и проекта за газопровод \"Северен поток” 2. Според международния анализатор Любомир Стефанов преговорите не са били точно \"преговори\", а по-скоро обсъждане на нашумели теми. \"Путин отиде с тази нагласа - не да преговаря. Добър знак е, че са си говорили толкова много на закрити врата. Всички теми, които те са засегнали, са факт, в голяма или малка степен, заради администрацията на Доналд Тръмп. Американският президент тика ЕС към Русия и Китай, което е странно\", категоричен е Стефанов в \" \". По думите му \"Северен поток\" 2 е чисто икономически проект за Германия, но за Русия това е чисто политически. \"Санкциите на Щатите не работят определено. Тръмп си върши работата като американски президент. Американските гласоподаватели очакват от политиката му едно, а светът - друго, и те не е задължително да се препокриват. Тръмп да санкционира Русия и Германия за \"Северен поток\"? Това ще е нещо катастрофално. Тръмп продава една политика на вътрешните си гласоподаватели, а на другите - друга\", подчерта анализаторът пред  . Той е категоричен, че между Германия и Русия ще има разбирателство относно \"Северен поток\" 2, но това няма да стане лесно заради Украйна.  \"Русия иска да прескочи Украйна, но Германия е ангажирана с процеса в Крим. Меркел заяви, че прескачането на Украйна е недопустимо. Това поставя \"Северен поток\" в доста политически аспект. Руският президент много ясно разбира тежестта на този проект и най-вероятно ще направи компромис за Украйна\", допълни още Любомир Стефанов.", "date": "2018.08.20", "title": "Путин и Меркел на 4 очи... Какво договориха двамата лидери?"}
{"url": "https://www.bgonair.bg/reportazhi/2018-08-20/aresti-na-shefove-raztarsiha-ruskata-kosmicheska-industriya", "text": "\r\n Трима висши ръководители на компания \"Енергия\", която проектира и произвежда руските космически кораби \"Съюз\" и \"Прогрес\", са арестувани за корупция. Повдигнати са им обвинения в опит за измама.  Според местни медии задържаните са заподозрени, че са предали на западни тайни служби секретна информация за проекти на руски хиперзвукови оръжия. Арестите са извършени в рамките на разследване, водено от Федералната служба за сигурност. В края на миналия месец службата проведе няколко обиска в различни звена на руската космическа агенция \"Роскосмос\". ", "date": "2018.08.20", "title": "Арести на шефове разтърсиха руската космическа индустрия"}
{"url": "https://www.bgonair.bg/reportazhi/2018-08-20/protest-pred-bnr-detski-horisti-i-roditeli-si-iskat-dirigentkata", "text": "\r\n \n С протестен концерт хористи и техните родители изразиха своето недоволство пред националното радио. Те настояват дългогодишната им диригентка Венеция Караманова да запази ръководната си позиция.  В началото на годината радиото е провело конкурс за главен диригент, който трябва да заеме поста на Караманова. Спечелeн е от Теодора Димитрова, която работи с децата от няколко месеца.  67-годишната Венеция Караманова има повече от 40-годишна история с Детския радиохор, най-вече като помощник на покойния Христо Недялков. В края на миналия месец и е било предложено да стане почетен диригент на хора.  Детският хор е поредния музикален състав на БНР, който изрязава недоволството си с протестен концерт. Преди няколко месеца под прозорците на националното радио протестираха музикантите от Симфоничния оркестър.", "date": "2018.08.20", "title": "Протест пред БНР: Детски хористи и родители си искат диригентката"}
{"url": "https://www.bgonair.bg/bulgaria/2018-08-20/70-godishna-se-preobarna-s-kolata-si-v-rusensko", "text": "70-годишна жена се преобърна с колата си в Русенско. Катастрофата станала този следобед на завой на вътрешния път Иваново-Две могили, който се ползва като обходен на Русе-Бяла.  Наложило се пожарникарите да режат автомобила, тъй като жената била заклещена и с травми на крайниците.  През уикенда в Русенско станаха няколко катастрофи. Шестима души са настанени в болница без опасност за живота им. Повечето от инцидентите са станали, след като водачите изгубили контрол над автомобилите.", "date": "2018.08.20", "title": "70-годишна се преобърна с колата си в Русенско"}
{"url": "https://www.bgonair.bg/bulgaria/2018-08-20/neizvestno-veshtestvo-zamarsi-vodnoto-ogledalo-v-kardzhali", "text": "Замърсено е \"Водното огледало“ в Кърджали. Източникът обаче все още не е известен.  От различни нюанси на червеното до бяло се е превъплъщавал в събота и неделя изграденият за 76 милиона лева воден канал в Кърджали. Днес огромни мазни петна показваха, че все още във водите има химикали.  Екип на Пожарна безопасност и защита на населението е взел проби от замърсения участък, съобщиха от Областната дирекция на МВР, където съхраняват пробите и ще ги предоставят на екоинспекцията или други институции, които ще могат да установят от къде има теч на горива или химически вещества.", "date": "2018.08.20", "title": "Неизвестно вещество замърси \"Водното огледало\" в Кърджали"}
{"url": "https://www.bgonair.bg/bulgaria/2018-08-20/mezhdu-30-i-50-hil-leva-sa-zadignati-ot-vzriveniya-bankomat-v-kazanlak", "text": "Между 30 и 50 хиляди лева са били откраднати от взривения банкомат в Казанлък. Престъплението е станало около 3 часа през нощта.  Банкоматът се намирал в магазин за парфюми и перилни препарати в града. Нанесени са и материални щети на обектите в съседство, тъй като са изпочупени витрините на магазина.  Извършителите на обира са напуснали Казанлък с автомобил. В момента се издирват.", "date": "2018.08.20", "title": "Между 30 и 50 хил. лева са задигнати от взривения банкомат в Казанлък"}
{"url": "https://www.bgonair.bg/bulgaria/2018-08-20/sled-falita-na-olimpik-darzhavata-obmislya-vazmozhnite-varianti", "text": "По искане на премиера финансовият министър и председателят на Комисията за финансов надзор ще обсъдят днес възможните варианти за реакция от страна на държавата след фалита на застрахователната компания \"Олимпик\". Борисов заяви, че ще бъдат положени всички усилия да се помогне на шофьорите, но доколкото позволява законът.  До момента институциите направиха две отстъпки пред останалите без застраховка. На първо място им позволиха да сключат нови застраховки преди да изтекат старите. От \"Пътна полиция\" пък обещаха, че няколко дни няма да глобяват за липса на \"Гражданска отговорност\", ако тя е била сключена към фалиралото дружество.", "date": "2018.08.20", "title": "След фалита на \"Олимпик\": Държавата обмисля възможните варианти"}
{"url": "https://www.bgonair.bg/denqt-on-air/2018-08-20/darzhavata-v-deystvie-shte-vrashta-balgarite-zad-granitsaa", "text": "\r\n Агенцията за българите в чужбина започна кампания за връщане на сънародниците ни. Може ли с анкети и писма да ги върнем у нас? Председателят на Държавната агенция за българите в чужбина (ДАБЧ) Петър Харалампиев посочи, че се прави уникална анкета сред българските общности в чужбина.  \"Тя е много професионална и ще имаме много интересни резултати. Въпросите са доста разнообразни\", каза той и отбеляза, че от 10-11 месеца контактуват чрез писма с българските организации, когато има предложения за работа у нас.  \"Българите зад граница работят нискоквафилициран труд или под средния. Работят по 10-12-15 часа, наемите са огромни. Като съберат паричките и си дойдат, един месец са номер 1 по клубовете. Идват тук и са царе един месец, после там бачкат 11 месеца яко\", обясни гостът на Bulgaria ON AIR. Харалампиев добави, че сънародниците ни живеят още по-мизерно в чужбина и голяма част от тях спестяват, за да издържат родители, братя и сестри. По думите му българите в чужбина масово са тормозени от носталгията и че не могат да си позволят начина, по който живеят тук. От Сърбия, Молдова и Македония идват тук от интерес към България. Тези, които се връщат от Западна Европа или САЩ, се връщат от носталгия. Масово се връщат IT, икономисти и финансисти, стана ясно още от думите му в \"Денят ON AIR\". Председателят на призова да се насърчи раждаемостта в България, както и помощта към младите семейства. А работодателите да свият разходите, за да подобрят условията за работа и да вдигнат заплатите.", "date": "2018.08.20", "title": "Държавата в действие, ще връща у нас българите зад граница"}
{"url": "https://www.bgonair.bg/bulgaria/2018-08-20/do-2-godini-remontirat-vsichki-magistralni-mostove-u-nas", "text": "\r\n Всички магистрални пътни мостове в лошо състояние ще бъдат ремонтирани поетапно в следващите две години.  Това заяви министърът на регионалното развитие и благоустройството Николай Нанков след среща с премиера Бойко Борисов и финансовия министър Владислав Горанов.  Нанков посочи, че в момента се правят ремонти на пет от 17-те моста, чиито експлоатационни срокове изтичат, а в близките дни ще започнат ремонтите на още три.  Двамата министри са представили на премиера Бойко Борисов финансовите разчети за ремонтите.", "date": "2018.08.20", "title": "До 2 години: Ремонтират всички магистрални мостове у нас"}
{"url": "https://www.bgonair.bg/bulgaria/2018-08-20/kazusat-olimpik-darzhavata-shte-pomogne-na-oshtetenite-s-naemaneto-na-advokatska-kompaniya", "text": "\r\n Прокуратурата и ДАНС проверяват Комисията за финансов надзор, заради фалиралата застрахователна компания \"Олимпик\". В Министерския съвет се проведе среща при премиера Борисов на финансовия министър и председателя на Комисията за финансов надзор. Държавата щяла да помогне, но не с пари, а като помогне на ощетените граждани с наемането на адвокатска компания, която да ги представлява в Кипър. Министър Горанов обяви като спекулация слуховете, че ще се вземат средства от гаранционния фонд, за да се раздадат на застрахованите в \"Олимп\". Според министър Владислав Горанов бездействието на Ралица Агайн е в основата на събитията, затова той поиска оставката й. Правителството обаче не може да уволни Агайн, защото тя е назначена от НС. \"Ние ще настояваме за това г-жа Агайн да освободи поста си\", категоричен бе Горанов.  Рано сутринта недоволни граждани протестираха заради бездействието на КФН. Протестиращите заявиха, че е възможно протестът да се премести пред МС.  ", "date": "2018.08.20", "title": "Казусът \"Олимпик\": Държавата ще помогне на ощетените с наемането на адвокатска компания"}
{"url": "https://www.bgonair.bg/operatsiya-istoriya/2018-08-20/za-poslednite-arheologicheski-otkritiya", "text": "\r\n Последните големи археологически открития за пореден път показват че живеем върху земя криеща изключителни исторически артефакти. Сердика е била град в десетката на римските градове, особено в периода на войнишките императори, на Юстиниан и Константин Велики. Колизеумът на Сердика е събирал 5 000 зрители, гладиаторската арена е била само с 10 метра по малка от тази на римския колизеум - разказа в предаването   по   археологът доц. Тодор Чобанов, който е  и зам.-кмет на София. В столицата се пази и уникална каменна обява, която рекламира гладиаторски боеве за да бъдат посетени от населението.  Възходът на римска Сердика се обяснява най-вече с стратегическото положение в центъра между Запада и Изтока. По време на многобройните войни през нея са преминавали много от римските легиони. Между другото от Сердика е родното място на император Галерий.   \"Симеон Велики е изключителна фигура. Той е българският владетел най-интерес за чуждите историци, по една причина той е бил близо до това да стане византийски император, а това означавало да бъде господар на света. Той не самозванец , той коронясан за \"василевс на българите\" законно, с прочитане на специална молитва от ромейския патриарх. Всъщност той е първия български цар, титла равнозначна на император“- разказа известния ни историк доц. Георги Николов.   \"Симеон е  от най-образованите владетели на своето време. Това настина е златен век не само за българското оръжие, но най-вече за българската книжнина. В историята няма \"ако\", но без ролята на Симеон и учениците на Кирил и Методий , една страна дори като Русия можеше да има съвсем друга културна съдба, тъй като Рус получава религиозните книги на старобългарски език, а не на гръцки. Битката при Ахелой е настина грандиозна. Спори за числото на воините , но вероятно е ромейската армия да е била около 50000 души , а българската около 30000. Ахелойската битка струва на Византия 2 тона злато, 450 килограма са платени на печенегите да ударят България в гръб, 750 килограма като откуп на арабите за да има мир и да върнат хиляди пленени ромейски воини, и 1 тон е отишла за заплата на самата войска, за да бъде тя мотивирана- коментира доц. Георги Николов.         \r\n   \r\n   ", "date": "2018.08.20", "title": "За последните археологически открития"}
{"url": "https://www.bgonair.bg/bulgaria/2018-08-20/tragediya-vav-vrachansko-13-godishno-momche-be-pregazeno-ot-traktor", "text": "Трагичен инцидент във Врачанско. 13-годишно момче почина след като беше прегазно в романското село Камено поле.  Предполага се, че то е било прегазено от трактор, управляван от собствения му брат. Към този момент обаче информацията не е потвърдена.  Подробности за тежкия инцидент очаквайте в късната емисия новини на Bulgaria ON AIR.", "date": "2018.08.20", "title": "Трагедия във Врачанско: 13-годишно момче бе прегазено от трактор"}
{"url": "https://www.bgonair.bg/bulgaria/2018-08-20/ot-bolnitsata-v-sliven-progovoriha-ekipat-e-deystval-po-nay-dobriya-nachin", "text": "\r\n Тройна съдебномедицинска експертиза ще бъде назначена заради случая с 33-годишната жена от Сливен, която почина при странни обстоятелства след раждането на първото си дете.  От болницата в Сливен проговориха 4 дни след смъртта на родилката. Според директора на лечебното заведение Васислав Петров все още е рано да се каже дали става въпрос за лекарска грешка. По думите на д-р Васислав Петров екипът е действал по възможно най-добрия начин. Раждането е било поверено на млад специализант, а в последствие се включва и по-опитната д-р Пашева. \"След като напъните стават неефективни, е повикана д-р Пашева. Родителите търсят вина. Аз им съчувствам. Не можем да излезем със становище преди аутопсията\", каза д-р Петров пред Bulgaria ON AIR. Следствието и Окръжната прокуратура работят по случая. Медицинският одит също започна паралелна проверка. Директорът отрича върху корема на Ренета да е скачано. \"Д-р Пашева каза, че не са скачали върху родилката, няма такова нещо \"скачане върху родилката\", категоричен бе д-р Петров. Статистиките сочат, че при раждания, ръководени от д-р Пашева 20 деца умират всяка година. Без оглед на тревожните данни обаче д-р Пашева става дори ръководител на отделението. ", "date": "2018.08.20", "title": "От болницата в Сливен проговориха: Екипът е действал по най-добрия начин!"}
{"url": "https://www.bgonair.bg/bulgaria/2018-08-20/gabriela-kozareva-e-noviyat-shef-na-agentsiyata-po-vpisvaniyata", "text": "Новият изпълнителен директор на Агенцията по вписванията е Габриела Козарева. Тя поема поста след Зорница Даскалова, която подаде оставка заради кризата с Търговския регистър.  От февруари до днес Козарева е била изпълнителен директор на Изпълнителната агенция за насърчаване на малките и средните предприятия, а преди това заместник-министър на младежта и спорта – пост, за който е била номинирана от партия \"Атака\".  Назначението идва на фона на продължаващата криза в Търговския регистър. Очаква се след като възстанови част от функционалностите си, той да заработи изцяло не по-рано от сряда.", "date": "2018.08.20", "title": "Габриела Козарева е новият шеф на Агенцията по вписванията"}
{"url": "https://www.bgonair.bg/bulgaria/2018-08-20/sled-podpiskata-na-bsp-deputatite-se-sabirat-na-izvanredno-zasedanie", "text": "\r\n От БСП внесоха 61 подписа в парламента за спешно свикване на извънредно заседание на Народното събрание. Те настояха в дневния ред да се обсъдят две точки - проект за решение по казуса с \"Олимпик\" и изслушване на премиера Бойко Борисов във връзка със срива в Търговския регистър.  \"Днешното решение при премиера е абсолютно неудовлетворително и за нас, и за засегнатите хора от фалита на кипърското дружество \"Олимпик\". Това представлява регулиран пазар, на който държавата има своята ключова роля\", коментира още Корнелия Нинова. Председателят на парламента Цвета Караянчева свика извънредното заседание утре в 13 часа. За разрешаването на казуса от БСП предложиха Българския гаранционен фонд и Обезпечителния фонд в България да платят на хората и да влязат в тяхното положение, като водят техните права в Кипър от свое име.", "date": "2018.08.20", "title": "След подписката на БСП: Депутатите се събират на извънредно заседание"}
{"url": "https://www.bgonair.bg/bulgaria/2018-08-20/kashta-izgorya-v-kazanlak-nyama-postradali", "text": "Kъща изгоря тази сутрин в Казанлък. Инцидентът е станал около 8.30 ч. в западната част на града. Един неподвижен мъж е бил изкаран невредим от пламъците. Няма пострадали хора.  ", "date": "2018.08.20", "title": "Къща изгоря в Казанлък, няма пострадали"}
