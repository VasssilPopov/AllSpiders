{"url": "https://www.bgonair.bg/economy/2018-04-24/blizo-50-hil-balgari-rabotyat-v-autsorsing-industriyata-za-zaplati-nad-2-bona", "text": "Ако икономиката на България расте през последите години с по близо 4%, то има една индустрия, при която ръстът е двуцифрен, и това е аутсорсингът. 3 млрд. лева годишно прави индустрията у нас. За 2016 г. тя е създала 3,6% от брутния вътрешен продукт на страната, а очакванията са до 2020 г. този дял да нарасне до 4,2 на сто, когато аутсорсинг компаниите вече ще правят по 2,5 млрд. евро годишно. Това прогнозират експерти от Българската аутсорсинг асоциация. Оттам обясниха, че дейностите, които се аутсорсват у нас, са разнообразни - клиентско обслужване, продажби, финанси, маркетинг, управление на човешки ресурси, логистични услуги и др. Компаниите от сектора се оказват и сред водещите данъкоплатци - 1,5 на сто от платените налози у нас се дължат на тях. Освен това в сектора работят над 48 000 души, а прогнозите са броят им да мине 60 000 през 2020 г. По този начин аутсорсинг индустрията генерира 6,5% от всички заплати и 5% от всички социални придобивки. Очакванията са тези числа да се удвоят през следващите няколко години. Средната заплата в бранша била 2400 лева месечно. В сектора оперират 389 компании, като с най-голям дял и водещи по обороти през 2017 г. са предоставящите изнесени бизнес услуги (BPO) - 53%. Фирмите, чиято дейност е в областта на информационните технологии (ITO), формират 47% от тази индустрия. За сравнение през 2016 г. BPO секторът е бил с 58%, а ITO - 42%. Разликата между двете е малка, тъй като често дейностите се препокриват, а в някои от компаниите едновременно се извършват и двата вида дейности. Колцентровете представляват 36% (74 фирми) от цялостния BPO сегмент, който наброява общо 208 компании. \"Те все още имат водеща функция, изхождайки от факта, че в основата си са ориентирани към обслужването на клиенти в различни сфери от бизнеса\", казва пред \"24 часа\" Светослав Иванов, изпълнителен директор на асоциацията. Той обяснява, че в по-голямата част фирмите са регистрирани в България. Немалко от тях представляват дъщерни дружества на компании майки с централни офиси в Европа, САЩ, Индия и Азия. Противно на очакванията индустрията на изнесените услуги не се развива само в София, но и в други големи градове като Пловдив, Бургас и Варна. Бурното развитие на индустрията постави България сред лидерите в този вид бизнес. Още през 2015 г. проучване на Cushman & Wakefield постави страната ни в челната тройка по атрактивност в сектора. Като основна причина се посочват високообразованите специалисти и високото ниво на владеене на чужди езици. Снимка: flickr", "date": "2018.04.24", "title": "Близо 50 хил. българи работят в аутсорсинг индустрията за заплати над 2 бона"}
{"url": "https://www.bgonair.bg/economy/2018-04-24/55-ne-planirat-da-hodyat-na-pochivka-tova-lyato", "text": "40% от пълнолетните българи планират да ходят на почивка това лято, а повече от половината (55%) не обмислят ваканция. 5% са тези, които не знаят или все още не са взели решение за почивка през летния сезон. Това показва проучване на изследователски център „Тренд“, посветено на нагласите на българите към предстоящия летен туристически сезон.  По-високи са нивата на планиране на почивка това лято сред младите групи – 18-29 г. и 30-39 г., както и сред живеещите в столицата. Хората на възраст над 60 години и живеещите в селата са сред тези, които в най-малка степен планират да почиват това лято, което може да се обясни с по-трудната мобилност, финансови причини и здравословно състояние.  Липсата на финансови възможности е основната причина сред посочилите, че не планират да ходят на почивка това лято (70%), като тук се регистрира и динамика спрямо образователния статус – тези с висше образование и живеещи в столицата в по-малка степен изтъкват финансовия аргумент. Една пета от българите, които не планират почивка това лято, декларират, че не са ходили на почивка през летния сезон от между 5 и 10 години. Висок е процентът и на тези, които декларират, че не са ходили на почивка през лятото повече от 20 години - това са в най-голяма степен хората над 70 години. Всеки четвърти от деклариращите, че планират почивка това лято, посочва чужбина като избрана дестинация. За 51% от планиращите, водеща опция е българското Черноморие, а 13% посочват почивка в планината. Единствено сред живеещите в София опцията „чужбина“ е с лек превес (35%) спрямо възможността да се почива на Черно море (34%). За планиращите да ходят в чужбина на почивка това лято най-предпочитаното място е Гърция (58%), а след това е Турция (18%). Близостта на двете ни съседки е едно възможните обяснения за тези нагласи, както и икономически по-изгодните оферти, които предлагат двете държави. Всеки трети от планиращите да почива в чужбина обаче посочва, че основната причина да избере да почива извън България са по-качествените туристически услуги. Всеки пети пък намира по-добри ценови оферти от тези в България.  Сред деклариращите, че планират почивка на българското Черноморие, категоричен фаворит за 68% от тях е южната част спрямо едва 19%, които предпочитат северното Черноморие. Тези данни се обясняват и с факта, че има по-голямо струпване на развита курортна база в южната част на Черноморието ни. Сред възрастовите групи се откроява динамика при тези на възраст между 60-69 години, като 36% от тях предпочитат северното Черноморие. Хипотезата за тези натрупвания е, че северните курорти предлагат повече спокойствие, което често е водещ мотив за избор сред по-възрастните българи. 63% от българите, които планират лятна ваканция, декларират, че ще почиват със семейството си. Малко повече от една четвърт споделят, че ще отидат на почивка това лято с приятели. Повече от половината българи, които възнамеряват да почиват това лято, казват, че започват да търсят оферти за настаняване по-малко от 2 месеца преди самата почивка. Едва 13% от българите започват да търсят оферти за настаняване повече от три месеца преди самата почивка, а 17% стартират тази дейност между 2 и 3 месеца предварително. За всеки четвърти (25%) курортът/самото място е водещ критерий при плануване на почивката. Вторият водещ мотив за избор е цената на нощувките – 19%, а наличието на “ол инклузив” пакети е водещо за избора при 13% от планиращите. Цената на нощувките е в най-малка степен водеща като мотив за живеещите в София, което е обяснимо с оглед на по-високите доходи в столицата. Други 13% от планиращите споделят, че се водят от това да е „тихо и спокойно“. Спрямо възрастовите категории се отчита, че „тишината и спокойствието“ е водещ критерий най-вече при хората над 60 години. 38% от българите, планиращи да почиват това лято, са на мнение, че през последните години България става по-добро място за летен туризъм, а 19% са на мнение, че става по-лошо място. Близо една трета (27%) от българите, планиращи почивка това лято, са на мнение, че няма промяна в условията за летен туризъм в България. Близо половината от българите (46%), планиращи лятна ваканция, са на мнение, че българските туристи, в сравнение с чуждестранните, не са еднакво обслужвани и не получават същото качество. 37% не споделят това мнение.  Изследването е представително за пълнолетното население на страната и е проведено сред 1004 пълнолетни български граждани по метода „лице в лице“. Теренът на проучването е осъществен между 30 март и 5 април 2018 г. Снимка: Pixabay", "date": "2018.04.24", "title": "55% от българите не планират почивка това лято"}
{"url": "https://www.bgonair.bg/bulgaria/2018-04-24/stolichen-gradski-avtobus-plamna-v-dvizhenie", "text": "В София тази вечер автобус на градския транспорт се запали в движение. Превозното средство се движело от площад \"Сточна гара\" в посока мост \"Чавдар\". Инцидентът станал точно пред болница ИСУЛ. Огънят пламнал близо до двигателя на автобус 404, пътниците веднага са били свалени, сред тях няма пострадали.  На място са били изпратени линейка и екип на пожарната, който за няколко минути е изгасил пламъците около мотора. Пътниците са били извозени до крайния маршрут с друг автобус.", "date": "2018.04.24", "title": "Столичен градски автобус пламна в движение"}
{"url": "https://www.bgonair.bg/sutreshen-blok/2018-04-24/evrozonata-za-balgariya-bila-zaguba-na-fiskalen-suverenitet", "text": "\r\n Ако България бъде приета в еврозоната и у нас се въведе единната валута, нашата страна ще изгуби фискалния си суверенитет. Това обяви в студиото на \"България сутрин\" лидерът на партия \"Възраждане\" Костадин Костадинов. По думите му държавата ни не е готова да бъде приета, а върви кампания за това. Костадинов заяви още, че трябва по този въпрос хората да бъдат питани и заради това от партия \"Възраждане\" стартираха подписка, с която да инициират референдум за приемането на еврото у нас. \"През последните 30 години направихме доста крупни външнополитически избори, които бяха взети от един много тесен политически елит\", каза пред Bulgaria ON AIR Костадинов.  Икономистът Васил Караиванов пък е на мнение, че подобна подписка е безпредметна. Той обясни, че еврото всъщност са доста правила, които трябва да се спазват в една държава и затова има и \"чакалня\" за еврозоната, в която трябва да се влезе. \"Германия, Холандия и другите държави въобще не искат България в еврозоната в този момент\" подчерта той в ефира на \"България сутрин\". По думите на Караиванов влизането в \"чакалнята\" преди приемането на общата валута е нещо много добро за нашата държава, защото се гарантира обвързаността на българския лев с еврото. Той каза също, че механизмът ще ни помогне и при разпадане на еврозоната. ", "date": "2018.04.24", "title": "Еврозоната за България била загуба на фискален суверенитет"}
{"url": "https://www.bgonair.bg/reportazhi/2018-04-24/volen-siderov-krim-ne-e-aneksiran", "text": "\r\n Крим не е анексиран. Подобна позиция защитава председателят на \"Атака\" Волен Сидеров при посещението си в Крим. По време на посещението Волен Сидеров, придружаван от заместник председателя на парламента Явор Нотев, дейно даваше изявления пред руски медии на чист руски език. Основните му теми – отпадането на санкциите срещу Москва. И докато макар и спорна тезата на Сидеров за отпадане на санкциите не е нова, то тезата му за ситуацията в Крим разбунва духовете, защото лидерът на \"Атака\" припомни, че само неговата партия признава Крим за част от руската федерация.  Вече е ясно, че коалиционен съвет ще обсъди поведението на Сидеров и останалите представители на патриотите. ", "date": "2018.04.24", "title": "Волен Сидеров: Крим не е анексиран"}
{"url": "https://www.bgonair.bg/world/2018-04-24/desetki-zaginaha-pri-zemetresenie-ot-52-po-rihter-v-turtsiya", "text": "\r\n Най-малко 39 души пострадаха при земетресение с магнитуд от 5.2 по Рихтер в югоизточната турска провинция Адъяман. По-голямата част от пострадалите са настанени в болница. Нанесени са сериозни материални щети. Унищожени са много сгради. В цялата провинция всички училища са затворени. Властите започнаха да оценяват размера на щетите.", "date": "2018.04.24", "title": "Десетки бяха ранени при земетресение от 5.2 по Рихтер в Турция"}
{"url": "https://www.bgonair.bg/world/2018-04-24/sreshtata-es-zapadni-balkani-e-pod-vapros", "text": "Срещата между лидерите на Европейския съюз и тези от Западните Балкани е под въпрос. Испанският премиер Мариано Рахой наложи вето на проекта за декларация за приобщаване на страните от региона. Причината за това е Косово.  Букурещ е домакин на третата среща на така наречената варненска четворка, в която влизат България, Гърция, Румъния и Сърбия. Лидерите на четирите страни вече се срещаха в морската ни столица и в Белград. Бойко Борисов обаче има по-тежка задача, защото трябва да убеди лидерите на Гърция , Румъния и Сърбия да участват в планираната за 17 май среща в София между Европейския съюз и Западните Балкани. \n Интеграцията им е важна за българското председателство, а срещата в София се разглежда като ключова в провеждането му. Притесненията са че на тази среща ще се включи и Косово, които преди 10 години обявиха независимост. Нито една от тези страни не признава независимостта й, заради проблеми с опити за отцепване на техни територии.  Днес стана ясно че вероятно срещата в София ще напусне и премиерът на Испания Мариано Райой. ", "date": "2018.04.24", "title": "Срещата ЕС - Западни Балкани е под въпрос"}
{"url": "https://www.bgonair.bg/reportazhi/2018-04-24/novi-kameri-na-vasil-levski-parva-myarka-za-ogranichavane-na-futbolnoto-huliganstvo", "text": "\r\n Първите мерки за ограничаване на футболното хулиганство след инцидента със самоделна бомбичка на \"Вечното дерби\" преди седмица са вече факт. Нови камери са монтирани на Националния стадион \"Васил Левски\". Това е само една от множеството стъпки, набелязани от МВР, Министерството на младежта и спорта и Българския футболен съюз.  Новите камери са с резолюция 4 К. Те ще могат да проследят движението на всеки зрител на територията на целия стадион.  Ще бъдат поставени и нови стационарни камери, които ще заснемат конкретен периметър. От техните записи ще могат да се вадят конкретни кадри, уверяват от Национална спортна база. Поименните билети, точно определените места също са включени в борбата с футболното хулиганство. А на мача \"Левски\" - \"ЦСКА\" в сряда мерките за сигурност ще са почти драконовски.  Ако новите камери бяха факт преди седмица, разследващите много по-рано щяха да стигнат до Йордан Исаев. Щеше да бъде ясно и дали и кой му е дал материалите за изработката на самоделната бомбичка.  Според адвоката на Исаев - Васил Крумов, той иска да сключи споразумение с прокуратурата и да се извини лично на двамата пострадали полицаи - Гергана Зашева и Петър Иванов.", "date": "2018.04.24", "title": "Нови камери на \"Васил Левски\": Първа мярка за ограничаване на футболното хулиганство"}
{"url": "https://www.bgonair.bg/bulgaria/2018-04-24/zhiteli-na-lozenets-blokiraha-bul-arsenalski-iskat-si-tramvaya", "text": "Жителите на столичния квартал \"Лозенец\" излязоха на протест с искане да се върне трамвай номер 6. Трасето на линията вървеше от \"Надежда\" до центъра. Малко след 19 часа днес десетките граждани, които се събраха на трамвайното ухо край басейна \"Спартак\" блокираха движението по булевард \"Арсеналски\". Жителите на \"Лозенец\" искат да се върне трамвая, чието трасе все още не е премахнато. Столичната община спря линията преди две години, защото тя се дублира с тази на метрото. Според хората обаче това не е аргумент.", "date": "2018.04.24", "title": "Жители на \"Лозенец\" блокираха бул. \"Арсеналски\": Искат си трамвая"}
{"url": "https://www.bgonair.bg/reportazhi/2018-04-24/mareshki-zapalva-dupki-vav-varna-i-predizvikva-polititsite", "text": "\r\n Над 50 декара пътна инфраструктура ще бъде реновирана във Варна. Това съобщи директорът на дирекция \"Инженерна инфраструктура и благоустрояване\" в общината Петър Гърбузов. Междувременно заместник-председателят на Народното събрание Веселин Марешки пък започна собственоръчно да запълва дупки в морската столица. Кампанията започна от социална мрежа през профила му, където той призова жителите на морската ни столица да снимат кратерите по улиците на града и да му ги изпращат. В типичния си стил той отправи предизвикателство към различни политици. ", "date": "2018.04.24", "title": "Марешки запълва дупки във Варна и предизвиква политиците"}
{"url": "https://www.bgonair.bg/denqt-on-air/2018-04-24/zakonat-za-dvizhenie-po-patishtata-nyama-da-spre-voynata-smyata-ekspert", "text": "\r\n Проектът за нов Закон за движение по пътищата не показва воля за справяне с войната по пътищата. Това е мнението на Настимир Ананиев. \"Министър Радев каза ние толкова можем и толкова правим\", подчерта Ананиев в ефира на \"Денят ON AIR\". По думите му в предложението има нови неща, но експертите и неправителственият сектор са очаквали доста повече и то при положение, че почти две години се очаква новата нормативна уредба. Ананиев обясни също, че убийците на пътя са директни и индиректни. От втория тип е и корупцията. Според него това също е нещо, с което, за да се справят управляващите, трябва да се предприемат действия.  \"Антикорупционният закон е тотално неработещ\", категоричен беше той пред Bulgaria ON AIR.", "date": "2018.04.24", "title": "Законът за движение по пътищата няма да спре войната, смята експерт"}
{"url": "https://www.bgonair.bg/denqt-on-air/2018-04-24/gubim-li-se-v-interpretatsiyata-na-prorochestvata", "text": "\r\n Къде свършва истината в пророчествата за България и света и къде започва интерпретацията? Години наред излизат книги и филми за пророчествата на Ванга.  \"Няма как Ванга да бъде политически коментатор. Хората, които бяха близки на Ванга, знаят, че тя никога не е правила категорични и точни пророчества за политически лидери. Свободните интерпретации не са честни спрямо паметта на един човек, който е помогнал на хората там, където църквата не е успяла да възстанови вярата\", отбеляза режисьорът Стилиян Иванов, който е снимал филм за пророчицата.  Гостът на \"Денят ON AIR\" посочи, че когато снимачният екип си е тръгнал от Ванга, тя казала, че това, за което са отишли, ще стане.  \"Във филма леля Ванга казваше това, за което ще говорим. Не питахме ние. Тя държеше да каже, че най-важното нещо е приятелството и, че хората ще са добре, когато спрат да си завиждат. Тя казваше още, че лошото отмина, а хубавото предстои\", сподели той. Пред Bulgaria ON AIR режисьорът изтъкна, че българският народ е безверен, но суеверен.  \"Що за нация е тази, която ще отдели 10 милиона лева за позлатяване на кубета, а не примерно за обсерваторията в Рожен? Църквата не е равна на вярата. Църквата се отдели от хората. Тя взима отношение по политически угодни теми, но не говори за хората\", категоричен бе Стилиян Иванов.   ", "date": "2018.04.24", "title": "Губим ли се в интерпретацията на пророчествата?"}
{"url": "https://www.bgonair.bg/reportazhi/2018-04-24/sos-sabira-pari-da-plati-globata-na-glavniya-arhitekt-na-stolitsata", "text": "\r\n Столичните общински съветници събират пари, за да платят глобата, която Върховния административен съд наложи на главния архитект на София Здравко Здравков. Санкцията е в размер на 13 хиляди лева, а причината за нея е, че арх. Здравков е спрял строителството на небостъргач в квартал \"Стрелбище\". През лятото на миналата година стотици столичани протестираха срещу плановете за строителство на 44-етажна сграда.  На 27 ноември миналата година Върховният административен съд наложи глоба от 13 хиляди лева за главния архитект на столицата, защото не е съдействал на строителя да бъде въведен във владение на терена.  От групата на ГЕРБ предложиха общинските съветници да съберат парите за глобата. Ако всички се включат, това ще е около 200 лева на човек. ", "date": "2018.04.24", "title": "СОС събира пари да плати глобата на главния архитект на столицата"}
{"url": "https://www.bgonair.bg/denqt-on-air/2018-04-24/siderov-sanktsiite-sreshtu-rusiya-antievropeyska-politika-na-sasht", "text": "\r\n Лидерът на \"Атака\" Волен Сидеров посети Крим. Той твърдо отстоя позицията си, че Крим не е анексиран и, че санкциите срещу Русия са нелепи и скоро ще паднат.  Посещението му накара немалко родни политици да вземат отношение. Чуха се слухове за разрив в коалицията \"Обединени патриоти\", а дори и в \"ГЕРБ-ОП\". \"Няма никакви обструкции от страна на моите коалиционни партньори от ОП. Референдумът в Крим беше законен. Крим е част от Руската федерация! Няма как да има забележки за визитата ми. Това е моя политика от самото начало. Аз не правя нищо ново. Коалицията е стабилна\", категоричен бе Сидеров. Според него в \"Денят ON AIR\" истерията покрай Крим е към своя край, тъй като обществените нагласи в Европа се променят. \"САЩ се опитват да наложат антиевропейска политика със санкциите към Русия, тъй като фирмите в Европа страдат от тях. Има американски фирми в Русия, но някой във Вашингтон е решил, че ние не трябва да търгуваме с Москва\", посочи гостът пред Bulgaria ON AIR. \"Продуктите, които се внасят от Запад, са с двоен стандарт. Така Брюксел казва, че сме второ качество хора. Имаме възможност да ядем първо качество храни от търговия с Русия, но това ни е отнето. Защо да играем по тази игра? Не трябва да воюваме с Русия, а да поддържаме икономически взаимоотношения! Вече 30 години се водим част от този евроатлантически свят, а той не ни даде нищо\", заяви лидерът на \"Атака\".  За да чуете позицията на Волен Сидеров за Сирия и конфликта между българските институции – ", "date": "2018.04.24", "title": "Сидеров: Санкциите срещу Русия – антиевропейска политика на САЩ"}
{"url": "https://www.bgonair.bg/bulgaria/2018-04-24/noshtniyat-gradski-transport-na-sofiya-se-okaza-dosta-populyaren-no-drugi-predpochitat-taksito", "text": "Видео от автобус на новия нощен градски транспорт доби популярност в социалните мрежи. На клипа се вижда претъпкан рейс в малките часове на денонощието, а младежите вътре пеят. Появиха се стотици разнопосочни коментари на потребители, част от които обясняват, че таксито е по-добра опция от нощния градски транспорт. Други пък защитават новата инициатива и обясняват, че струпването в автобуса се дължи на факта, че е имало концерт в зала \"Арена Армеец\".", "date": "2018.04.24", "title": "Нощният градски транспорт на София се оказа доста популярен, но други предпочитат таксито"}
{"url": "https://www.bgonair.bg/world/2018-04-24/dzhordzh-bush-starshi-e-priet-v-bolnitsa-zaradi-infektsiya", "text": "Американският президент Джордж Буш-старши е бил приет в болница заради инфекция. Той се повлиява добре от лечението, заяви говорител на семейството. 93-годишният политик е бил приет в болница в Хюстън в неделя сутринта, само ден след погребението на съпругата му Барбара.  Джордж Буш-старши беше президент на САЩ от 1989 до 1993 година. Той е републиканец, бивш конгресмен, посланик на ООН, дипломатически представител в Китай, директор на ЦРУ, и вицепрезидент два мандата по времето на Роналд Рейгън.", "date": "2018.04.24", "title": "Джордж Буш-старши е приет в болница заради инфекция"}
{"url": "https://www.bgonair.bg/world/2018-04-24/10-sa-zhertvite-na-atakata-s-kamion-v-toronto-15-dushi-sa-raneni", "text": "\r\n 10 са жертвите на атаката с камион в Торонто, 15 души са ранени. Микробус се вряза в пешеходци на оживено кръстовище в ранния следобед вчера. Според очевидци бусът се е движил с много висока скорост и се е качил на тротоара, където е ударил хората.  Инцидентът е станал в северната част на града, на около 30 км от центъра, където се провеждаше среща на външните министри на страните от Г-7.  Нападателят с микробуса е идентифициран. Това е 25-годишния Алек Минасян. Той е избягал от мястото на инцидента, но след кратко преследване е задържан от полицията.  Според властите в канадския град става въпрос за преднамерени действия от страна на нападателя.  Психическо заболяване, а не тероризъм е водещата версия за трагедията в Торонто. Минасян е живеел в предградието Ричмънд Хил.  Органите на реда заявиха, че в момента се изясняват мотивите за атаката, но няма данни Алек Минасян да е бил свързан с терористична групировка.", "date": "2018.04.24", "title": "10 са жертвите на атаката с камион в Торонто, 15 души са ранени"}
{"url": "https://www.bgonair.bg/bulgaria/2018-04-24/cherni-limuzini-i-ohraniteli-okupiraha-zavedenie-kray-tarnovo", "text": "Частни охранители отцепили заведение за бързо хранене във Велико Търново. За случая алармира политологът Иво Мирчев във Facebook страницата си.  Той разказа, че пътувайки от София за Варна решил да спре в крайпътно заведение, но на паркинга нямало места - две лимузини били заели пет паркоместа, а охранители обградили заведението.  Според Мирчев вероятно босът на групата се хранел вътре. Той попитал за място, но му отговорили да си тръгне за да не стане лошо.  Мирчев твърди, че подал сигнал на 112 за случая, но полиция така и не дошла на мястото.", "date": "2018.04.24", "title": "Черни лимузини и охранители окупираха заведение край Търново"}
{"url": "https://www.bgonair.bg/world/2018-04-24/18-dushi-zaginaha-pri-pozhar-v-karaoke-bar-v-kitay", "text": "18 души са загинали, а петима са ранени при пожар, който избухна в караоке бар в Китай. Местната полиция арестува 32-годишен мъж, заподозрян, че е причинил пожара.  Лу Чунлу направил пълни самопризнания и казал, че е бил пиян. Скарал се с някого в заведение, подпалил го и се прибрал в дома си в съседото село.", "date": "2018.04.24", "title": "18 души загинаха при пожар в караоке бар в Китай"}
{"url": "https://www.bgonair.bg/world/2018-04-24/frenskite-zhp-rabotnitsi-plashat-sas-stachki-tsyalo-lyato", "text": "Профсъюзите на френските железопътни работници заплашиха да удължат стачната си акция и през юли и август.  Възможно е това да доведе до транспортни проблеми. Железничарските профсъюзи обявиха възможната мярка в началото на поредната двудневна стачка. Синдикатите протестират срещу план, който би премахнал гаранциите за ранно пенсиониране, от които се ползват настоящите служители на жп транспорта.", "date": "2018.04.24", "title": "Френските жп служители плашат със стачки юли и август"}
{"url": "https://www.bgonair.bg/bulgaria/2018-04-24/aktsiya-za-bezopasnost-na-patya-postavyat-li-patnitsite-zadalzhitelnite-kolani", "text": "\r\n Акция за безопасност на пътя започна на пътя за Калотина. Полицаите от Пътна полиция и изпълнителна агенция \"Автомобилна администрация\" проверяват дали шофьорите спазват изискванията.  Проверката ще продължи до края на седмицата на територията на цялата страна, а контролът върху МПС, превозващи пътници ще бъде изключително засилен. Органите на реда следят дали водачите спазват изискванията за почивка, дали превозните средства са в изправност и поставят ли пътниците задължителните обезопасителни колани. \"Засега резултатите са обнаждващи. Изглежда хората са си взели поука от тежката катастрофа на АМ \"Тракия\", при която загинаха 6 души, а други 23 бяха ранени. Пасажерите явно осъзнават рисковете и вече поставят обезопасителни колани\", посочи пред   главен инспектор Росен Рапчев. Ако изискванията не бъдат спазвани нарушителите подлежат на индивидуални санкции. Водачите на превозните средства, които не са се погрижили пътниците да бъдат обезопасени, също ще бъдат глобявани.", "date": "2018.04.24", "title": "Акция за безопасност на пътя: Поставят ли пътниците задължителните колани?"}
{"url": "https://www.bgonair.bg/bulgaria/2018-04-24/romite-poboynitsi-ot-asenovgrad-obzhalvat-prisadite-si", "text": "Мъжете, осъдени за побоя над деца-спортисти и техните треньори край Асеновград, обжалват присъдите си пред Пловдивския окръжен съд.  Четирима от общо десетимата нападатели получиха ефективни наказания. Близките на пострадалите деца също са недоволни от решението на Асеновградския районен съд.  Те поискаха завишаване на присъдите на двамата най-активно участвали в побоя. Дали ще има промяна в наказанията, ще стане ясно до месец.  След нападението хиляди хора се включиха в протестите в Асеновград срещу насилието от страна на групата роми към тийнейджърите спортисти.", "date": "2018.04.24", "title": "Ромите-побойници от Асеновград обжалват присъдите си"}
{"url": "https://www.bgonair.bg/bulgaria/2018-04-24/gdbop-arestuva-nad-10-dai-dzhii-v-blagoevgrad", "text": "\r\n Над 10 служители на Държавната автомобилна инспекция в Благоевград са задържани след специализирана акция на спецпрокуратурата и ГДБОП. Служителите са били отведени с белезници в полицейския участък. Срещу задържаните е събрана информация, че са взимали подкупи от транспортни фирми, за да не им бъдат налагани глоби. Парите, които са взимали служителите на ДАИ, са били между 300 и 600 евро.  Все още не е ясно на дали на всички задържани ще бъдат повдигнати обвинения. Няма информация и дали директорът на агенцията е сред задържаните. \"Участвали са в организирана престъпна група с користна цел, а именно поисквали са и са получавали суми под формата на подкуп от представители на транспортни фирми, за да не съставят наказателни постановления на нарушителите на фирмите\", обясни наблюдаващият прокурор в Специализирана прокуратура Петър Белчев.", "date": "2018.04.24", "title": "ГДБОП арестува над 10 ДАИ-джии в Благоевград"}
{"url": "https://www.bgonair.bg/sutreshen-blok/2018-04-24/za-vtori-poreden-den-muzikantite-ot-bnr-izlyazoha-na-protest", "text": "\r\n За втори пореден ден музиканти от Българското национално радио излязоха на протест с искане за достойно заплащане. Преди шест месеца те поискаха увеличение на заплатите с 20%, което са допълнителни 420 хиляди лева към бюджета им. Средства обаче не бяха отпуснати. Протестът днес се провежда под прозорците на Министерството на финансите като демонстрантите поздравиха министър Владислав Горанов с песен. \"Не може и да става дума за нормално оцеляване със заплатите, които получаваме. Моята е в вразмер на 629 лв., която при стандарта на живот в София свършва за около 10 дни. В България не ни се предоставя нормална среда за развитие и творчество\", коментира пред   солистът на Народния оркестър Недялко Недялков. Той допълни още, че за съжаление музикантите в България не чувстват работата си като престижна, каквато в действителност е и това, което ги задържа в бранша е любовта към музиката и професията. \"Ако управляващите нямат нужда от нашето изкуство, то обществото има\", категоричен бе Недялко Недялков.  ", "date": "2018.04.24", "title": "За втори пореден ден музикантите от БНР излязоха на протест"}
{"url": "https://www.bgonair.bg/sutreshen-blok/2018-04-24/vuzf-s-konferentsiya-za-evroprodukt-za-lichno-pensionno-osiguryavane", "text": "\r\n Висшето училище по застраховане и финанси (ВУЗФ) организира международна конференция на тема \"Общоевропейски продукт за лично пенсионно осигуряване (ОЕПЛПО) - регламент, ефекти и проблеми\", съвместно с Българското председателство на Съвета на ЕС 2018 и в партньорство с Investor.bg. Конференцията ще се проведе на 30 май 2018 г. в НДК и в нея ще участват над 140 делегати от България и Европа. , посочи пред   ректорът на ВУЗФ доц. Григорий Вазов. Той обясни, че през 2017 година Европейската комисия е предложила проект на Регламент, с който се формулира основната рамка на регламентирането му. Преди приемането му обаче има редица въпросителни, които ще бъдат обсъдени на предстоящия форум.  , подчерта още доц. Григорий Вазов. Инициативата на ВУЗФ за организиране на конференцията като част от програмата на Българското председателство на Съвета на ЕС, е важен етап в развитието на дискусията и анализа по повод въвеждането на такъв продукт в ЕС. Тя ще се проведе и в много важен момент - непосредствено преди Комисията по икономически и парични въпроси към Европейския парламент да излезе с предварително становище по проекта за Регламент, предложен от ЕК, което се очаква да се случи през месец юни 2018 г. От бизнес университета провеждат и  , с която да проучат нагласите и желанията на потребителите в България по отношение на общоевропейската лична пенсия - какво би било полезно за тях и какво не. Тя е качена на уебсайта на конференцията   и може да се попълва до 11 май. ", "date": "2018.04.24", "title": "ВУЗФ с конференция за европродукт за лично пенсионно осигуряване"}
{"url": "https://www.bgonair.bg/bulgaria/2018-04-24/pusnaha-pod-garantsiya-obvinenata-za-ada-na-am-trakiya-shofyorka", "text": "\r\n Апелативният съд в София пусна от ареста шофьорката, обвинена за катастрофата на магистрала \"Тракия\" Цвета Таскова срещу 5000 лева гаранция. При инцидента шестима души загинаха, а над 20 бяха ранени.    За разлика от колегите си от Софийския окръжен съд, магистратите от Апелативния съд прецениха, че Цвета Таскова трябва да бъде пусната от ареста, предаде репортерът на Bulgaria ON AIR Ива Григорова. Те отбелязаха, че на този етап от досъдебното производство има достатъчно събрани доказателства срещу нея и обосновано предположение, че именно тя е отговорна за тежката катастрофа на АМ \"Тракия\". Опасността да се укрие и да извърши ново престъпление били хипотетични. Таскова често работела в чужбина, но според съда това не означава, че тя ще се опита да избяга от правосъдието. През 2016 г. тя е хващана зад волана след употреба на алкохол и това е единственото ѝ провинение. След решението на съда майката на Цвета Таскова коментира, че има правосъдие.  Важната експертиза, която ще покаже кой точно е виновен за катастрофата на АМ \"Тракия\", се очаква да бъде изготвена след около месец. Днешното решение на съда е окончателно и Таскова може да напусне следствения арест след внасяне на сумата от 5000 лева.", "date": "2018.04.24", "title": "Пуснаха под гаранция обвинената за ада на АМ \"Тракия\" шофьорка"}
{"url": "https://www.bgonair.bg/sutreshen-blok/2018-04-24/politsai-pod-prikritie-patrulirat-v-toronto-razkaza-nash-sanarodnik", "text": "\r\n Полицията в Торонто все още няма сведения дали става въпрос за терористичен акт при вчерашния инцидент, в който шофьор на ван уби 10 души и рани още 15. Това разказа Красимир Гаджоков, който живее в канадския град в ефира на \"България сутрин\". По думите му водачът на превозното средство със сигурност е искал да извърши подобно нещо и да удря хора с вана. \"Това може да е акт на човек, който в момента е получил някакъв афект, може да е на човек, който има някакво заболяване, той няма нарушения, така че не можем да говорим за нищо преди да се произнесе полицията\", разказа Гаджоков в ефира на Bulgaria ON AIR. По думите му днес се очаква полицията да оповести още данни за инцидента.   \"Засиленото полицейско присъствие е предимно с полицаи под прикритие. По улиците на Торонто няма въоръжена полиция или жандармерия\", разказа още нашият сънародник Красимир Гаджоков, който живее в канадския град.", "date": "2018.04.24", "title": "Полицаи под прикритие патрулират в Торонто, разказа наш сънародник"}
{"url": "https://www.bgonair.bg/bulgaria/2018-04-24/minyori-veshtayat-istinska-katastrofa-ako-ne-se-povishi-tsenata-na-vaglishtata", "text": "\r\n Миньори от държавните мини \"Марица изток\" излязоха на прoтестен митинг в София. Те настояват да се повиши цената на добиваните в комплекса въглища поне с 15%. Енергийният министър Теменужка Петкова прие на разговор представители на синдикатите.  \n Очаква се в центъра на София да пристигнат 10-11 автобуса с хора, които ще подкрепят протеста. Всички заедно ще се отправят към Министерството на енергетиката. По-време на протеста се стигна и до напрежение между протестиращите и органите на реда. Александър Загоров от КТ \"Подкрепа\" посочи пред Bulgaria ON AIR, че мини \"Марица изток\" системно се недофинансира и поради това много дейности не се изпълняват или изостават от график.  \"Налага се да излезем и да кажем нашата позиция. Проблемът е много голям, защото ако \"Марица изток\" спре да функционира 30% от електроенергията на страната ще бъде буквално спряна. Говоря за катастрофални ситуации. Мерките трябва да са адекватни на ситуацията\", коментира той. Загоров твърди, че няма да се стигне до вдигане на цената на тока при нова такава на въглищата. Цената на въглищата е силно занижена политически, подчерта той.", "date": "2018.04.24", "title": "Миньори вещаят истинска катастрофа, ако не се повиши цената на въглищата"}
{"url": "https://www.bgonair.bg/bulgaria/2018-04-24/klinikata-po-detska-anesteziologiya-i-reanimatsiya-v-pirogov-s-nova-aparatura", "text": "\r\n Клиниката по детска анестезиология и реанимация в \"Пирогов\" с нова апаратура. Тя ще помага по време на операция или транспортиране на деца и новородени до болничното заведение.  Дарението е направено от хипермаркет за детски стоки и играчки. Мултипараметричният уред дава възмжност по неинвазивен начин да се отчита освен пулса на детето и насищането с кислород, което вече е стандарт в анестезиологията, и хемоглобина. Уредът има три режима на работа - неонатологичен, педиатричен и за възрастни.  \"При малките деца обемът циркулираща кръв е много малък - около 400 мл. или дори по-малко. В този случай съвременният метод за следене на хемоглобина може да доведе до кръвозагуба. Посредством новия уред обаче ще можем да се ориентираме кога детето има нужда от преливане на кръв\", обясни пред Bulgaria ON AIR д-р Румяна Андонова.  Уредът е на стойност почти 23 хил. лв и засега е единственият в България.", "date": "2018.04.24", "title": "Клиниката по детска анестезиология и реанимация в \"Пирогов\" с нова апаратура"}
{"url": "https://www.bgonair.bg/bulgaria/2018-04-24/sadat-reshava-za-obvinenata-za-tragediya-na-trakiya-tsveta-taskova", "text": "Жената, обвинена за тежката катастрофа на магистрала \"Тракия\", се изправя пред Апелативния съд. Преди седмица Софийският окръжен съд постанови постоянен арест за младата жена, която на 13 април удари странично автобус на магистрала \"Тракия\", който се преобърна. Загинаха шестима души, а над 20 пострадаха.  Пред съда 29-годишната Цвета Таскова се разплака и поиска прошка от близките на жертвите и ранените. Според обвинението Таскова не е спазила Закона за движение по пътищата и по непредпазливост се е стигнало до катастрофата.  Чака се съдебно-техническата експертиза, която да изясни точната причина за тежкия пътен инцидент.", "date": "2018.04.24", "title": "Съдът решава за обвинената за трагедията на \"Тракия\" Цвета Таскова"}
{"url": "https://www.bgonair.bg/sutreshen-blok/2018-04-24/vina-za-zhertvite-na-patya-osven-shofyorite-imat-i-institutsiite-tvardyat-eksperti", "text": "\r\n Предвиждат нови жестоки мерки за нарушителите на пътя. По-високи глоби, по-дълъг срок за лишаване от правоуправление на системните нарушители на пътя и разделяне на сега действащия закон на три части - Закон за движение по пътищата, Закон за водачите на МПС и такъв за пътните превозни средства. Санкциите обаче няма да спрат войната на пътя и няма да спасят човешки животи, смятат експертите. \"Вината за огромния брой загинали вследствие на катастрофи у нас не е само в шофьорите, тя е в институциите. След като глобите за пореден път бяха увеличени не видяхме никаква промяна в статистиката с жертвите. Никой не акцентира на най-важното, а именно, че е необходимо обучение през целия живот или т.нар. фазово обучение, което се въвежда от манталитета на децата още в най-ранна детска възраст\", посочи в студиото на   автоинструкторът Йонко Иванов. Той бе категоричен, че новите промени и разделянето на Закона за движение по пътищата представляват, по думите му, един политически инат. \"Всичко, което засяга такива важни тематики трябва да бъде обсъждано с експертите в дадената област. Това обаче не се случва. Също така един закон трябва да бъде ясен точен и достъпен за неговите потребители. Нито едно от тези условия не е изпълнено в трите части на механично разделените закони за движение по пътищата\", подчерта Иванов. За разделяне на Закона за движение по пътищата се говори от няколко години. Причината за това е, че сега действащият е най-променяният в нормативната база. Предстои категоризиране на нарушенията и при 3 по-тежки такива в рамките на 2 години, за да вземем книжката си, ще трябва да се явим отново на шофьорски изпит. Скачат и глобите на пътя, а дистанцията освен повод за внимание ще стане и повод за съставяне на актове. Пред   експертът по пътна безопасност Диана Русинова коментира, че е недопустимо глобата за шофиране без винетка да бъде в размер на 400 лв., а за минаване на червен светофар 150 лв., тъй като второто е много по-опасно и застрашава човешки животи. \"След като има толкова жертви това означава, че има нещо много сбъркано в системата. Нужно е да сменим изцяло подхода, за да намерим верния път и да сведем броя на загиналите до абсолютния минимум\", допълни тя.", "date": "2018.04.24", "title": "Вина за жертвите на пътя освен шофьорите имат и институциите, твърдят експерти"}
{"url": "https://www.bgonair.bg/sutreshen-blok/2018-04-24/lozenets-si-iska-tramvay-6-zhitelite-na-kvartala-izlizat-na-protest", "text": "\r\n Жители на столичния кв. \"Лозенец\" излизат на протест в опит да спасят легендарния трамвай №6. Те сигнализираха за проблема чрез платформата на Investor Media Group  . Тази вечер от 18:30 ч. хората са решени да затворят бул. \"Арсеналски\" в искане да си върнат трамвайното трасе на линия 6. \"Протестът има две искания - по никакъв начин трасето на трамвая към кв. \"Лозенец\" да не бъде закривано. Второто е да бъде пусната отново линия номер 6. Исканията са напълно обосновани от необходимостта този квартал да има адекватен екологичен транспорт. Те са нормално следствие от дадените обещания от Йорданка Фандъкова и председателя на общинския съвет Елен Герджиков\", обясни Борис Бонев от \"Спаси София\", който е сред организаторите на протеста. Трамвайното движение може да бъде възстановено буквално за няколко часа, категоричен бе той пред камерата на Bulgaria ON AIR. От Столичната община обаче не изпратиха представител, който да обясни защо вече над две години трамвай №6 не върви.  Протестиращите споделят, че са затруднени в придвижването си в София и губят време в прекачвания. Според тях е изчезнало едно екологично удобство в квартала. Жалко, че Фандъкова така черни името си, след като толкова добрини е направила за града, посочи за \"България сутрин\" една от протестиращите жени. \"Живея тук 60 години, от 50 години трамваят се движи. Тук стана \"зелена зона\", взеха ни по 100 лева да си паркираме пред вкъщи\", сподели друг недоволен гражданин.  ", "date": "2018.04.24", "title": "\"Лозенец\" си иска трамвай №6, жителите излизат на протест"}
{"url": "https://www.bgonair.bg/bulgaria/2018-04-24/minyori-na-protest-nastoyavat-za-skok-ot-15-v-tsenata-na-vaglishtata", "text": "Миньори от държавните мини \"Марица изток\" излизат на прoтестен митинг в София. Те настояват да се повиши цената на добиваните в комплекса въглища поне с 15%.  Сборният пункт е площад \"Александър Батенберг\". Очаква се по обяд шествието да тръгне към Министерството на енергетиката. Работниците под земята искат мините да бъдат финансово и технически осигурени.  Те обявиха, че акцията им е протестен поход за спасяване на въгледобива. Синдикалните организации на КНСБ от мини \"Марица изток\" също ще се включат в протеста. ", "date": "2018.04.24", "title": "Миньори на протест: Настояват за скок от 15% в цената на въглищата"}
{"url": "https://www.bgonair.bg/sutreshen-blok/2018-04-24/90-ot-vremeto-na-lekarite-otivalo-za-popalvaneto-na-dokumenti-stradat-i-patsientite", "text": "\r\n Д-р Стойчо Кацаров от Центъра защита правата в здравеопазването изрази своето притеснение от това, че 90% от времето на личните лекари отива за попълването на документи и формуляри. По думите му потърпевши от това са пациентите. \"Ако сме изгубили времето на лекаря да попълва документи, на пациента сме отнели възможността да бъде прегледан и лекуван адекватно\", обясни д-р Кацаров в ефира на \"България сутрин\". Той дори беше категоричен, че недоволството, което изразиха личните лекари на вчерашния протест срещу тромавите административни задължения, които им пречат да се грижат добре за пациентите, трябва да бъде недоволство и на самите пациенти.  Д-р Георги Миндов от Дружеството на софийските общопрактикуващи лекари, които присъстваше на вчерашния протест пред НДК, изрази недоволството си от липсата на комуникация със здравното министерство. По думите му във всяка декларация на личните лекари е изразена готовността им за диалог, но такъв с министър Кирил Ананиев няма. \"По-малко от 2 милиона души със своите здравни осигуровки издържат система от 6 милиона. Тази система и фантастично добре да е структурирана, една стотинка да не изтича никъде, пак няма да стигат парите\", обясни д-р Миндов пред Bulgaria ON AIR. По думите му потребителската такса, която заплащат пациентите не представляват пари, които личните лекари прибират за себе си, а с тези средства те покриват много други разходи.", "date": "2018.04.24", "title": "90% от времето на джипито – чиновничество! А пациентите... страдат"}
{"url": "https://www.bgonair.bg/sutreshen-blok/2018-04-24/arestat-na-ivancheva-osnovatelen-ili-samnitelen", "text": "\r\n Четири часа Иванчева да е обект на общонационално забавление, да се струпа жива сила... Не се прави така, заяви бившият министър на вътрешните работи Румен Петков, коментирайки показния арест на кмета на столичния \"Младост\" Десислава Иванчева. Иванчева и нейната заместничка Биляна Петрова бяха арестувани за получаване на подкуп, който според обвинението е част от договорена още по-голяма сума. Румен Петков вярва, че има събрани сериозни доказателства, тъй като по думите му в противен случай ситуацията ще бъде катастрофална. \"От АБВ сме убедени, че корупцията трябва да бъде показвана и наказвана, но когато се мине една граница... Така или иначе ще стигнем до Страсбург\", каза още той в \"България сутрин\", позовавайки се на експертни мнения, че има достатъчно аргументи да се стигне до Европейския съд по правата на човека.  Бившият началник на Националната разузнавателна служба (НРС) ген. Димо Гяуров обясни, че  законът действително разпорежда описването и отнемането да бъде извършено в присъствието на лицето, но не е казано непременно това да става на мястото на залавянето.  \"Можеше преброяването да стане в сградата на Министерството на спорта\", посочи той в студиото на Bulgaria ON AIR и отбеляза, че в случая повече го смущава поведението на лицето, което е дало подкуп - Александър Ваклин.  \"Колкото да не сме наясно с фактологията, струва ми се, че за едно такова обявление на районния кмет никой би поискал такава сума. Всеки нормален строител знае какво трябва да направи - жалба до Административния съд\", коментира ген. Гяуров. Ако не са представени доказателства на адвокат Марковски (бел. ред. - защитникът на Десислава Иванчева), те просто не са му представени, не че ги няма, смята бившият шеф на НРС. Двамата коментираха и неспирните нападки между лидера на ПГ на ГЕРБ Цветан Цветанов и президента Румен Радев. Според Цветанов кампанията на Радев е непрозрачно финансирана, а предложеното от него становище на КСНС е несъвместимо с членството ни в ЕС и НАТО. \"Институционалната битка не може да даде нищо добро за държавата. Четох декларацията на президента. Не мисля, че има човек в страната, който сериозно да мисли на тема излизане от ЕС и НАТО\", посочи Петков и добави, че в ГЕРБ имат усещане за раздяла с властта. \"Наблюдаваме продължението на \"студена война\" между институциите. Няма никакво значение кой ще я спечели, България губи. Всичко това се наблюдава от външните наблюдатели\", коментира ген. Гяуров.", "date": "2018.04.24", "title": "Арестът на Иванчева - основателен или съмнителен?"}
