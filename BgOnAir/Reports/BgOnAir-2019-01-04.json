{"url": "https://www.bgonair.bg/world/2019-01-04/bivsh-voenen-spretna-trichasova-gonka-s-politsiyata-v-kaliforniya", "text": "Над три часа десетки полицейски автомобили и хеликоптер преследваха беглец с автомобил по магистралите на американския щат Калифорния. Органите на реда на два пъти направиха опит да спукат гумите на колата, която се оказа управлявана от бивш военен, страдащ от психическо разстройство.  Заподозреният беше заловен, след като няколко полицейски автомобила преградили пътя му. Гонката започнала, след като мъжът ударил с автомобила си моторист и след това избягал от местопрестъплението.", "date": "2019.01.04", "title": "Бивш военен спретна тричасова гонка с полицията в Калифорния"}
{"url": "https://www.bgonair.bg/world/2019-01-04/5-detsa-i-dvama-vazrastni-zaginaha-pri-katastrofa-vav-florida", "text": "Седем души загинаха, сред които пет деца, при тежка катастрофа на магистрала във Флорида. Сблъскали са се два тежкотоварни камиона, пътнически микробус и лека кола. Най-малко 12 души са ранени. От удара са се разлели близо 200 литра нафта, която в последствие се е възпламенила, а гъсти облаци дим са се издигнали във въздуха. Заради тежкия инцидент магистралата остана затворена за часове.", "date": "2019.01.04", "title": "5 деца и двама възрастни загинаха при катастрофа във Флорида"}
{"url": "https://www.bgonair.bg/world/2019-01-04/angela-merkel-postrada-ot-ataka-na-hakeri", "text": "Хакери разпространиха конфиденциална информация на стотици германски политици и журналисти, съобщава Bloomberg. По-късно се оказа, че и канцлерът Ангела Меркел е сред засегнатите от масирана хакерска атака германски политици, чиито данни са изтекли в Twitter. Разпространените данни включват информация като телефонни номера, снимки на лични карти и персонална кореспонденция. Данните са публикувани от профил в социалната мрежа Twitter, който има над 17 хил. последователи. За хакерската атака беше съобщено от местната медия RBB. Публикуваната информация засяга представители на всички парламентарно представени партии в страната с изключение на крайно дясната формация „Алтернатива за Германия“, пише RBB. Германската разузнавателно бюро все още не е излязло с официална позиция по случая. Още подобни новини четете в сайта на  .", "date": "2019.01.04", "title": "Ангела Меркел пострада от атака на хакери"}
{"url": "https://www.bgonair.bg/world/2019-01-04/indiya-pravitelstvoto-obeshta-elektrichestvo-vav-vseki-dom-do-kraya-na-mart", "text": "Индийското правителство на премиера Нарендра Моди обяви, че ще изпълни плана си за осигуряването на електричество във всеки дом в родината си преди поставения краен срок. Сегашният краен срок е 31-ви март, докато преди беше 31-ви декември. Министерството на енергетиката в Индия съобщи, че тази първоначална дата е била „вътрешноведомствен краен срок“, пише  От енергийното министерство обясняват, че са се опитвали да изпълнят пълната електрификация до края на 2018 г., за да може да осигурят електричество на изоставащите индийски щати преди официалния срок. Индийският премиер, чиято партия ще се изправи на парламентарни избори през следващите месеци, определя електрификацията като изключително важна цел по време на неговото управление, като по този начин се стреми да спечели рядко гласуващите избиратели. Снимка: Pixabay", "date": "2019.01.04", "title": "Индия: Правителството обеща електричество във всеки дом до края на март"}
{"url": "https://www.bgonair.bg/economy/2019-01-04/kitay-vavezhda-novi-merki-za-stimulirane-na-ikonomicheskiya-rastezh", "text": "Китай предприема нови мерки за насърчаване на банковото кредитиране и стимулиране на растежа на иначе отслабващата икономика на страната, съобщава CNN. Китайската народната банка намалява размера на сумата, която се изисква банките да притежават в резерв, част от последната серия правителствени промени, които Пекин предприе, за да подпомогне икономиката. Централната банка в страната обяви в петък, че ще намали коефициента на задължителния резерв с 1% от следващия месец. Съкращенията ще се извършат на два етапа – на 15-ти и 25-ти януари. Заедно новите мерки се очаква да влеят около 800 млрд. юана (116 млрд. долара) във втората по големина икономика в света, докато растежът ѝ се забавя на фона на увеличаващите се негативни отражения от търговската война между Вашингтон и Пекин. Повече новини четете на  .", "date": "2019.01.04", "title": "Китай въвежда нови мерки за стимулиране на икономическия растеж"}
{"url": "https://www.bgonair.bg/reportazhi/2019-01-04/semeystvo-ot-varna-si-namira-priyateli-s-pismo-v-butilka", "text": "\r\n Във века на технологиите и комуникациите, варненско семейство намират приятели по един нетрадиционен начин - чрез писмо, изпратено в бутилка. Така морската поща запозна Христо и Виолета Христови от Варна, със семейство от Австралия, а дружбата им продължава повече от 20 години. През 1992 година капитан Христо Христов бил помощник-капитан на моторния кораб \"Йордан Лютибротски“, който плавал от Сингапур за Бразилия. Корабът току що бил напълно ремонтираn, но автопилотът не работел. Тогава Христов трябвало да дава вахта по четири часа два пъти дневно. Дните си минавали скучно и еднообразно.  Капитан Христов разказва, че видял празни шишета под един диван и му хрумва идеята да осъществи връзка с непознати хора чрез тази нестандартна поща. Всичко било от чисто любопитство.  Намерил стара карта и я разкъсал на парчета. На гърба на всяко от тях написал името на кораба, датата, часът, адресът му във Варна и хобито - да събира картички. Напъхал парчетата в шишетата, затворил капачките и ги хвърлил в морето – без послание и конкретни очаквания, просто забавление. Така шишетата поели своето пътешествие, оставяйки вятърът и течението да ги отведат при получателите. Първото намерено писмо е в Южна Африка и с известни прекъсвания, капитан Христов и съпругата му успяват да продължат години наред кореспонденцията си с тези хора. След това изненадващо получават писмо от семейство от Австралия. ", "date": "2019.01.04", "title": "Семейство от Варна си намира приятели с... писмо в бутилка"}
{"url": "https://www.bgonair.bg/denqt-on-air/2019-01-04/koi-sa-predizvikatelstvata-pred-evropa-prez-novata-2019", "text": "\r\n Според бившия зам.-външен министър Любомир Кючуков един от основните проблеми, с които ще се сблъскаме и през тази година е този със сигурността. По неговите думи, ако трябва да определяме света, в който живеем, несигурността е една от основните тенденции. \"Ако говорим за Европа като цяло, две събития и един процес ще доминират какво се случва в Европа - Brexit и евроизборите. Процесът е доста по-дълбок - става дума изобщо за мястото на Европа в глобавния свят, което зависи от много фактори\", обясни бившият зам.-външен министър в \" \". Според него, говорейки за евроизборите, това, което до преди една година би се определяло като изненада, сега е преобладаващо очакване. Кючуков обясни, че става дума за засилване на присъствието на националистически и популистки партии в Европейския парламент. Пред  експертът коментира и протестите във Франция. \"Проблемът не е в конкретния протест. Има три сериозни дефицита не само във Франция, а и на европейско ниво, които са причина за тези протести. Първият е дефицита на сигурността. Вторият е дефицита на справедливостта - много силно се отчита нарастването на неравенствата. Третото е дефицита на доверие - доверие в управляващите, затова, че те могат да решават проблемите\", обясни Кючуков.", "date": "2019.01.04", "title": "Кои са предизвикателствата пред Европа през новата 2019?"}
{"url": "https://www.bgonair.bg/world/2019-01-04/buryata-pabuk-v-tayland-vze-zhertva", "text": "\r\n Рибар е загинал, а друг е изчезнал при наближаването на тропическата буря Пабук към Южен Тайланд, съобщиха местни медии, цитирани от ДПА. Стотици туристи са блокирани по островите в Сиамския залив, плавателните съдове са в пристанищата, а летищата не работят, предаде Франс прес. Сред тях има и българи. Според властите бурята може да се превърне в най-силната, засегнала Тайланд от десетилетия. Тя вече предизвика поройни дъждове, силни ветрове и достигащи до 5 метра морски вълни. Тялото на рибаря е открито на брега в южната провинция Патани, близо до границата с Малайзия, след като лодката му се разбила, съобщи местен новинарски сайт. Повече от 100 туристи бяха спасени преди бурята от островчето Кох Рача край остров Пукет. Летищата на известния тайландски остров Кох Самуи и в южната провинция Након си Тамарат бяха затворени днес, а вероятно ще ги последват и други, казаха летищни власти. Пабук се движи с ветрове, достигащи до 80 км/ч. Над 60 000 местни жители, главно от Након си Тамарат, където бурята достигна най-рано, са били евакуирани. Тази седмица директорът на метеорологичната служба Пувианг Пракамин каза пред журналисти, че Пабук може да се окаже най-разрушителната буря, ударила Тайланд от 1962 г. Тогава тропическата буря Хариет отне живота на близо 100 души. Предпочитаните от туристи места в региона - Пукет, Кох Самуи и Краби, останаха до голяма степен незасегнати. Властите на Пукет съобщиха, че още не е валяло и няма паника сред туристите, а от Кох Самуи казаха, че дъждовете там не са силни и ситуацията още не се смята за \"кризисна\". В момента бурята Пабук бушува в Сиамския залив между островите Кох Самуи, Кох Пханган и Кох Тао, предпочитани от туристите за новогодишните празници, предаде АФП. Очаква се Пабук да отслабне над Андаманско море, където се намират туристическите обекти Пукет и Краби, и да се насочи към националния парк Симилан - райско кътче за почитатели на гмуркането. От сряда насам десетки хиляди туристи избягаха от този район. Плажовете са пусти, но по тях още има червени флагове, които забраняват къпането. Вчера руснак се удави на Кох Самуи, след като пренебрегна забраната. Пабук нахлува към южните части на кралството в разгара на туристическия сезон, което е лоша новина за тайландската икономика, силно зависима от туризма. Страната трябва да приеме тази година рекордните 40 млн. посетители, мнозинството от които се настаняват в курортите в южните райони.  ", "date": "2019.01.04", "title": "Бурята Пабук в Тайланд взе жертва"}
{"url": "https://www.bgonair.bg/world/2019-01-04/nov-intsident-v-rusiya-sruti-se-4-etazhna-sgrada-v-novocherkask", "text": "Нов инцидент с рухнала сграда в Русия. Този път се е срутила част от 4-етажна сграда в руския град Новочеркаск. Няма пострадали хора.  Евакуирани са 15 от обитателите на сградата. В нея са разположени още офис на банка и боулинг център.  Всички са евакуирани своевременно, съобщават местните власти.  От пожарната уточняват, че частта от четирите етажа, които са се срутили, са били необитаеми.  Започнато е разследване по случая.  Преди дни в Магнитогорск се срути част от жилищен блок, в следствие на което загинаха 39 души.", "date": "2019.01.04", "title": "Нов инцидент в Русия: Срути се 4-етажна сграда в Новочеркаск"}
{"url": "https://www.bgonair.bg/bulgaria/2019-01-04/otkriti-sa-vsichki-kartini-na-na-vladimir-dimitrov-maystora", "text": "\r\n По-малко от 48 часа, след като започна разследването за това - къде са откраднатите картини на Владимир Димитров - Майстора и други художници, те бяха открити. Задържани са двама от пласьорите на картините в момент на сделка, когато те са били изтъргувани за 10 000 евро.  В следобедните часове полицаи прибраха платната от друг частен имот в столицата. Издирват се физическите крадци, които са нахлули в дома на Павел Андонов и са откраднали картините. \r\nПред Новините ON AIR експертът по престъпления с културни ценности Кирил Христосков коментира, че такива картини трудно могат да бъдат продадени. ", "date": "2019.01.04", "title": "Открити са 15 oт 16 откраднати картини на на Владимир Димитров-Майстора"}
{"url": "https://www.bgonair.bg/bulgaria/2019-01-04/uchitel-v-sandanski-izumi-uchenitsite-si-s-erotichna-fotosesiya", "text": "\r\n Учител по музика от Сандански изуми учениците си със снимки, в които позира гол, прикривайки се с футболна топка. Оказва се, че провокативната фотосесия е част рекламен трик, а кадрите са заснети през 2008 година. Карамфил Божиков е народен певец, който повече от десетилетие се занимава професионално с музика. През далечната 2008 година в началото на кариерата си прави фотосесия, която десет години по- късно ще напомни за себе си.  Млад, на 23-годишна възраст Карамфил се съгласява с ексцентричната идея за реклама на фестивал за песни на фолклорна основа.  Десетилетие след снимката с топката Карамфил е назначен за учител по музика. Ден след това снимките отново изплуват. Този път с нова сила и редици въпроси от морално естество. ", "date": "2019.01.04", "title": "Учител в Сандански изуми учениците си с еротична фотосесия"}
{"url": "https://www.bgonair.bg/world/2019-01-04/nansi-pelosi-oglavi-kamarata-na-predstavitelite-v-sasht", "text": "\r\n Избраха Нанси Пелоси за председател на Камарата на представителите в Конгреса на Съединените американски щати, след като нейната партия получи мнозинство в камарата на представителите.  Тя заема този пост за втори път, след като през 2007 година стана първата жена лидер на демократите. Пелоси обеща да накара Конгресът да работи за благото на всички американци.  Това е първият нов Конгрес, започнал работа в момент, когато дейността на федералното правителство е частично спряна заради липса на финансиране.  Причината е в искането на Тръмп да се финансира изграждането на стена по границата между с Мексико – нещо, което законодателите не искат да одобрят.  116-ят Конгрес тази нощ одобри два законопроекта за финансиране на федералното правителство. Те обаче не предвиждат пари за стената на Тръмп и на практика няма шанс да бъдат приети.", "date": "2019.01.04", "title": "Нанси Пелоси оглави Камарата на представителите в САЩ"}
{"url": "https://www.bgonair.bg/world/2019-01-04/snezhna-burya-zatrupa-meteorolozi-v-polsha-prokopaha-tunel-i-se-spasiha", "text": "Една история за професионалния дълг и добре свършената работа, въпреки тежките метеорологични условия. Трима синоптици бяха спасени от станция Каспрови връх край полския град Закопане, след като мощна снежна буря ги затрупа с близо двуметрови преспи.  Тримата синоптици успяха да прокопаят тунел през снега, блокирал входа на станцията. Мъжете останали на поста си въпреки опасността от лавини, обявена в Западните Високи Татри.  Те предавали данни за времето, докато навън постепенно натрупала огромна снежна покривка. Въпреки ниската видимост и силния вятър, мъжете успели да слязат от върха и да стигнат на безопасно и най-вече топло място в близкия град.", "date": "2019.01.04", "title": "Снежна буря затрупа метеоролози в Полша, прокопаха тунел и се спасиха"}
{"url": "https://www.bgonair.bg/reportazhi/2019-01-04/naslednikat-na-kartinite-na-maystora-e-oblekchen-ot-namiraneto-im", "text": "\r\n Щастливата развръзка и бързото откриване на откраднатите картини на Владимир Димитров - Майстора изненада дори наследника на платната Павел Аантонов. Той каза, че откриването им е било много е неочаквано за него и това е било огромно облекчение за семейството му.  По думите му денонощната работа на МВР и съдействието на всички експерти в областта довели до щастливата развръзка.  \"Това че полицията реагира по този начин според мен изпраща сигнал. Не е вярно, че в България полицията не може да си свърши работата\", каза още той. След като всички картини са открити къщата ще се превърне в място за изкуство, където произведенията ще са на сигурно. ", "date": "2019.01.04", "title": "Наследникът на картините на Майстора е облекчен от намирането им"}
{"url": "https://www.bgonair.bg/bulgaria/2019-01-04/porivi-na-vyatara-mezhdu-80-i-100-kmch-bushuvaha-v-iztochna-balgariya", "text": "Ветровито и студено време днес в цялата страна. Пориви на вятъра между 80 и 100 км/ч бушуваха в сливенско и бургаско. За разлика от столицата, където натрупа малка снежна покривка, в Централна Стара планина, Родопите и Пирин снеговалежът бе доста силен, а на места продължава и сега. Снеговалежите обаче утре спират. Единствено сняг ще вали все още в Югоизточна България и то само на най-високите места. Както и днес, така и утре през деня температурите ще останат ниски - между минус 6 и 2 градуса. В сутрешните часове обаче термометърът може да падне до под минус 10 градуса. Шофьорите трябва да са много внимателни за заледяване.", "date": "2019.01.04", "title": "Пориви на вятъра между 80 и 100 км/ч бушуваха в Източна България"}
{"url": "https://www.bgonair.bg/world/2019-01-04/losho-vreme-zatrudnyava-izdirvaneto-na-izcheznalite-v-norvegiya-skiori", "text": "Силните ветрове, обилните снеговалежи и слабата видимост затрудняват операцията по издирването на четирима скиори, които от вчера са в неизвестност след падането на лавина в Северна Норвегия.  Заради снежната виелица обаче изпращането на хеликоптер в района е невъзможно.  Инцидентът е станал в района на Тромс, където трима финландци и шведска гражданка били на ски.  Спасителната операция започна веднага след свличането на широката 300 метра лавина в долината Тамок.", "date": "2019.01.04", "title": "Лошо време затруднява издирването на изчезналите в Норвегия скиори"}
{"url": "https://www.bgonair.bg/bulgaria/2019-01-04/obshtina-boboshevo-ostana-bez-apteka-zaradi-lipsa-na-farmatsevt", "text": "\r\n Без аптека остана Община Бобошево, област Кюстендил. Единственият фармацевт в малката община заминава за столицата. Сега на хората от градчето и близките села се налага да пътуват до по-големите градове, за да купуват лекарствата си. От края на миналата година единствената аптека в Община Бобошево е затворена. Вече няма фармацевт, който да я обслужва, въпреки че има лекари, които да изписват рецепти. За набавянето на медикаментите си, жителите на общината изминават километри до Дупница и Благоевград. Има недостиг на специалисти в малките населени места, тъй като всеки предпочита големия град.  \r\n\"По принцип е трудно, защото ние нямаме местни хора, които имат необходимото образование, за да отворят аптека. Нямаме магистър- фармацевти, така да се каже и малките градчета са неатрактивни, не заради друго, а зари по- малкия брой население и заради по- малките печалби в този бизнес\", коментира кметът на Бобошево Крум Маринов.  Все пак за хората от Бобошево има надежда, защото аптеката отново ще заработи. Има нов кандидат за позицията фармацевт, който след оформянето на необходимите документи, ще започне работа. Но освен, че ще работи в общинската аптека, е готов да си закупи имот и да живее в малкото градче. Дотогава кметските наместници ще купуват и доставят лекарства на възрастните. ", "date": "2019.01.04", "title": "Община Бобошево остана без аптека, заради липса на фармацевт"}
{"url": "https://www.bgonair.bg/bulgaria/2019-01-04/balgarka-e-zamesena-v-mezhdunarodna-izmamna-shema-za-2-mlrd-dolara", "text": "Българка е замесена в международна измамна схема за 2 милиарда долара. 37-годишната Детелина Събева и още трима бивши банкери от шейцарската инвестиционна банка Credit Suisse са арестувани , заради участие в схема, свързана с фирми в Мозабмик, съобщи Би Би Си.  По първоначална информация схемата се осъществявала чрез заеми, отпускани от банката за държавни предприятия в Мозамбик. Чрез поредица от финансови транзакции между 2013 и 2016 година са били взети заеми за над 2 млрд. долара, гарантирани от правителството на Мозамбик.  В хода на самите транзакции обвиняемите са измамили инвеститори. Арестувани са и още двама заподозрени, включително бившият финансов министър на страната. Те вече са обвинени от съда в Ню Йорк, защото част от тях са американски граждани.  Арестуваната българка Детелина Събева от 2015 година е директор на лондонска фирма, която се е саморазпуснала година по-късно. Информация за дейността на тази фирма засега няма. В специално изявление на банката Credit Suisse се посочва, че тримата бивши нейни служители са обвинени от властите в САЩ за \"заобикаляне на вътрешния контрол на банката\" чрез измама и са се опитали да скрият тези дейности от самата банка. Участниците в схемата са били арестувани в Лондон, по-късно пуснати под гаранция. Вашингтон вече иска екстрадицията им.", "date": "2019.01.04", "title": "Българка е замесена в международна измамна схема за 2 млрд. долара"}
{"url": "https://www.bgonair.bg/bulgaria/2019-01-04/nsi-viktoriya-i-georgi-otnovo-sa-nay-predpochitanite-imena-za-novorodeni", "text": "Виктория и Георги са най-предпочитаните имена за новородени. От началото на 21-ви век наред с традиционните за България все по-често се избират имена, които са популярни в целия свят - Александър, Мартин, Виктор, Виктория, Никол, София, сочат данни на Националния статистически институт. От 2007 до 2015 година Георги е на първо място в класацията на най-предпочитаните имена за новородените момчета в България. През 2016 година отстъпва пред Александър, което е най-често срещаното име и през 2017 г.  През изминалата година Георги отново застава начело на класацията. Следват го Александър и Мартин. От 2007 г. досега Виктория води първенството сред женските имена, като челната тройка се запазва вече четвърта година. Едни от най-често срещаните 10 имена на момичета през 2008 г. - Теодора и Гергана, през 2018 г. са изместени от София и Дария, които са били съответно на 20-о и 48-мо място преди 10 години. ", "date": "2019.01.04", "title": "НСИ: Виктория и Георги отново са най-предпочитаните имена за новородени"}
{"url": "https://www.bgonair.bg/economy/2019-01-04/65-ot-rabotodatelite-shte-naemat-nov-personal-prez-sledvashtite-12-mesetsa", "text": "65,1% от работодателите ще наемат нов персонал през следващите 12 месеца. Данните са от второто анкетно проучване на Агенцията по заетостта сред работодателите. То е проведено онлайн през втората половина на 2018 г. съвместно с Комисиите по заетост в 28-те административни области. Полученият резултат е с 4,1% пункта повече спрямо проведеното първо проучване през февруари 2018 г. и очертава тенденцията за увеличаване на търсенето на кадри през 2019 г., съобщиха от агенцията. В проучването са се включили общо 5 708 работодатели, като 2 496 от тях са избрани на случаен принцип от предварителна извадка. Данните показват, че 75% от анкетираните работодатели имат намерение да предложат през следващите 12 месеца постоянна заетост на новите си работници. Изцяло сезонни работници ще търсят едва 6%, което е знак, че дори в типично сезонни икономически области фирмите имат намерение да задържат целогодишно наетия персонал. Над 50% от свободните позиции са за 20 от предложените 183 професии. Сред тях са машинен оператор (17 176), продавач–консултант (16 825), строител (12 333), камериер (10 490), готвач (9 454), помощник в строителството (8 109), оператор в производството на облекло (7 674).  Търсят се още сервитьор-барман (7 524), заварчик (7 426), работник в хранително-вкусовата промишленост (7 529), строител монтажник (6 919), електротехник (6 616), шивач (6 371), охранител (6 172), строителен техник (5 910) и др. През следващите 12 месеца  ще се търсят и нови работници с професии, изискващи висше образование или специфична правоспособност. Сред тях най-търсени ще са шофьорите (заявени общо 5 619 необходими кадри за тежкотоварен, международен, автобусен, селскостопански и др. видове транспорт). Над 12% от общия брой на заявените потребности са търсените инженери, както и специалистите в здравеопазването (лекари, медицински сестри, медицински специалисти, рехабилитатори и др.), над 10% пък са необходимите специалисти за образователната система, около 4,5% са ИКТ специалистите. Сред работници без квалификация най-търсени през 2019 г. ще са кадрите в преработвателната промишленост, следвани от тези в добивната промишленост и селскостопанските работници. Четете повече по темата в", "date": "2019.01.04", "title": "65% от работодателите ще наемат нов персонал през следващите 12 месеца"}
{"url": "https://www.bgonair.bg/economy/2019-01-04/vse-poveche-chuzhdentsi-prodavat-imotite-si-u-nas-na-balgari", "text": "Все повече чуждестранни граждани продават имотите си у нас на българи. В този тип сделки българските купувачи вече достигат 60% от всички купувачи на ваканционни имоти на морето и около 70% от тези в зимния ни курорт Банско. Това става ясно от проучване на международната агенция за недвижими имоти Newestate.bg. Продавачите са основно руснаци, които постепенно напускат пазара поради влошеното икономическо състояние в страната им. Девалавцията на рублата например прави пътуването им до България и обслужването на имотите им у нас доста скъпо. Освен от страна на българите има стандартен интерес от купувачи от Западна Европа, както и повишен интерес от купувачи от Полша и Израел. Стандартното търсене е свързано с имоти за по 15 хил. – 25 хил. евро с цел използване за почивка за седмица и отдаване през останалото време. \"Тази тенденция е породена от атрактивните цени, които достигат до 300 евро на квадратен метър в Банско и 400 евро на квадратен метър по морето. От значение е също и видимо по-добрата покупателна способност на българите, породена от повишаването на доходите и възможността за евтини ипотечни заеми\", коментира Горян Върбанов от Newestate.bg, цитиран от ", "date": "2019.01.04", "title": "Все повече чужденци продават имотите си у нас на българи"}
{"url": "https://www.bgonair.bg/denqt-on-air/2019-01-04/zhalbite-ot-strana-na-potrebiteli-kam-kzp-se-uvelichava-s-vsyaka-godina", "text": "\r\n Все повече българските потребители пазаруват през интернет. Статистики показват ръст на онлайн търговията у нас с по около 30% всяка година. Според специалистите българинът става все по-опитен в пазаруването онлайн, но все още съществуват въпроси, с които се сблъсква, когато си поръчва едно или друго нещо от електронните магазини. Какви са нашите права при онлайн покупка, имаме ли право да върнем стоката и да си получим обратно парите, къде може да подадем сигнал за нередност? На тези и други въпроси отговори председателят на Комисията за защита на потребителите Димитър Маргаритов в студиото на \"Денят ON AIR\". \"В последните години жалбите от потребители се увеличават с 1000-1500 на годишна база. Има плавна постъпателна линия. Хората реагират повече, пазарът не става все по-лош, по-скоро търговците стават по-разгадаеми от потребителите\", сигурен е Маргаритов Маргаритов е категоричен, че потребителите трябва да са много внимателни и бдителни, когато поръчват онлайн. \"Има три основни групи проблеми при онлайн търговията. Първата е свързана с нелоялните търговски практики. Например даден търговец целенасочено се опитва да ни измами. Нелоялните практики са доста често срещани и разпространени - във всеки един случай може да задължим търговеца да ни върне парите, когато не сме доволни от покупката\", коментира председателят на КЗП. По думите му втората най-голяма група проблеми се появява при рекламациите, а третата е свързана с безусловното право за връщане на покупката. Той обясни, че всички потребители имат право на рекламация. \"Има случаи, в който потребителят не получава това, което е поръчал. Това може да не се цели от търговеца, но може и да става дума за измама. Имаме случаи за палта, часовници и други, които на снимка са страхотни, но в последствие потребителите получават нещо съвсем различно\", допълни Маргаритов пред Bulgaria ON AIR.", "date": "2019.01.04", "title": "Жалбите от страна на потребители към КЗП се увеличава с всяка година"}
{"url": "https://www.bgonair.bg/sutreshen-blok/2019-01-04/falstart-na-elektronnite-vinetki-skapa-i-neraboteshta-sistema-no-zashto", "text": "\r\n Изключително скъпата и невероятно сложната система за електронните винетки започна работа подобно на столичните градски строежи – с много проблеми и грешки. До 15 януари ще се пътува без нужда от винетни стикери, отбелязаха от АПИ. След тази дата обаче ТОЛ-полицията и катаджиите ще започнат да глобяват шофьорите без винетки. Също така спира и конвертирането на хартиените стикери в електронни поради опити за измама.  \"Надявам се решението да няма винетки до 15 януари да успокои шофьорите. Надяваме се това да създаде толеранс на пътя. Спряхме конвертирането на хартиените винетки – 35% от тях бяха опити за измама. Системата има проблеми, но те се отстраняват. До 15 януари всичко ще бъде оправено. Системата обаче няма да позволява промяна на данните, ако се допусне грешка. Не мисля, че ще има финансова щета за бюджета. Повечето граждани имат валидни винетки до 31 януари. Въпреки гратисния период, няма да има компенсация за шофьорите, които все пак са успели да си купят електронна винетка. Системата ни е най-модерната\", коментира директорът на Националното ТОЛ управление Антон Антонов пред репортера на Bulgaria ON AIR Мария Папазова.   IT специалистът Иво Мирчев посочи в студиото на \"България сутрин\", че тази система била въведена преди 15 години в Румъния.  \"Замисълът ѝ не е нов. Но реализацията ѝ в България куца. За нея са дадени 180 милиона - много повече пари, отколкото всъщност струва. Тази система не представлява особена трудност, особено за IT държава като България. Винаги когато един проект попадне под контрола на държавата – той се проваля. Ако системата беше тествана от 18 август, както се твърди, то елементарните проблеми щяха да си проличат на втория час. Държавата не може да управлява подобни процеси\", категоричен бе той.  Гостът заподозря корупционна схема, стояща зад прекомерната цена на системата за електронни винетки и ТОЛ-такси.  \"Когато се отдели толкова голяма сума за такава поръчка, в това число са и подкупите по веригата, то фирмата изпълнител е спокойна, че няма да има последствия от провал на проекта. Така тя няма стимул да наема по-кадърни специалисти. Не може така да се продължава. Първоначално казаха, че нямало да има санкции за фирмата изпълнител, а сега го обмислят. По тези проекти работят хора, които не знаят какво вършат\", подчерта Мирчев.  \r\n  ", "date": "2019.01.04", "title": "Фалстарт на електронните винетки – скъпа и неработеща система, но защо?"}
{"url": "https://www.bgonair.bg/denqt-on-air/2019-01-04/izpitite-sled-7-klas-da-sa-bez-moduli-e-po-dobriyat-variant-smyata-diyan-stamatov", "text": "\r\n При изпита след 7 клас за профилираните и професионалните гимназии вече няма да има модули, а той ще е единен. Това беше обявено през тази седмица от министър Красимир Вълчев. Модулите бяха създадени, за да отделят учениците, които се явяват само на Национално външно оценяване от тези, които искаха да кандидатстват в гимназии след 7 клас. Сега обаче, когато според новия закон всички седмокласници се явяват на изпит за гимназиите, модулите стават излишни. Изпитът по български език и по математика включваше по два модула. Първият модул по български беше от 25 въпроса, вторият - преразказ. По математика първият съдържаше 20 задачи, а вторият - 4 по-трудни. Според директора на 119 СУ в София Диян Стаматов това определено е по-добрият вариант, защото учениците ще имат 150 минути за изпита и цялото време ще си разпределят сами, а не както до сега да се притесняват, че нямат време да завършат определена задача или да са готови по-бързо с определен модул. , каза Диян Стаматов в студиото на  . Училищният директор каза, че конспектът на изпита ще е само от 7 клас, но без съмнение по време на решаването на задачите, учениците ще трябва да покажат и останалите знания, които са натрупали в предишните 6 години в учебните заведения. Диян Стаматов коментира и влизащите в сила увеличения на учителските заплати от тази година. Според него в някои учебни заведения това може и да не се изпълни до краен предел, защото няма достатъчно ученици и съответно държавна субсидия. Той обаче каза, че в други училища, увеличението на възнагражденията на педагозите може да е и над 20%. Стаматов обаче беше категоричен, че заплатата не е единственият стимул за преподавателите. , посочи директорът пред  . Диян Стаматов изрази увереност, че учителската професия ще става все по-привлекателна в бъдеще, но това определено няма да стане бързо.", "date": "2019.01.04", "title": "Изпитите след 7 клас да са без модули е по-добрият вариант, смята Диян Стаматов"}
{"url": "https://www.bgonair.bg/sutreshen-blok/2019-01-04/za-zakasalite-na-cherni-vrah-pomosht-na-bedstvasht-ne-se-otkazva", "text": "\r\n Посрещането на Нова година обикновено носи щастие и приятни моменти. Но когато си на прага на бялата смърт и постепенно изпадаш в хипотермия, веселите моменти са една идея по-редки. Това се случи с група нашенци, които решиха да посрещнат празника в заслон Черни връх. Уви, щом застанали пред вратите на хижата достъпът им бил отказан. За щастие животите им били спасени от Планинската спасителна служба. Кой носи отговорност за този почти фатален развой на новогодишната нощ? Туристите ли са били слабо подготвени за планината или хижарите не са се намесили когато е трябвало? Според алпиниста Дойчин Василев често се случват подобни ситуации.  \"Планините са опасни – те не са подходящи за човешко присъствие. Един турист трябва да е наясно с опасностите, които го очакват. Подценяването на рисковете води до критични ситуации. Благодарение на Планинската спасителна служба случаят на Черни връх е с щастлив край. Забелязвам тенденция младите да подхождат с агресия и винаги да търсят вината у друг човек\", обясни той в \"България сутрин\".  \"Планината е най-честният противник, който човек може да срещне. Тя изисква уважение. Не мога да кажа доколко са били подготвени закъсалите туристи на Черни връх. Но на Запад няма затворени хижи и заслони. Дори има касички за събиране на пари. Не би трябвало хижарите да бъдат санкционирани. Планинарската етика изисква да се окаже помощ на бедстващия\", подчерта той пред Bulgaria ON AIR. ", "date": "2019.01.04", "title": "За закъсалите на Черни връх: Помощ на бедстващ не се отказва!"}
{"url": "https://www.bgonair.bg/bulgaria/2019-01-04/otkriha-10-ot-15-te-otkradnati-kartini-na-vladimir-dimitrov-maystora-i-dimitar-kirov", "text": "\r\n 10 от 15-те открадни платна на Владимир Димитров-Майстора и Димитър Киров са открити. Това съобщи вътрешният министър Младен Маринов. Задържани са двама души. Още двама се издирват. А пред   експертът по престъпления с културни ценности Кирил Христосков коментира, че такива картини трудно могат да бъдат продадени.  Голяма част от откраднатите платна на именитите художници, съхранявани в къщата на наследниците му, са снимани и публикувани в каталози. Това ги прави трдно продаваеми, защото не могат да бъдат изложени.  Според експертите у нас картини като тези на Майстора могат да стигнат стойност до десетки хиляди евро. В чужбина обаче цената е далеч по-ниска. ", "date": "2019.01.04", "title": "Откриха 10 от 15-те откраднати картини на  Владимир Димитров-Майстора и Димитър Киров"}
{"url": "https://www.bgonair.bg/bulgaria/2019-01-04/shefat-na-tol-upravlenieto-razbuni-duhovete-sas-skandalno-izkazvane", "text": "\r\n Клип със скандално изказване на шефа на Националното тол управление разбуни обществото. След края на брифинга в четвъртък Антон Антонов подканя свой колега да си тръгват по-бързо преди да им бъдат зададени неудобни въпроси.  Записът бе качен в социалните мрежи и предизвика остри реакции. Докато от АПИ и Националното тол управление гарантират, че непрекъснато работят по отстраняването на проблемите с електронните винетки, които изникват на всяка крачка, потребителите на услугата я видяха по нов начин. И реагираха с карикатури.  \r\nНа една от тях се вижда машина с китайското знаме, която е стъпила на тъмната част на Луната и явно търси винетка. Но подписана от АПИ табела предупреждава, че стикери няма.  На друга карикатура чиновници се питат как да нарекат отсечката, която свързва Северната и Южната дъга на Околовръстното шосе. Математическите термини им убягват, а единственият, който дава правилен отговор, бива изхвърлен през прозореца.", "date": "2019.01.04", "title": "Шефът на ТОЛ управлението разбуни духовете със скандално изказване"}
{"url": "https://www.bgonair.bg/bulgaria/2019-01-04/obshtinite-mogat-da-poiskat-osvobozhdavane-ot-vinetna-taksa-patishtata-si", "text": "\r\n Всяка община, която поиска нейни пътища от републиканската мрежа да са без винетки, вече може да го направи. За това се договориха премиерът Бойко Борисов и представители на Националното сдружение на общините.  За да поискат подобно освобождаване общините трябва да поемат ангажимента да поддържат съответните пътни участъци. След напрежението от решението за софийската скоростна тангента, други общини поискаха освобождаване от винетни такси - Пловдив и Варна.  Премиерът Бойко Борисов се извини за хаоса от последните няколко дни с въвеждането на системата за електронни винетки. Той обеща до няколко дни те да могат да се продават и през банкоматите. Остава неясно дали обявеният вчера гратисен период за винетки до 15 януари все още остава валиден. ", "date": "2019.01.04", "title": "Общините могат да поискат освобождаване на пътищата си от винетна такса"}
{"url": "https://www.bgonair.bg/sutreshen-blok/2019-01-04/3-pati-izbori-prez-2019-g-malko-veroyatno-e-smyata-politicheski-analizator", "text": "\r\n 2019 е година на избори в България. През май ще гласуваме за Европейски парламент, а няколко месеца по-късно и за местна власт. Може ли да се стигне до трети избори през годината? \"В новата българска политическа история не сме правили 3 пъти избори за една година. Тази възможност започва да става все по-малка. Няма как да има паралемнтарни избори преди европейските. Очаквам да има два избора - на 26 май и в края на октомври\", коментира политическият анализатор проф. Михаил Константинов в \"България сутрин\". Той е на мнение, че властта ще остане стабилна, ако ГЕРБ имат поне 9 евродепутата. А ако БСП и ДПС спечелят повече от половината мандати, тогава може да се стигне до предсрочни парламентарни избори, смята анализаторът. Проф. Константинов определи европарламента като \"малко неглижиран\" и посочи, че българите не ходят да гласуват, но този път евроизборите са важни, защото от тях зависи вътрешното положение в страната и дали ще се стигне до предсрочни избори. \"Обединените патриоти\" няма как да излязат обединени, а край тъча загряват други политически сили, уточни гостът в студиото на Bulgaria ON AIR. Според проф. Константинов само неочаквано и тежко вътрешно събитие може да срине властта.  Той очаква ГЕРБ да запази своите 7 евродепутата, но допусна, че най-голямата парламентарно представена партия може да падне до 6. Всеки резултат, по-добър от четирима евродепутати, ще бъде успех за БСП, смята математикът. Той е на мнение, че усилията на ДПС трябва да се насочат към връщането на гласовете, които привлече ДОСТ на последните избори. А десницата има потенциал за един-двама евродепутати, отбеляза проф. Константинов. \"За България местните избори са от фундаментално значение\", подчерта политическият анализатор.  Той не очаква отново да се стигне до разгромна победа в полза на ГЕРБ, но по думите му партията на Бойко Борисов ще бъде победител на тези избори. Проф. Константинов очаква подобрен резултат от страна на БСП.   ", "date": "2019.01.04", "title": "3 пъти избори през 2019 г.? Малко вероятно е, смята политически анализатор"}
{"url": "https://www.bgonair.bg/sutreshen-blok/2019-01-04/otkradnatite-kartini-na-maystora-ne-biha-se-prodali-na-visoka-tsena-smyata-ekspert", "text": "\r\n Девет картини на Владимир Димитров-Майстора бяха откраднати от апартамент в София вчера. Общо 16 платна на Майстора и Димитър Киров са задигнати от къща на техен наследник. Кражбата е станала ден преди Нова година. За момента не се знае точната стойност на откраднатите платна. Те са на роднини на двамата художници и не са били застраховани. Портретите не са били скъпи.  \"Крадците ще останат разочаровани, тъй като цената, която ще получат за картините на черния пазар, е много по-ниска от очакваната от тях\", коментира пред бившият експерт от НСБОП Кирил Христосков. По думите му, когато дадено произведение на изкуството няма установени произход и история, винаги е трудно да се продаде. А освен това в България никога не е имало пазар за подобни произведения. \"Най-скъпият античен предмет беше продаден за 52 млн. долара. Картините на нашите художници, в случая на Владимир Димитров-Майстора, в чужбина не могат да достигнат цената, която биха достигнали в България\", подчерта още Кирил Христосков. Според изпълнителния директор на фондация \"Тракия\" ще бъде трудно те да бъдат продадени, тъй като вече са били показвани и е ясно, че са част от колекция. Пред   една от племенничките на Майстора - Зоя Паприкова разказа, че е разбрала за кражбата от нейни приятели. Според нея това от една страна е знак, че той е голям творец, от друга обаче не говори никак добре за обществото ни и за моралните ни ценности. \r\n Жилището, от което са откраднати деветте картини на Владимир Димитров-Майстора, се намира в къща на столичния булевард \"Сливница\". Репортер на Bulgaria ON AIR се срещна с  Павел Антонов, друг наследник на Майстора, от чийто дом са откраднати картините. В нощта на обира той е бил в Будапеща. По думите му кражбата е шок за цялото семейство. \r\n    ", "date": "2019.01.04", "title": "Откраднатите картини на Майстора не биха се продали на висока цена, смята експерт"}
{"url": "https://www.bgonair.bg/bulgaria/2019-01-04/nap-pogva-13-000-firmi-sas-samnitelni-materialni-zapasi", "text": "Националната агенция за приходите (НАП) започва проверки на близо 13 000 фирми, които имат големи материални запаси спрямо приходите от продажби. Според анализа на данъчните при определено съотношение на материалните запаси и продажбите възниква съмнение, че част от тях са отдавна продадени без документи, като не са платени дължимите корпоративен данък и ДДС. Продължава и контролната кампания на приходната агенция спрямо фирми с голяма касова наличност. Година след началото на проверките сумата, налична в касите на дружествата намаля с 5 млрд. лева, като беше отчетено увеличение на данъка върху дивидентите с над 130 млн. лева. В последния месец обаче при внезапни проверки са открити сериозни нарушения - наличност в касата от 21 лева при стойност по отчет над 200 000 лева или внасяне на средства в деня преди инвентаризацията на касата и изтеглянето им на следващия ден. И на двете фирми са възложени ревизии за 5 години назад. На стотици други предстоят инвентаризации на касовите наличности, предупреждават от НАП.", "date": "2019.01.04", "title": "НАП погва 13 000 фирми със съмнителни материални запаси"}
{"url": "https://www.bgonair.bg/bulgaria/2019-01-04/shofyor-minal-prez-zhp-prelez-udaril-go-patnicheski-vlak", "text": "\r\n Камион се удари във влак на железопътния прелез в Монтана тази сутрин. Влакът пътувал от Монтана за Берковица. При спусната бариера шофьорът на камиона решава да изпревари колоната от чакащи автомобили и да премине през прелеза. Идващият влак го удря странично. Шофьорът на камиона е с наранявания и е настанен в болница. Други пострадали при инцидента няма. Пробата за алкохол на машинистите е отрицателна.", "date": "2019.01.04", "title": "Шофьор минал през ЖП прелез - ударил го пътнически влак"}
{"url": "https://www.bgonair.bg/world/2019-01-04/masov-protest-v-kyoln-sled-smartta-na-4-godishno-balgarche", "text": "Протест в Кьолн след смъртта на 4-годишно българче. Семейството на малката Селин, която издъхна в болница най-вероятно от пневмония, обвиняват лекарите за инцидента. По улиците на германския град излязоха около 800 души.  Със снимки на детето и с обвинения срещу лечебното заведение, протестиращите поискаха извинение от медиците. Всичко започва в навечерието на Бъдни вечер, когато момиченцето вдига висока температура. Българите отвели дъщеря си в спешното отделение на клиниката.  Според майката на момичето лекарите не им обърнали внимание и им казали да се прибират, защото е обикновен вирус. След направена по-късно операция в друга болница детето е починало. Роднините и близките са подали жалба в полицията.  Днес трябва да бъде направена аутопсия на детето. Пред германския вестник \"Билд\" управителят на болницата е заявил, че лечебното заведение е предоставило цялата документация за лечението на разследващите. За неделя се подготвя нов протест.", "date": "2019.01.04", "title": "Масов протест в Кьолн след смъртта на българче в болница"}
{"url": "https://www.bgonair.bg/world/2019-01-04/zaradi-paket-makron-prevozvachi-na-speshna-sreshta-s-darzhavnata-administratsiya-i-evrodeputati", "text": "Представители на браншовите сдружения в сектор \"Автомобилен транспорт\" ще проведат спешна работна среща във връзка с предстоящия международен протест на превозвачите на 10 януари в Брюксел.  Причината е т.нар. пакет \"Макрон\", който включва ограничения за почивките на водачите и за прибирането им по родните страни.  Ако промените бъдат одобрени и влязат в сила, ще засегнат източноевропейските превозвачи.  Очаква се около 150 камиона да блокират белгийската столица.  Основният проблем в предвидения пакет е връщането на водачите и камионите в страната на регистрация.  Ако пакетът бъде одобрен, голяма част от българските превозвачи ще се пререгистрират в други страни от европейския съюз.  Протестът в Брюксел ще бъде подкрепен от румънци, унгарци, поляци и литовци. От България ще тръгнат около 340 шофьора.", "date": "2019.01.04", "title": "Заради пакет \"Макрон\": Превозвачи на спешна среща с държавната администрация и евродепутати"}
