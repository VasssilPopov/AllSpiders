{"url": "https://www.bgonair.bg/world/2018-12-31/smartta-na-david-dragichevich-izkara-banya-luka-na-protest", "text": "Масови антиправителствени протести в Баня Лука, град в Босна и Херцеговина. Причината - смъртта на 21-годишния студент Давид Драгичевич. Той беше открит мъртъв през март, а оттогава баща му организира протести с настояване обстоятелствата около смъртта на сина му да бъдат изяснени. При един от протестите преди няколко дни родителите на загиналото момчето бяха арестувани, a по-късно освободени. Снощи демонстрантите поискаха оставката на министъра на вътрешните работи Драган Лукач, обвинявайки него и служители на полицията, че умишлено крият истината за смъртта.  Протестите в Баня Лука предизвикаха вълна от съпричастност в целия регион, демонстрации в последните дни имаше и няколко съседни столици.", "date": "2018.12.31", "title": "Смъртта на Давид Драгичевич изкара Баня Лука на протест"}
{"url": "https://www.bgonair.bg/world/2018-12-31/gazova-eksploziya-sruti-blok-i-vze-4-zhertvi-v-rusiya", "text": "До момента са установени 4 загинали при взрив в газифициран жилищен блок в Магнитогорск, при който се  е срутило стълбището на една от секциите на блока. Управителят на Челябинска област (Русия), Борис Дубровский, обяви за неизвестна съдбата на 68 от живущите в блока, съобщава ТАСС. Броят на загиналите в извънредната ситуация в Магнитогорск достигна четири, съдбата на 52 от 120-те души, които са живели в повредената част на сградата, е установена, каза губернаторът на Челябинска област Борис Дубровский. \"В 13:00 часа (11:00 московско време) в жилищната сграда са регистрирани 111 души, девет души под наем (от общо 120 души). Известна е съдбата на 52 души (четирима от тях са починали, 16 са евакуирани, включително седем деца, хоспитализирани са четирима души, включително две деца, 28 души, които са се свързали с близките си), пише той. Губернаторът потвърди информацията за ТАСС за жертвите. - четири, разбираме мъртвите - каза той. Дубровски каза още, че около 50 души могат да са останали под развалините. \"До края на деня, задачата е да се разчистят отломките, около 50 са възможните жертви [под развалините]\", каза Дубровский и добави, че общо по време на срутването на  в нея са били регистрирани 110 души, девет са наели жилища на търговска основа. \"Изхождаме от логиката на факта, че 120 души са живели в тази секция (входа). Разбираме колко от тези хора, които вече виждаме,  не са пострадали\", каза той. Ръководителят на региона уточни, че температурата от минус 20 градуса усложнява работата и съкращава времето, за което хората наистина могат да бъдат спасени. „Шансовете да останат живи под развалините остават“, добави Дубровски. Експлозията настъпила в жилищна сграда, което доведе до срутване на входа. На място се провеждат аварийно-спасителни работи. В тях участваха 469 души и 66 единици техническо оборудване, уточнява ТАСС. Студовете и рискът от по-нататъшно разрушаване на сградата в руския уралски град Магнитогорск, част от която рухна днес при експлозия на битов газ, затрудняват разгребването на развалините, където спасители все още търсят затрупани хора. Това заяви прессекретарят на местния клон на министерството на извънредните ситуации Егор Пахомов, предаде ТАСС. Градската управа съобщи, че са застрашени от рухване още два входа от общо 12 в десететажния панелен жилищен блок. Четирима са потвърдените загинали при инцидента. В неизвестност са 68 от 120-те жители на пострадалия вход. Според губернатора на Челябинска област Борис Дубровски може да са затрупани още около 50. До минус 27 градуса се очаква да падне тази нощ температурата в Магнитогорск по данни на федералния хидрометеорологичен център, предаде Dnes.bg. Над 1300 души с 200 единици техника се включиха вече в спасителните дейности на местопроизшествието, информира Пахомов.", "date": "2018.12.31", "title": "Газова експлозия срути блок и взе 4 жертви в Русия"}
{"url": "https://www.bgonair.bg/economy/2018-12-31/petrolat-poskapva-no-i-kloni-kam-godishen-spad", "text": "Цените на петрола се насочиха във възходяща посока в понеделник – последният търговски ден от годината, подобно на ръстовете на фондовите пазари. Въпреки това те са напът да отбележат първия си годишен спад от три години насам с оглед на опасенията за пренасищане на пазара. Това пише  . Индикациите за евентуален напредък в китайско-американските търговски преговори способства за по-позитивни нагласи, които иначе бяха помрачени от притеснения за по-слабите световни икономически прогнози. Фючърсите върху американския лек суров петрол WTI поскъпват с 1,61% до цена от 46,06 долара за барел. Сортът обаче отбеляза спад от 24% за годината. От своя страна международният бенчмарк Брент прибавя към стойността си 1,86% до 54,20 долара за барел. Той отчита спад от близо 20% за годината. Цените на петрола се движат паралелно с фондовите пазари по време на волатилните сесии миналата седмица. Американският президент Доналд Тръмп заяви, че е провел един „много добър (телефонен) разговор“ с китайския си колега Си Дзинпин и постигането на евентуално търговско споразумение между САЩ и Китай напредва. „Китай все още е най-добрият залог за глобалния икономически растеж. Всичко, което ощетява силно Китай, неминуемо ще нарани глобалния растеж и впоследствие – консумацията на петрол“, посочва Сукрит Виджаякар, директор на консултантската фирма Trifecta. Експерти считат, че настоящият натиск към понижаване на цените по всяка вероятност ще започне да отслабва от началото на януари, тъй като в сила ще влезе договореното от ОПЕК и съюзници свиване на производството с 1,2 млн. барела дневно, което цели да свие свръхпроизводството и да даде тласък на цените.", "date": "2018.12.31", "title": "Петролът поскъпва, но и клони към годишен спад "}
{"url": "https://www.bgonair.bg/bulgaria/2018-12-31/posreshtnahme-2018-g-s-ochakvaniya-no-kakvo-se-sluchi-bulgaria-on-air-ni-pripomnya", "text": "\r\n Отива си още една година, която посрещнахме с очаквания и надежди. И през 2018 г. имаше от всичко – и добри, и не толкова добри събития. Но както винаги и те ще отшумят и ще останат само тези, които са променили живота ни.  В средата на годината една новина премина почти незабелязано. Калкулаторът на ООН отчете, че населението на България вече е под седем милиона. Това се случи точно на 29 юни в 14 часа и седем минути, когато броячът отчете, че сме се стопили до 6 милиона 999 хиляди 999 души.  2018 година ще се запомни и с няколко оставки в правителството. Вицепремиерът Валери Симеонов напусна \"Дондуков\" 1 и се върна в Народното събрание. Това стана след като срещу него в продължение на месец протестираха майките на децата с увреждания.  \r\n Трима министри – Ивайло Московски на транспорта, Валентин Радев на вътрешните работи и Николай Нанков на регионалното развитие също се простиха с постовете си, след като автобусна катастрофа край Своге, отне живота на 20 души.  Министрите Теменужка Петкова и Бисер Петков поискаха да се оттеглят, но Бойко Борисов ги върна отново на работа. Годината беше белязана и от няколко знакови ареста.  Имаше и убийства, извършени като по сценарии за холивудски трилър. През 2018 г. две големи катастрофи ни потопиха в скръб, но и извадиха наяве проблемите и корупционните схеми в живота ни. Добра или лоша, тя вече си отива. За 2019 г. нека да си пожелаем повече добри новини. \r\n  ", "date": "2018.12.31", "title": "Посрещнахме 2018 г. с очаквания, но какво се случи? Bulgaria ON AIR ни припомня"}
{"url": "https://www.bgonair.bg/bulgaria/2018-12-31/gafovete-on-air-kakvo-ne-pokazahme-prez-godinata", "text": "\r\n През изминалата година ви показахме близо 2000 емисии новини. Излъчихме над 5000 репортажа и близо 1000 часа актуална информация.  Разбира се, и в нашата работа не всичко минава по мед и масло. Във видеото ви показваме част от това, което остана скрито за зрителите. Признаваме си и грешките!", "date": "2018.12.31", "title": "Гафовете ON AIR - какво не показахме през годината"}
{"url": "https://www.bgonair.bg/bulgaria/2018-12-31/uchitelka-i-psihichno-bolniyat-sin-ostanaha-bez-dom-nastaniha-gi-v-priyut", "text": "Пенсионираната учителка от Пловдив Блага Беберова и синът й Илия са настанени в общинския приют, след като останаха без дом. Собственото им жилище е продадено след смъртта на съпруга на педагожката, дългогодишен директор на СУ \"Софроний Врачански\". Сумата била разпределена между Илия, който е с психично заболяване, и двете му сестри. \"Парите свършиха бързо и двамата със сина ми се озовахме на улицата. Известно време нощувахме в чакалнята на Централна гара\", обяснява 70-годишната Блага. По думите й сцените, на които са станали свидетели през нощите във фоайето, били страшни и срамни. Някои от бездомниците правели секс, а други се напивали до припадък. \"Пред очите ни обраха безпомощен сляп човек, но не посмяхме да се намесим от страх. Нямахме и телефон, за да се обадим на полицията\", разказва Блага. Социални работници им съдействали да влязат в приюта под тепетата, където ще посрещнат Нова година заедно с още 30 бездомници. Заведението е пълно, 120 души без покрив чакат на опашка, за да бъдат настанени, ако се освободи място. Майката и синът мечтаят да си наемат квартира, но се съмняват, че ще успеят да спестят от пенсиите си. Двамата вземат общо 373 лв. месечно, пише \"24 часа\". В общинския подслон могат да останат 3 месеца. След това трябва да си търсят друго място. В момента заведението е пълно с бездомници, прибрани от улиците на града с полиция и Спешна помощ. \"Голямата беда е, че болшинството са алкохолици. През първите няколко дни се опитват да спазват забраната да не пият в приюта, но после пак хващат чашката. Нанасят щети в помещенията и сме принудени да ги отстраним\", коментира управителят Димитър Семерджиев. Наскоро патрулка докарала мъж, бедстващ на студа. Още същата вечер той разбил тоалетната и повредил кранчета, а след това избягал. \"Хората, които остават в приюта имат добри условия. Стаите са с по две легла, има парно и топла вода. Осигуряват се дрехи за преобличане, както и обяд\", уточнява управителят. Той признава, че средствата не стигат за закуска и вечеря. Държавната субсидия е малка - 7 лева на ден. В сумата се включват разходите за ток, вода, отопление, заплати на персонала. От няколко години общината дофинансира издръжката. Приютът разчита и на спонсори. С тяхна подкрепа са били подменени вратите на стаите на втория етаж. За Нова година фирми са предоставили продукти за трапезата в подслона.", "date": "2018.12.31", "title": "Учителка и психично болният ѝ син останаха без дом – настаниха ги в приют"}
{"url": "https://www.bgonair.bg/bulgaria/2018-12-31/povecheto-balgari-shte-posreshtnat-novata-godina-u-doma", "text": "67% от българите ще посрещнат Новата година у дома, това сочи национално представително проучване на \"Екзакта\". 17 на 100 пък ще отидат на гости при роднини или приятели.  11% от българите ще посрещнат Новата година в заведение. Едва 3 на сто ще излязат по площадите, за да изпратят последните минути на тази година.  В сравнение с миналата година намалява делът на българите, които ще празнуват у дома, а всеки четвърти заявява че ще пътува за новогодишните празници.  Повечето от тях ще останат в страната, но нараства и броят на тези, които ще посрещнат празника зад граница. И тази година водещи дестинации са балканските страни и Западна Европа.", "date": "2018.12.31", "title": "Повечето българи ще посрещнат Новата година у дома"}
{"url": "https://www.bgonair.bg/bulgaria/2018-12-31/nashentsi-vse-po-chesto-hvashtat-gorata-planinskiyat-turizam-raste", "text": "Значително се е увеличил броят на туристическите пътувания у нас в планините, показват данни от анализ на \"Евростат\" за личните пътувания на жителите от ЕС в планинските курорти през 2017 г. През миналата година у нас има реализирани близо 4,7 милиона лични пътувания в планински курорти в цялата страна при около 2,9 милиона в сравнение с предходната 2016 г., отбелязва европейската статистика. Делът на пътуващите българи с цел туризъм в планината е бил около 11 на сто от общия брой на всички туристи у нас по различни дестинации, при среден показател за ЕС от 13 на сто. Като цяло през миналата година най-посещаваните зимни курорти у нас са били Боровец и Пампорово. В елитния ни курорт Боровец, където има 28 хотела с около 4 600 легла, са били реализирани близо 1,5 милиона нощувки от около 500 хиляди посетители през 2017 г., като половината от туристите в Боровец са били чужденци, а общите приходи от посещенията там през м.г. надхвърлят 22 млн. лева. В Пампорово има около 50 хотела с близо 5 300 легла, като през миналата година там са били реализирани около 1,3 милиона броя нощувки с приходи от близо 15 милиона лева. Най-висок дял на пътувания в планината през миналата година е бил регистриран в Словакия, където около 25 на сто от туристите са посетили планински курорти. В Румъния делът на любителите на планината е бил около 24 на сто, в Италия и Франция - 19 на сто и др. На обратния полюс са били жителите на трите балтийски страни, заедно с Хърватия, където делът на любителите на планинския туризъм е бил едва 2 на сто. Като цяло близо 900 милиона жители на ЕС са предпочели планинския туризъм през миналата година, отчита \"Евростат\". Най-голям е бил броят на любителите на планината във Франция - 192 милиона, Германия - 151 милиона, Испания - 138 милиона и др. Най-малък брой туристически пътувания е регистриран в Малта - 260 хиляди, Кипър - 1,3 милиона и Словения - 1,5 милиона, показват данните на \"Евростат\".", "date": "2018.12.31", "title": "Нашенци все по-често хващат гората – планинският туризъм расте"}
{"url": "https://www.bgonair.bg/bulgaria/2018-12-31/prez-sledvashtata-godina-ni-ochakvat-249-rabotni-dni", "text": "Кога ще почиваме следващата година? Повече неработни дни се събират около Великден и на Коледа. След измененията в Кодекса на труда по-дълги с един допълнителен ден уикенди ще има на всички официални празници през 2019 година.  Трети март - денят, в който отбелязваме Освобождението на България - е в неделя, затова ще се почива и на 4 март, понеделник.  След това ще последва първата за годината по-дълга почивка за Великден, за празника ще се почива общо 4 дни - от петък, 26 април, до понеделник, 29 април, включително.  Денят на труда - 1 май, се пада в сряда, затова няма да има допълнителни почивни дни. Така ще бъде и на Гергьовден - 6 май, който се пада в понеделник, както и 24 май в петък.  Без допълнителни почивни дни ще е също 6 септември - Денят на Съединението, петък. Един допълнителен ден почивка обаче ще получим за 22 септември - за Деня на Независимостта на България, който се пада в неделя. Затова ще се почива и на 23 септември - понеделник. В края на годината ще има струпване на почивни дни около коледните празници. 24, 25 и 26 декември се падат съответно вторник, сряда и четвъртък. Петъкът ще бъде работен - така общо за 2019 година ще има 249 работни дни.", "date": "2018.12.31", "title": "През следващата година ни очакват 249 работни дни!"}
{"url": "https://www.bgonair.bg/bulgaria/2018-12-31/novogodishniyat-kontsert-v-sofiya-nalaga-promeni-na-dvizhenieto", "text": "\r\n Налага се промяна на движението в София заради тазвечерния новогодишен концерт на площад \"Княз Александър Батенберг\". Затворени за престой и движение на автомобили остават самият площад и улица \"Дякон Игнатий\". От 14:00 ч. днес до 06:00 часа сутринта на 1-ви януари временно се забранява влизането на автомобили по бул. \"Цар Освободител\" и каретата от улици около него. На площада ще има контролно-пропускателни пунктове и няма да се допускат лица с оръжие, в нетрезво състояние и носещи пиротехника. 30 000 души излязоха миналата година на площада, за да посрещнат настъпването на Новата година. \r\nВ новогодишната нощ ще се движат столичното метро и част от наземния транспорт. Автобусните линии обаче ще се движат по променени маршрути. Линия 1 в посока \"Младост\" ще се движи от бул. \"Тодор Александров\" по бул. \"Княз Александър Дондуков\" и по бул. \"Цар Освободител\". За линия 2 в посока \"Студентски град\" се закрият спирките – \"Площад Княз Александър I\" ул. \"Париж\" и ул. \"6-ти септември\". Линия 3 след кръстовището с бул. \"Васил Левски\" ще се движи направо по маршрута до автостанция \"Изток\". За нощна линия 4 в посока ж.к. \"Дружба 2\" ще се движи от бул. \"Тодор Александров\" по бул. \"Княз Александър I\", \"Дондуков\" и бул. \"Васил Левски\". От МВР съобщиха, че на концерта в новогодишната нощ няма да бъдат допускани хора във видимо нетрезво или неадекватно състояние, както и лица, носещи оръжие, пиротехника, летящи фенери, дронове, стъклени чаши, спиртни напитки, бутилки с капачки и други опасни предмети, застрашаващи обществения ред, живота и здравето на присъстващите. Ще бъдат изградени контролно-пропускателни пунктове. Екипи на СДВР, дирекция \"Жандармерия\", общинска полиция и дирекция \"Аварийна помощ и превенция\" ще охраняват, контролират и регулират движението.", "date": "2018.12.31", "title": "Новогодишният концерт в София налага промени на движението"}
{"url": "https://www.bgonair.bg/bulgaria/2018-12-31/tazi-vecher-stolichniyat-gradski-transport-shte-bade-denonoshten", "text": "За осигуряване на нормалния превоз на гражданите на 31.12.2018 г. срещу 01.01.2019 г. се организира нощно движение на градския транспорт, съобщиха от Центъра за градска мобилност /ЦГМ/. В Новогодишната нощ по два трамвая ще се движат на интервал между 31 и 50 минути. На интервали между 34 минути и 50 минути с по два тролейбуса ще бъде движението на тролейбусния транспорт. Автобусната линия номер 83 ще се движи с по три рейса на интервал от 45 минути. Автобусите с номера 102, 310 и 213 ще се движат две коли на интервал между 50 и 65 минути. Автобусните линия 85 и 285 ще се движи един рейс на интервал 80 минути, посочват от ЦГМ. На 01.01.2019 г. (нощта на 31.12.2018 г. - срещу 01.01.2019 г.) нощните автобусни линии номера 1, 2, 3 и 4 ще работят по променени маршрути, допълниха от ЦГМ. На 31.12.2018 г. срещу 01.01.2019 г. се организира нощно движение на метровлаковете. Влаковете по маршрута от МС \"Младост 1\" до МС \"Витоша\" ще се движат на интервал от 20 минути. Тези по маршрут МС \"Младост 1\" - МС \"Бизнес парк София\" - на интервал 40 минути. Метровлаковете по маршрута от МС \"Младост 1\" до МС \"Летище София\" ще се движат на интервал 40 минути, се посочва още в съобщението.", "date": "2018.12.31", "title": "Тази вечер столичният градски транспорт ще бъде денонощен"}
