{"url": "https://www.bgonair.bg/bulgaria/2018-08-28/izpompvaneto-na-mazuta-ot-potanaliya-korab-kray-sozopol-zapochna", "text": "\r\n Започна акцията по изпомпване на мазута от потъналия кораб \"Мопанг\" преди близо век край Созопол. Заради лошото време операцията беше отлагана в продължение на 10 дни. Едва днес водолазният кораб успя да стигне до \"Мопанг\". Операцията по самото източване на горивото от танковете и трюмовете може да продължи до 50 дни. Това ще стане чрез пробиване на отвори в корпуса. Междувременно в понеделник излязоха и пробите от морската вода на плажовете на Юг от Созопол. От ИА \"Морска администрация\" успокояват, че към настоящия момент не съществува реален риск за плажуващите и че няма видими следи от наличие на мазут, но е възможно при едно по-голямо вълнение да се появят такива. ", "date": "2018.08.28", "title": "Изпомпването на мазута от потъналия кораб край Созопол започна"}
{"url": "https://www.bgonair.bg/bulgaria/2018-08-28/selskostopanski-samolet-skasa-delekoprovod-i-padna-kray-montansko-selo", "text": "Пореден авиоинцидент у нас. Този път със селскостопански самолет, който кацна в слънчогледова нива, на метри от железопътен прелез до град Брусарци, област Монтана.  Инцидентът се е случил този следобед, когато самолетът е закачил с опашката си жици на далекопровод. Пилотът е успял да овладее машината и е кацнал аварийно на три километра в слънчогледова нива. Полицията е на място и разследва случая. Образувано е досъдебно производство.  Тепърва ще се изяснява как се е стигнало до инцидента. Няколко населени места останаха без ток заради скъсаните жици.", "date": "2018.08.28", "title": "Селскостопански самолет скъса делекопровод и падна край монтанско село"}
{"url": "https://www.bgonair.bg/world/2018-08-28/desetki-nelegalni-migranti-stignaha-do-ispanskiya-bryag-s-naduvaema-lodka", "text": "Надуваема лодка с близо 50 нелегални мигранти акостира в района на Коста де ла Лус пред изумените погледи на десетки летовници. Мигрантите, доплавали до испанския бряг от Мароко, се разбягали в момента, в който лодката докоснала пясъка. Към момента испанската гражданска гвардия задържа около 25 души, 19 от които са деца. Хората са изпратени в централата на Червения кръст. Издирват се и мигранти, които са успели да се укрият.", "date": "2018.08.28", "title": "Десетки нелегални мигранти стигнаха до испанския бряг с надуваема лодка"}
{"url": "https://www.bgonair.bg/denqt-on-air/2018-08-28/dogovorat-mezhdu-sasht-i-meksiko-bil-golyama-pobeda-za-donald-tramp", "text": "\r\n САЩ и Мексико обявиха в понеделник, че са постигнали споразумение, което ще замени NAFTA. Американският президент Доналд Тръмп заяви, че този пакт, наречен „Търговско споразумение между САЩ и Мексико“, ще продължи 16 години като ще се преразглежда на всеки 6 години. Преговорите с Канада все още не са започнали, но Тръмп гарантира, че ако страната реши да преговаря, САЩ ще бъдат отворени за подобни действия. Споразумението между САЩ и Мексико се отразява положително на американските пазари. Журналистът Огнян Дъскарев коментира в студиото на  , че двустранният договор между двете страни е голям пробив за Доналд Тръмп. \"Това е голяма победа на Тръмп, защото всички негови врагове твърдяха, че ако той започне търговска война с увеличение на митата, това ще бъде много лошо за американската икономика, но се случи точно обратното\", каза Дъскарев. Журналистът обясни още, че благодарение на споразумението с Мексико ще бъдат върнати производства и работни места в САЩ, което ще е от ползва за американският президент. Дъскарев очаква двустранен договор да бъде подписан следващите дни и с Канада. \"Тръмп беше много нападан за това, че предпочита двустранни договори. Той е против многостранните. Канада е страшно важно дали ще се включи\", категорично заяви журналистът Огнян Дъскарев пред  . По думите му това може да стане въпреки по-обтегнатите отношения между американския президент Доналд Тръмп и канадския премиер Джъстин Трюдо, които обаче все пак са имали телефонен разговор по темата.", "date": "2018.08.28", "title": "Договорът между САЩ и Мексико бил голяма победа за Доналд Тръмп"}
{"url": "https://www.bgonair.bg/denqt-on-air/2018-08-28/zam-direktorat-na-pirogov-lekarite-zhiveem-s-tazi-profesiya", "text": "\r\n След инцидента край Своге в \"Пирогов\" постъпиха 6 души, които са на лечение при нас. Не може да сме спокойни за нито един от тях, докато не бъдат изписани. 5-ма са в тежко състояние. За другия пациент, който нямаше много наранявания, се оказа, че не е точно така. За него ще са нужни допълнително интервенции. За изписване на този етап не може да се говори. Всички в момента са в реанимация. Това каза зам.-директорът на \"Пирогов\" проф. Николай Габровски по повод състоянието на приетите в болницата пострадали от инцидента край Своге, при който загинаха 17 души. \"Имаше хора, за които не може да се направи каквото и да било. Понякога медицината е напълно безпомощна. В такива катастрофи, в които има множество пострадали, бързата помощ е крайно необходима. В 17:12 часа е подаден първият сигнал за катастрофата, в 17:30 всички болници са били предупредени и екипите са били готови за посрещане на пострадалите\", заяви зам.-директорът на \"Пирогов\" в \" \". По думите му много лекари, когато са разбрали за тежкия инцидент, са дошли по свое желание в болницата, за да подпомогнат медиците на смяна. \"Колеги дойдоха от разходка, от отпуска. Всички знаят, че при тежък инцидент не се знае от какви лекари и колко ще трябват. Дълбоко се развълнувах от този факт. Това е много ясен белег, че хората, които работят, не са просто лекари, те са там, защото живеят с тази професия\", отбеляза проф. Габровски. Според него често при инциденти реакцията на обществото към лекарското съсловие е агресивно, но определено не трябва да се дават присъди предварително. \"Не казвам, че лекарите сме безгрешни, не казвам, че всичко е перфектно. И лекарите сме хора. Обществото ни  трябва да мисли по-зряло, когато става дума за инциденти и медицински казуси. В България се лекува много по-добре от преди 10 години, а още по-добре от преди 20 години. Имаме много добри лекари, те ходят да обучават в чужбина. Има вече и лекари, които започват да се връщат у нас\", добави още зам.-директорът на \"Пирогов\" проф. Николай Габровски пред  .", "date": "2018.08.28", "title": "Зам.-директорът на \"Пирогов\": Лекарите живеем с тази професия!"}
{"url": "https://www.bgonair.bg/sutreshen-blok/2018-08-28/tsenata-na-hlyaba-ne-se-opredelya-ot-proizvoditelite-a-ot-targovtsite", "text": "\r\n Цената на електричеството и газта за бизнеса се е покачила сериозно през последните 6 месеца, а житната реколта тази година е по-малко в сравнение с миналогодишната. Освен това пшеницата в Русия също е по-малко, което значи, че цената и на едро също ще се покачи. Това коментира  в студиото на  Мариана Кукушева, председател на Националния браншови съюз на хлебарите и сладкарите. Тя обаче увери, че не са производителите тези, които определят цената на хляба, която плаща крайният потребител в магазина. \"Ние можем и правим всичко възможно да договаряме доставна цена на хляба с търговските вериги, защото те държат 80% от пазара\", обясни Кукушева. Тя подчерта също, че в това число не са само големите чуждестранни вериги, а включва и българските, които обаче също са се научили да упражняват натиск върху доставчиците по подобие на международните вериги. \"Те имат 30% печалба, плюс 15% търговска отстъпка. Пакетът става 45%. От там има и 20% за държавата. Това е уникална практика, никъде в света няма такава надценка на най-бързко оборотната стока, каквато е хляба. Тя се случва в България абсолютно безконтролно\", настоя Марияна Кукушева пред  . По думите ѝ не е нужна някаква сериозна регулация, но поне ставката за ДДС за основните храни трябва да бъде по-малка. Кукушева подчерта също, че най-добрата пшеница в България се използва за производство на хляб за родния пазар.", "date": "2018.08.28", "title": "Цената на хляба не се определяла от производителите, а от търговците"}
{"url": "https://www.bgonair.bg/notifikatsii/2018-08-28/nap-zatvori-akvaparka-kray-ravadinovo-zaradi-ukrivane-na-dohodi", "text": "\r\n Националната агенция по приходите запечата аквапарк \"Нептун” край село Равадиново. Причината е укриване на обороти в особено големи размери.  Атракционът беше открит миналото лято с шумна реклама, аквапаркът е най-големият в България. Собственост е на сина на притежателя на замъка \"Влюбен във вятъра” в Равадиново - Георги Тумпалов.  Цената на билета за целодневно посещение в аквапарка е 38 лева. От НАП-Бургас уточниха, че не става въпрос за неиздаване на касови бележки, а за системно неотчитане на обороти.  Обектът е запечатан за пет дни.", "date": "2018.08.28", "title": "НАП затвори аквапарка край Равадиново заради укриване на доходи"}
{"url": "https://www.bgonair.bg/world/2018-08-28/blizo-3400-turisti-byaha-evakuirani-ot-statuyata-na-svobodata-v-nyu-york", "text": "Близо 3400 туристи бяха евакуирани от Статуята на Свободата заради пожар на строителна площадка на остров Либърти. Властите съобщават, че един човек е пострадал. Пожарът е избухнал след възпламеняването на три бутилки с газ пропан, съобщиха от противопожарната служба на Ню Йорк. Огънят не е представлявал опасност за туристите, но евакуацията е била извършена като предпазна мярка. Туристическият обект е бил затворен за около два часа. Провежда се разследване на инцидента.", "date": "2018.08.28", "title": "Близо 3400 туристи бяха евакуирани от Статуята на Свободата в Ню Йорк"}
{"url": "https://www.bgonair.bg/world/2018-08-28/aresti-i-vandalizam-belyazaha-festivala-v-londonskiya-noting-hil", "text": "Близо 400 души бяха задържани часове преди края на един от най-големите улични фестивали в Европа – лондонският \"Нотинг Хил\".  Събитието бе помрачено от кървав инцидент, при който мъж бе намушкан с нож и откаран в болница, съобщава Скотланд ярд.  Тази година имаше засилено полицейко присъствие на карнавала, тъй като през минали години събитието бе белязано от размирици и насилие.  На входните пътни артерии към лондонския квартал бяха издигнати контролни пунктове, а участниците бяха щателно претърсвани.  Собствениците на луксозни имоти в района пък заковаха дървени плоскости по къщите си, за да ги предпазят от вандалски прояви.  След края на карнавала полицейската статистика показа, че арестуваните са с близо 30% повече спрямо миналата година, а в задържаните са открити ножове, метални прътове и електрошокови устройства.  По време на празненствата са пострадали и 30 полицейски служители.", "date": "2018.08.28", "title": "Арести и вандализъм белязаха фестивала в лондонския \"Нотинг Хил\""}
{"url": "https://www.bgonair.bg/world/2018-08-28/chetirimetrov-zlatist-erdogan-se-poyavi-v-germanskiya-grad-visbaden", "text": "Провокативна статуя на турския президент Реджеп Ердоган предизвика полемика в германския град Висбаден. 4-метровият монумент със златен цвят беше издигнат снощи в рамките на започващия днес артфестивал с тема \"Лоши новини\". В краката на Ердоган са поставени червена свещ и надпис \"свобода на пресата\".  Докато едни аплодираха статуята, други я определиха като провокация, която може да влоши отношенията между местното германско и турско население. Според организаторите на биеналето Ердоган е противоречива фигура, около която може и трябва да се води дебат. Според местните власти пък статуята е израз на художествено творчество и като такова няма причина да бъде премахвана.", "date": "2018.08.28", "title": "Четириметров златист Ердоган се появи в германския град Висбаден"}
{"url": "https://www.bgonair.bg/world/2018-08-28/naprezhenieto-v-kemnits-eskalira-ima-raneni-pri-sblasatsi-na-vrazhduvashti-grupirovki", "text": "\r\n Напрежението в източногерманския град Кемниц ескалира. Най-малко шестима души бяха ранени снощи при сблъсъци между враждуващи крайнодесни и леви демонстранти.  По време на протеста и двете групи хвърляха коктейли Молотов и камъни едни по други. Демонстрацията бе организирана след смъртта на 35-годишен мъж.  Той починал в ранните часове на неделя след намушкване по време на улична свада. Причините за нея са неизвестни, но като заподозрени са задържани сириец и иракчанин. Двама други участници в схватката са с тежки прободни рани в болница. Вчера привърженици на неонацистки организации подгониха и нападнаха хора, изглеждащи като чужденци.", "date": "2018.08.28", "title": "Напрежението в Кемниц ескалира: Има ранени при сблъсъци на враждуващи групировки"}
{"url": "https://www.bgonair.bg/world/2018-08-28/tramp-naredi-flagat-svalen-napolovina-za-makkeyn", "text": "\r\n Американският президент Доналд Тръмп нареди националният флаг над Белия дом отново да бъде спуснат наполовина в памет на починалия в събота сенатор Джон Маккейн.  Вчера знамето над президентската резиденция бе издигнато, което предизвика широко обществено недоволство. В понеделник Тръмп отказваше да отговаря на журналистически въпроси за покойния Маккейн, който често критикуваше политиката му.  В кратко изявление два дни, след като почина сенаторът, президентът заяви, че уважава Маккейн и разпореди националният флаг да бъде спуснат наполовина до погребението му.", "date": "2018.08.28", "title": "Тръмп нареди: Флагът свален наполовина за Маккейн!"}
{"url": "https://www.bgonair.bg/bulgaria/2018-08-28/vlastite-zaloviha-27-nelegalni-migranti-na-vhoda-na-burgas", "text": "Група от 27 нелегални мигранти е задържана при зрелищна акция тази сутрин на входа на Бургас. Те са предимно млади мъже, които са преминали границата с Турция през Странджа планина.  Всички те са се возели в два автомобила със софийска и хасковска регистрация. Отведени са от полицията за разпит.  Предполага се, че са от афганистански произход. Заедно с тях са задържани и двама каналджии. Разследващите са следили както движението на групата, така и каналджиите. Все още няма официална информация от \"Гранична полиция\".", "date": "2018.08.28", "title": "Властите заловиха 27 нелегални мигранти на входа на Бургас"}
{"url": "https://www.bgonair.bg/reportazhi/2018-08-28/nova-metodika-za-izchislyavane-na-protsent-telk-patsientite-vnasyat-zhalba", "text": "\r\n Пациенти внасят колективна жалба срещу новата наредба за медицинската експертиза. Инициаторите на подписката са притеснени, че обновените правила за определяне на процента ТЕЛК ще ощетят много от тях и съществува опасност да останат без социални добавки.  От началото на месеца, новата методика за определяне на процента нетрудоспособност вече е в сила. Според нея - процентът на намалена работоспособност вече няма да се определя от всички заболявания на пациента, а от основната диагноза.  Пациентите питат: Кой ще е този, който ще реши кое е най-тежкото заболяване? Ако например си инсулино зависим диабет, много е лесно – обаче развиваш дископатия, бъбреците ти блокират, слепота, гангрени. Кой ще реши кое ти е по-тежкото?  Пациентите поставят и друг въпрос – ще паднат ли процентите ТЕЛК, след като се изчисляват по нова методика?  С този мотив още утре те ще внесат жалба в Здравното министерство. Инициатор е Павлина Георгиева, която твърди, че е нагледен пример за както я нарича \"сбърканата система\".  Жената е с множество автоимунни болести, но водещото заболяване се води кардиологично. Пациентите като нея са огромна част от хората с ТЕЛК.  Здравните власти все пак успокояват, че опасност да бъдат рязко намалени процентите по ТЕЛК няма, а всичко, което се прави, е с цел да се хванат стотиците случаи на фалшифициране на ТЕЛК. Това обаче не е начинът, категорични са пациенти.  Пред сградата на Здравното министерство утре ще отидат болни с тежки заболявания, всички до един пряко зависими от решението на ТЕЛ-комисиите. ", "date": "2018.08.28", "title": "Нова методика за изчисляване на процент ТЕЛК - пациентите внасят жалба"}
{"url": "https://www.bgonair.bg/bulgaria/2018-08-28/dvama-postradaha-pri-katastrofa-s-avtobus-na-patya-bansko-gotse-delchev", "text": "\r\n Катастрофа с пътнически автобус на пътя Банско – Гоце Делчев. Двама души са леко пострадали. Те са откарани в болницата в Разлог. Инцидентът е станал около 9:00 часа. По неофициална информация микробус е поднесъл и се е ударил в междуградския автобус. Катастрофата е станала при разклона за село Елешница.  ", "date": "2018.08.28", "title": "Двама пострадаха при катастрофа с автобус на пътя Банско – Гоце Делчев"}
{"url": "https://www.bgonair.bg/bulgaria/2018-08-28/puskat-atraktsionen-vlak-za-denya-na-nezavisimostta", "text": "Атракционен влак с парен локомотив и вагон от \"Корона експрес\" ще пътува по повод Деня на независимостта, съобщиха от БДЖ. Влакът ще се движи на 23-и септември (неделя) по маршрута Горна Оряховица – Велико Търново – Трявна и обратно. Билетите за пътуването са в продажба от утре, 29 август. Събитието се организира съвместно от \"БДЖ-Пътнически превози\" ЕООД и община Велико Търново по повод честването на Деня на независимостта на България - 22 септември. Атракционният влак ще пътува в състав от шест пътнически вагона, като билетите за тях ще се продават предварително и ще бъдат със задължителна резервация на седящи места. Специална атракция за пътуващите и посетителите на празничното мероприятие е ретро подвижният състав на БДЖ. Влаковата композиция ще бъде теглена от парен локомотив № 16.27, като в състава й е включен личният вагон-салон на цар Борис III от \"Корона експрес\". Всички желаещи ще могат да разгледат специално прикачения вагон, както и да се снимат с парния локомотив. Ретро влакът ще потегли от гара Горна Оряховица в 11:50 ч. и ще пристигне на гара Трапезица в 12:07 ч., където ще престои около час. През това време всички пътници и гости ще имат възможността да се потопят в атмосфера от епохата на прочитането на Манифеста за обявяване на независимостта на България, както и обявяването на Княз Фердинанд за български цар. След пресъздаването на историческата възстановка на гара Трапезица атракционната композиция ще продължи своето пътуване по маршрута си до Трявна. От гара Трявна в посока Горна Оряховица влакът ще замине в 15:00 ч. Цената на билета между Горна Оряховица и Трявна ще бъде 29.00 лв. за пътуване в двете посоки (с включени запазени места). Децата до 7-годишна възраст ще пътуват безплатно, без да ползват отделно седящо място. Билети могат да бъдат закупени от билетните каси на гарите и бюрата в градовете: София, Горна Оряховица, Велико Търново, Дряново, Трявна, Русе, Варна и Пловдив. *** \r\nПарният локомотив № 16.27 е произведен през 1948 г. във “Wiener Lokomotivfabrik Floridsdorf”, Австрия, с фабричен № 17632. По-голямата част от експлоатационния му живот преминава по жп участъка Горна Оряховица – Стара Загора. Неговата максимална конструктивна скорост е 80 км/ч. Интересен факт за локомотив 16.27 е това, че машината е възстановена в оригиналния си \"немскo/австрийски\" (DR/ÖBB) вид като цветово решение, със снегоочистителен плуг, димоповдигащи щитове (крила) и други елементи. Освен 16.27 за момента в Европа има запазена за движение още една машина от този тип, която се намира в Люксембург. Първокласният вагон-салон № 050-1 е произведен през 1938 г. в \"Linke Hoffman Werke-Breslau\", Германия и е личен вагон за пътуванията на Цар Борис ІІІ. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагон-салон № 050-1 е със запазено луксозно обзавеждане, като специалните ламперии и дамаски са автентични.", "date": "2018.08.28", "title": "Пускат атракционен влак за Деня на независимостта"}
{"url": "https://www.bgonair.bg/bulgaria/2018-08-28/silna-burya-prekasna-chetiri-elektroprovoda-kray-galabovo", "text": "\r\n Силна буря и градушка, придружена с гръмотевици нанесоха сериозни щети в Гълъбово. Наводнени са две къщи, поразени са и четири електропровода.  Силният вятър събори шест стълба с високо напрежение във водите на язовир \"Розов кладенец“. Без ток за часове бяха няколко населени места, но авариите вече са възстановени.  Аварирането на електропроводите е довело до временно преустановяване на част от преноса на произведената електроенергия от ТЕЦ \"Брикeл“.  Екипи от Стара Загора, Пловдив и Хасково работят за отстраняване на щетите.", "date": "2018.08.28", "title": "Силна буря прекъсна четири електропровода край Гълъбово"}
{"url": "https://www.bgonair.bg/direktno/2018-08-28/surikatite-nay-poseshtavanite-zhivotni-v-zooparka", "text": "\r\n Героите на Дисни - сурикатът Тимон и глиганът Пумба са сред любимците на няколко поколения деца. За авторите на култовата фраза \"Хакуна матата\" се сетихме и ние, от екипа на Bulgaria ON AIR, заставайки пред едно от обновените пространства на столичния зоопарк. Сурикатите - 15 на брой, са и сред най-посещаваните животни тук. За тях се грижи Мария Тереза, която от 14 години отговаря за дребните хищници в зоопарка. \"Всяко животно си има име и собствен характер\" - казва Тереза, която всяка сутрин ги пуска на слънчева светлина, защото те много обичат да посрещат изгрева. \r\n  \r\nОсвен, че са едни от най-любимите животни на децата, тази година, именно сурикатите са и животните, които предрекоха развръзката на първия двубой от Световното първенство по футбол. Директорът на зоопарка Добромир Бориславов обаче,  е категоричен, че нашите биха се справили много по-добре с прогнозите, особено що се отнася до българския национален отбор по футбол. \r\n  \r\nПовече вижте в репортажа на репортера Божила Симова, оператора Алекс Георгиев и монтажиста Христо Христов. ", "date": "2018.08.28", "title": "Сурикатите – най-посещаваните животни в зоопарка"}
{"url": "https://www.bgonair.bg/bulgaria/2018-08-28/mazh-zagina-na-zhp-prelez-minal-s-kolata-si-pri-spusnati-barieri", "text": "Мъж почина на място след като премина през железопътна линия с автомобила си. Инцидентът се е случил на двоен ЖП прелез в старозагорското село Михайлово около 17:30 часа днес. Мъжът е преминал през спуснатите бариери на прелеза. Първо го удря Експресът София – Бургас. Колата изхвърчала на другите релси, където в нея се блъска след няколко минути пътническия влак Стара Загора – Пловдив. Към момента движението на влаковете в участъка е спряно, докато бъде извършено разследване. Пътниците ще бъдат придвижени с транспорт осигурен от БДЖ.", "date": "2018.08.28", "title": "Мъж загина на ЖП прелез: Минал с колата си при спуснати бариери"}
{"url": "https://www.bgonair.bg/bulgaria/2018-08-28/simeon-ii-se-chuvstva-omerzen-ot-reshenieto-na-sada-za-dvoretsa-vrana", "text": "\r\n Като второ изгнание, определи Симеон Сакскобургготски отношението на държавата. Това каза той по време на визитата си в Рилската света обител, на панихида по повод 75-ата годишнина от кончината на цар Борис III. Изказването на Сакскобургготски идва след като Софийския градски съд реши, че дворецът \"Врана\" е собственост на държавата. Споразумение за царските имоти с държавата според бившия премиер Симеон Сакскобургготски не е на дневен ред, защото действията на институциите го карат да се чувства омерзен. \"Да видя как в края на живота ми така да ме изтезават и да ме мъчат с някакви изцяло измислени и с фалшиви предпоставки и претенции е тежко, ще ви кажа, че има един момент където си мислих колко би било грозно да ме принудят и то при една демократична България към второ изгнание\", сподели бившият премиер.", "date": "2018.08.28", "title": "Симеон II се чувства омерзен от решението на съда за двореца \"Врана\""}
{"url": "https://www.bgonair.bg/bulgaria/2018-08-28/testovete-pokazvat-ima-nedopustim-material-v-asfalta-na-patya-sofiya-svoge", "text": "\r\n Лабораторни тестове са показали, че има недопустим материал в асфалта на пътя София-Своге, където тежко катастрофира автобус. Това заяви министърът на регионалното развитие и благоустройството Николай Нанков на пресконференция в централата на ГЕРБ по повод катастрофата, станала на 25 август и взела 17 жертви. В неделя бяха взети проби от асфалта по опасния участък. Днес регионалният министър разкри, че в този асфалт е открит варовик, което е недопустимо. \n Нанков отбеляза, че според документите, подадени към Агенция \"Пътна инфраструтура\", пътят отговаря на нормативите.  Ще бъдат направени допълнителни тестове. В момента се водят процесуално-следствени действия.", "date": "2018.08.28", "title": "Тестовете показват - има недопустим материал в асфалта на пътя София - Своге"}
{"url": "https://www.bgonair.bg/bulgaria/2018-08-28/bsp-nastoya-za-ostavka-na-kabineta-sled-tragediyata-v-iskarskoto-defile", "text": "\r\n БСП настоя за оставка на кабинета след трагедията край Своге. Според Нинова вината за 17-те жертви на катастрофата в Искърското дефиле е именно на правителството и лично на премиера Борисов. \"Има ли смелост премиерът Борисов да каже, че строи пътища и магистрали, за да загиват по тях? Трябва политическа отговорност\", уточни Корнелия Нинова. Според нея гордостта на премиера – магистралите, са най-голямата кражба, конкурирайки се може би със санирането, което също става с пари от държавата. \"Досега корупцията ни ограбваше, взимаше от всеки човек. Сега вече корупцията убива в истинския смисъл на думата. Невинни българи плащат с живота си кражбите на правителството на Бойко Борисов\", подчерта тя. Социалистите вече не искат оставката на отделни министри, а на цялото правителство, защото наглостта вече стигала дотам, че кабинетът да се оправдае с експремиерите Сергей Станишев, Пламен Орешарски и някой друг по веригата.  За евентуален вот на недоверие към правителството, БСП щяла да мисли преди началото на новия парламентарен сезон. ГЕРБ обаче обясниха, че социалистите се опитват да политизират инцидента. Управляващите са категорични, че докато тече разследването опозицията трябва да запази мълчание.", "date": "2018.08.28", "title": "БСП настоя за оставка на кабинета след трагедията в Искърското дефиле"}
