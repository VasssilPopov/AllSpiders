{"url": "https://www.bgonair.bg/world/2018-06-16/oblichat-v-antiteroristichna-bronya-ayfelovata-kula", "text": "Най-посещаваният туристически обект в света – Айфеловата кула – ще се сдобие със своеобразна бронежилетка.  От двете страни, гледащи към река Сена, ще бъдат издигнати триметрови стени от бронирано стъкло.  Другите две страни – към Марсово поле, пък ще бъдат преградени с метални решетки. Мерките целят да защитят Айфеловата кула от потенциални терористични атаки.  Затова и на входовете от околните булеварди ще бъдат поставени бетонни прегради. Основната част от строителните работи трябва да бъде завършена до 14 юли – националния празник на Франция. Проектът е на стойност 30 милиона евро.", "date": "2018.06.16", "title": "Обличат в антитерористична броня Айфеловата кула"}
{"url": "https://www.bgonair.bg/economy/2018-06-16/kitay-nalaga-mita-na-nad-600-amerikanski-stoki", "text": "\r\n Китай ще наложи 25-процентни мита на 659 американски стоки на обща стойност 50 милиарда долара, съобщи китайското министерство на търговията, цитирано от Ройтерс. Мярката е в отговор на решението на Съединените щати да наложат подобни мита на китайски стоки на същата стойност. Митата върху американски стоки за 34 милиарда долара ще влязат в сила от 6 юли. Те обхващат селскостопански продукти, автомобили и морски продукти.  Допълнително ще бъде обявено от коя дата ще бъдат налагани мита за останалите 16 милиарда долара. Сред засегнатите стоки са суровия петрол, природния газ, въглищата и някои продукти от рафиниран петрол. По-рано вчера американският президент Доналд Тръмп обеща допълнителни мерки, ако Китай отговори на въведените от него мита за стратегически важни китайски вносни стоки.", "date": "2018.06.16", "title": "Китай налага мита на над 600 американски стоки"}
{"url": "https://www.bgonair.bg/bulgaria/2018-06-16/gerb-s-kritika-kam-bsp-zashto-malchite-za-mincho-kazandzhiev", "text": "Съдебен казус стана повод за напрежение по оста ГЕРБ-БСП дни преди внасянето на втория вот на недоверие към правителството. Става дума за повдигнатото обвинение за безстопанственост срещу бившия кмет на левицата в Ловеч.  \"Вече втори ден е поразително мълчанието на БСП по случая \"Минчо Казанджиев\", казват от местната централа на ГЕРБ и питат къде е политическата отговорност на БСП.  Освен Казанджиев, по делото има още двама обвиняеми, а причината са евентуални злоупотреби по проект на стойност от близо 4 и половина милиона лева.", "date": "2018.06.16", "title": "ГЕРБ с критика към БСП: Защо мълчите за \"Минчо Казанджиев\"?"}
{"url": "https://www.bgonair.bg/bulgaria/2018-06-16/potop-zalya-montana-i-navodni-desetki-kashti", "text": "Десетки сигнали за наводнени къщи, паднали дървета и бесзънна нощ за жителите на Монтана.  Това е равносметката след вчерашния порой, който заля града. За два часа там се изсипаха около 40 литра на квадратен метър и канализацията преля.  Според местните хора освен дъжда, причина за наводненията са и нерешени ВиК проблеми.", "date": "2018.06.16", "title": "Потоп заля Монтана и наводни десетки къщи!"}
{"url": "https://www.bgonair.bg/bulgaria/2018-06-16/politsiyata-vav-v-tarnovo-izdirva-13-godishno-momiche", "text": "Полицията във Велико Търново издирва 13-годишно момиче. Седмокласничката от СУ \"Емилиян Станев\" Теодора Василева е в неизвестност от вчера.  Предполага се, че е избягала и се крие от родителите си, тъй като имала проблеми в семейството.  От полицията апелират към всеки, който има информация за момичето, да подаде сигнал на тел. 112 или в най-близкото управление на МВР.", "date": "2018.06.16", "title": "Полицията във В. Търново издирва 13-годишно момиче"}
{"url": "https://www.bgonair.bg/bulgaria/2018-06-16/shte-pochivate-predi-tova-shte-posedite-v-zadrastvane", "text": "Летните почивки са в разгара си, а това затруднява движението към морските курорти. Трафикът към Гърция е много интензивен.  От рано тази сутрин на граничния пункт \"Маказа\" има колона от чакащи автомобили. Денят ще е напрегнат, защото от там на път към морето минават и румънски туристи, а на другия пункт- \"Кулата-Промахон\" тече ремонт от гръцка страна.  Миналата година през \"Маказа\" са успели да минат над милион автомобила с повече от 3 милиона пътници. Очакванията са тази година ръстът да е с 5 до 10 процента.", "date": "2018.06.16", "title": "Ще почивате? Преди това ще поседите в задръстване…"}
{"url": "https://www.bgonair.bg/bulgaria/2018-06-16/uzh-pryasno-ama-razvaleno-mlechen-intsident-v-sopot", "text": "\r\n За прясно мляко с изтекъл срок на годност алармираха жители на Сопот. По думите им, готовият за консумация продукт се продава в хранителен магазин от известна в града верига. Хората са подали сигнал до Комисията за защита на потребителите, тъй като върху опаковката на кофичката с мляко не се вижда маркировката със срока на годност. Според някои жители датата на опаковката е заличена умишлено. Това установи и самата продавачка в търговския обект, от където е закупено въпросното мляко, провери екип на Bulgaria ON AIR. Търговската верига в Сопот направи проверка в хранителния си магазин и установи, че млякото е било доставено в срок на годност и вината е изцяло в тях. Според компанията-производител на млякото магазинът и неговото ръководство трябва да понесат отговорност, защото уронват престижа на фирма с 25-годишен опит в млекопреработването. От хранителния магазин върнаха парите на клиентите, закупили развалената стока, и казаха, че ще бракуват останалите невалидни кофички с мляко.", "date": "2018.06.16", "title": "Уж прясно, ама развалено - млечен инцидент в Сопот"}
{"url": "https://www.bgonair.bg/bulgaria/2018-06-16/gradushka-opustoshi-karlovsko-zemedelskata-produktsiya-e-brak", "text": "Прогнозите на синоптиците се сбъднаха. Дъжд, бури и градушки над страната. Карловско беше ударено от град като лешник. Стихията е опустошила голяма част от земеделската продукция в село Климент. Унищожени са овощните дръвчета и посевите на местните стопани. Градушката е унищожила между 60% и 80% от земеделската им продукция.  Това потвърди кметът на населеното място Мано Манов. Той обясни, че вследствие на бедствието, има и щети по къщите на хората.  По време на бурята няма пострадали, не се е стигнало и до наводнение на улици. Край село Климент има два язовира, които са под стриктен контрол и няма опасност от преливането им.", "date": "2018.06.16", "title": "Градушка опустоши Карловско! Земеделската продукция е брак"}
{"url": "https://www.bgonair.bg/bulgaria/2018-06-16/istoricheski-moment-skopie-i-atina-podpisvat-sporazumenieto", "text": "\r\n Часове остават до подписването на историческото споразумение, решаващо 27-годишния спор между Атина и Скопие за името на Македония. В този договор двете страни правят опит да решат дългогодишен спор. \"Водени от стремежа за заздравяване на добрите съседски отношения в региона\" , както е записано в принципите на документа. Официалното име на втората по договора страна ще бъде \"Република Северна Македония\". Националността във втората страна по договора ще бъде македонец, гражданин на Северна Македония. Официалният език ще бъде македонски – така както е признат. Националният код ще бъде ND или NMK. За прилагане на гореизброеното ще се грижи международна група, заедно с участието на Европейския съюз и съдействието на Организацията на Обединените нации.  Тази група ще се създаде до 2019 година и ще има срок за работа три години. От своя страна Гърция обещава да не блокира кандидатурата за членство или членството на Северна Македония в Европейския съюз и НАТО. До тогава обаче парламентът на Западната ни съседка трябва да ратифицира в кратки срокове този документ и да направи поправки в Конституцията. След това да уведоми Гърция, която чак тогава ще утвърди Договора за приятелство. \r\n  ", "date": "2018.06.16", "title": "Исторически момент: Скопие и Атина подписват споразумението!"}
{"url": "https://www.bgonair.bg/bulgaria/2018-06-16/glasuvaneto-v-konsulstvata-za-predsrochnite-izbori-v-turtsiya-zapochna", "text": "\r\n В дипломатическите консулства на Турция в София, Пловдив и Бургас граждани на югоизточната ни съседка могат да гласуват за предсрочните президентски и парламентарни избори в държавата си. По света вотът започна още на 6 юни, а гласуването извън страната ще продължи до 19 юни.  Точно в 9 часа започна гласуването в Бургас за президентските и парламентарните избори в Турция. Там гласуват хора от 10 окръга от Източна България. В списък а са 1500 души.  Основният конкурент на Реджеп Ердоган е кандидатът на Народнорепубликанската партия - Мухарем Индже. С тези избори в Турция ще започне промяна на политическата система - властта ще бъде концентрирана в ръцете на президента, а премиерският пост ще остане в историята. Гласуването в турското консулство в Бургас ще продължи три дни включително и в понеделник от 9 до 21 часа.", "date": "2018.06.16", "title": "Гласуването в консулствата за предсрочните избори в Турция започна!"}
