{"url": "https://www.bgonair.bg/world/2018-05-06/istoricheski-parlamentarni-izbori-v-livan", "text": "В Ливан днес се провеждат първите парламентарни избори в страната от почти десетилетие. За последен път подобен вот в Бейрут се състоя през 2009 година. След това парламентът на страната удължава два пъти мандата си – заради нестабилността в Сирия и заради реформа на изборното законодателство. Ливан промени избирателната си система и премина към пропорционална с партийни листи. Намалени бяха и броя на избирателните райони и за първи път се разреши на ливанците живеещи извън страната да гласуват. Официалните резултати от вота се очаква да станат ясни не по-рано от понеделник или вторник, съобщиха от Централната избирателна комисия на страната.", "date": "2018.05.06", "title": "Исторически парламентарни избори в Ливан"}
{"url": "https://www.bgonair.bg/bulgaria/2018-05-06/sadbata-na-balgariya-reshena-na-salfetka-ot-charchil-i-stalin", "text": "\r\n \"Съдбата на България след Втората световна война е решена буквално на една салфетка от Чърчил и Сталин. Факсимиле от салфетката е публикувано в прочутите мемоари на Чърлил“-каза в предаването \"  по  водещият Росен Петров. Коментирайки 9 май и Денят на победата, историкът Юлиан Недев каза че „най-голям принос за победата над хитлеристка Германия имат безспорно народите на бившия Съветски съюз, жертвали в тази война 27 милиона човешки живота. Въпреки това, за България Съветската армия е по-скоро окупаторка ,а не освободителка, тъй като тя не ни е освободила от нищо. По време на цялата война България и СССР поддържат официални дипломатически отношения. СССР обявява война на Царство България, а не обратното, и то когато на власт   вече е било правителство с антигерманска насоченост - обобщи историкът   В емоционално интервю Красимир Узунов разказа за героизма на българските воини в битките за Каймакчалан и Червената стена на Южния фронт по време на Първата световна война.   \"1916 година може да се нарече българската Голгота, само за 100 дни ние губим 40 000 войника от които над 900 са офицери. Само при атаката на Кубадин в Добруджа за един ден даваме жертви три хиляди човека“ - посочи Узунов. Той напомни, че това е повече отколкото САЩ губят при Пърл Харбър през 1941 и то при условия че България е била едва пет милиона население. За Харбър американците са направил много филми, но къде е българския филм за Кубадин? - риторично попита Красимир Узунов.  В рубриката \"Тяхната история“ писателят Маноил Манев разказа за Ордена на Тамплиерите и неговия път през българските земи по време на кръстоносните походи.Според някой от легендите именно на българска земя възниква задругата на първите девет рицари тамплиери.         \r\n         \r\n   \r\n     \r\n     \r\n     \r\n     \r\n     \r\n     \r\n     \r\n    ", "date": "2018.05.06", "title": "Съдбата на България решена на   салфетка от Чърчил и Сталин   "}
{"url": "https://www.bgonair.bg/bulgaria/2018-05-06/avtobus-s-ukrainski-turisti-se-zapali-na-am-hemus", "text": "Туристически автобус с пътници от Украйна се е запалил на магистрала \"Хемус\". Пострадали при инцидента няма. Задната част на превозното средство се е запалила, а водачът е успял да отбие в близост до бензиностанция. Двамата шофьори, хора от други автомобили от самата бензиностанция са успяли да загасят огъня.", "date": "2018.05.06", "title": "Автобус с украински туристи се запали на АМ \"Хемус\""}
{"url": "https://www.bgonair.bg/bulgaria/2018-05-06/shte-potane-li-okonchatelno-poslednata-balgarska-podvodnitsa", "text": "\r\n Последната българска подводница “Слава” се намира на кея във военноморската база във Варна и очаква решение за своето бъдеще, защото са необходими спешни мерки за съхранението ѝ. Неин собственик е общината, а от 7 години се обсъжда идеята за превръщането й в музей, след като през 2011 е излязла от въоръжение .  \"Слава\" е построена през 1959 година в СССР и е била сред най-добрите морски съдове, с които Българските военноморски сили са разполагали. Бившите военни, които са били част от екипажа на подводницата, пазят много спомени от времето под вода. За да върне славата си \"Слава\" и да се превърне в музей са нужни 2 милиона, но сумата нараства със всеки следващ месец, защото състоянието ѝ се влошава. ", "date": "2018.05.06", "title": "Ще потъне ли окончателно последната българска подводница?"}
{"url": "https://www.bgonair.bg/bulgaria/2018-05-06/balgariya-otbelyaza-denya-na-hrabrostta-i-praznika-na-balgarskata-armiya", "text": "\r\n С военен парад и зрелищно шоу в небето България чества Деня на храбростта и празника на Българската армия и 140 години от възстановяването на армията ни. \n Празникът беше отбелязан с най-зрелищния парад в последните години. В него участваха над 1800 военнослужещи, 55 верижни и колесни бойни машини на Сухопътните и зенитно-ракетните войски, както и 14 хеликоптера и самолета на Военновъздушните сили. Завършекът на празничните чествания в столицата беше пред сградата на Администрацията на президента, където бе извършена тържествена смяна на караула по повод 6 май – Ден на храбростта и празник на българската армия. Церемонията беше наблюдавана от десетки жители и гости на столицата. Снимка: Олег Попов, Bulgaria ON AIR    ", "date": "2018.05.06", "title": "България отбеляза Деня на храбростта и празника на Българската армия"}
{"url": "https://www.bgonair.bg/reportazhi/2018-05-06/vulkanat-kilauea-prodalzhava-da-balva-lava", "text": "\r\n Активността на вулкана Килауеа продължава да създава проблеми на острова от Хавайския архипелаг. По кратера са се образували и нови пукнатини, от които текат реки от разтопена лава. Вулканът изригна в петък след серия от земетресения, като сеизмичната активност в района продължава. Лавата достигна до жилищни райони, където предизвика пожари и повреди къщи, отдалечени на 19 километра от кратера.  Националният парк около вулкана остава затворен. Кратерът продължава да бълва лава и в района му са усетени няколко земетресения. Вероятно на трусовете се дължат и новите пукнатини, от които изтича разтопената магма.  Близо 1700 души са настанени във временни подслони. Към момента няма данни за жертвии пострадали.", "date": "2018.05.06", "title": "Вулканът Килауеа продължава да бълва лава"}
{"url": "https://www.bgonair.bg/world/2018-05-06/sar-aleks-fargyusan-e-bil-priet-v-bolnitsa", "text": "Дългогодишният мениджър на \"Манчестър Юнайтед\" сър Алекс Фъргюсън е бил опериран по спешност след кръвоизлив в мозъка. Интервенцията е преминала добре, но за оптимално възстановяване, 76-годишният шотландец ще прекара известно време в интензивното отделение на болницата в Манчестър. Сър Алекс Фъргюсън е сочен за един от най-великите треньори в историята на футбола. Докато ръководеше \"Манчестър Юнайтед\", клубът стана първенец на страната 13 пъти, спечели пет Купи на Футболната Асоциация и записа два триумфа в Шампионската лига.", "date": "2018.05.06", "title": "Сър Алекс Фъргюсън е бил приет в болница"}
{"url": "https://www.bgonair.bg/world/2018-05-06/ruskite-voenni-repetirat-za-parada-na-9-may", "text": "В Москва днес се проведе генералната репетиция за парада на 9 май, Деня на победата. Близо 13 хиляди военнослужещи преминаха по Червения площад точно в реда, в който ще излязат и в сряда. Стотици жители и гости на руската столица наблюдаваха репетицията въпреки лошото време, което обаче попречи на шоуто в небето. Минути преди излитането на самолетите беше издадена заповед, която ги остави на земята. За първи път руската армия показа военните си дронове – разузнавателни и бойни, безпилотен хеликоптер, както и робот-сапьор. В Парада на победата на 9 май ще вземат участие общо 159 единици военна техника..", "date": "2018.05.06", "title": "Руските военни репетират за парада на 9 май"}
{"url": "https://www.bgonair.bg/world/2018-05-06/kakvo-e-da-si-boynoto-pole-no-vaorazhen-s-fotoaparat", "text": "\r\n Олег Попов е фоторепортер, който е бил на най-горещите точки в света и е видял най-грозното лице на войната. Той е покрил всички военни конфликти между 1990 и 2011 година. Споделя, че е срещал различно отношение към него. Фактът, че е роден на Балканите определя професионалният му път към войната в Босна. \"Аз имах достатъчно опит като фоторепортер, така че не успяха да ме убият първите няколко месеца\", споделя Попов пред камерата на Bulgaria ON AIR. Фоторепортерът разкрива също, че в определени случаи е умирал от страх, а в Ирак е прекарал облечен в химически костюм 38 дни.", "date": "2018.05.06", "title": "Какво е да си бойното поле, но въоръжен с фотоапарат?"}
{"url": "https://www.bgonair.bg/world/2018-05-06/minyor-zagina-pri-zemetresenie-v-polsha", "text": "\r\n Един миньор е загинал, а трима други са в неизвестност след земетресение в южна Полша. Трусът от 3.4 по скалата на Рихтер удари вчера сутринта. По това време в рудника са работили близо 250 души. Първоначално на около километър под земната повърхност бяха блокирани седем служители, които копаели нов тунел. Двама от тях бяха спасени, а тялото на трети беше извадено от рудника снощи. В момента спасителните екипи са локализирали четвърти миньор, но докато стигнат до него, ще минат няколко часа. Не е ясно дали той е жив, или мъртъв. Спасителната операция е затруднена от изпуснатите високи нива на метан в района. Според сеизмолози е възможно земетресението да е било предизвикано от дейността в рудника.", "date": "2018.05.06", "title": "Миньор загина при земетресение в Полша"}
{"url": "https://www.bgonair.bg/world/2018-05-06/osvobodiha-aleksey-navalni-ot-aresta", "text": "Освободиха от ареста руския опозиционен лидер Алексей Навални. Той беше задържан вчера при опит да се присъедини към организиран от него протест в Москва срещу президента Владимир Путин. Алексей Навални съобщи в социалните мрежи, че полицията го е освободила, след като е съставила протоколи за организация на протест без съгласуване с властите и за съпротива при арест. Демонстрациите срещу държавния глава се проведоха в над 90 града в цялата страна. Полицията арестува над хиляда души, а на места използва и сълзотворен газ, за да разпръсне тълпата. Шествията се проведоха два дни преди официалното встъпване в длъжност на Владимир Путин като президент.", "date": "2018.05.06", "title": "Освободиха Алексей Навални от ареста"}
{"url": "https://www.bgonair.bg/world/2018-05-06/premierat-prizova-duhovnitsite-v-sveta-gora-da-pazyat-balgarskiya-duh", "text": "Бойко Борисов посрещна празника на Българската армия в Света Гора, където участва в традиционното честване в манастир \"Свети Великомъченик Георги Зограф\". Той поздрави духовниците, призова ги да пазят българския дух и отбеляза, че правителството винаги е подкрепяло и ще продължава да подкрепя Българската православна църква. Министър-председателят Бойко Борисов участва в литургията и в литийното шествие по случай Гергьовден в манастира в Атон, съобщава . Премиерът беше поканен като гост на традиционния храмов празник от игумена на светата обител Амвросий през декември, когато правителството отпусна 940 хиляди лева за довършително-ремонтните дейности и изграждането на комуникациите в южното крило на манастира.  Със средствата е извършена цялостна реконструкция на крилото.", "date": "2018.05.06", "title": "Премиерът призова духовниците в Света Гора да пазят българския дух"}
{"url": "https://www.bgonair.bg/bulgaria/2018-05-06/natsionalniyat-voennoistoricheski-muzey-otbelyazva-praznika-balgarskata-armiya", "text": "По повод празника Националният военноисторически музей и тази година ще бъде със специална програма и свободен вход. За пръв път днес посетителите ще могат да разгледат най-новата изложба \"Враг/Приятел\", която разкрива сложния пъзел на военните и политическите взаимоотношения между България и три държави, изиграли ключова роля в историята на Третата българска държава – Турция, Русия и Германия. С Ден на отворени врати празникът ще бъде отбелязан и във филиалите на музея – Военноморския музей във Варна и Музея на авиацията в Крумово.++++", "date": "2018.05.06", "title": "Националният военноисторически музей отбелязва празника Българската армия"}
{"url": "https://www.bgonair.bg/sutreshen-blok/2018-05-06/papazov-tsare-sme-da-otrichame-predishnoto", "text": "Константин Папазов смята, че българите сме много добри в това да отричаме предишното. По думите му казармата помага в израстването на един мъж. \"В някакви нормални граници от порядъка на 6-9 месеца, дори и година, може би е в някакъв плюс\", каза Папазов в ефира на \"България сутрин\". Той сподели още, че трябва да се върне респекта към Българската армия. Константин Папазов обаче смята, че трябва да се научим да не отричаме своята история, каквато и да е тя. \"Няма как категорично да отречеш всичко сторено преди теб. Нашата демокрация е синоним повече на свободия в тези вече близо 30 години\", сподели баскетболният специалист пред Bulgaria ON AIR. Константин Папазов каза също, че ако е имало нещо положително преди демократичните промени у нас, това е било дисциплината.", "date": "2018.05.06", "title": "Папазов: Царе сме да отричаме предишното"}
{"url": "https://www.bgonair.bg/sutreshen-blok/2018-05-06/maksim-genchev-vseki-edin-balgarin-e-podgotven-da-bade-voynik", "text": "Режисьорът Максим Генчев смята, че всеки един българин е подготвен да бъде войник, независимо дали е полагал клетва. \"Всеки един български мъж, генетичните му възли вътре са кодирани в тази посока\", каза в студиото на \"България сутрин\" Максим Генчев. Според режисьора в гените ни е закодиран този войнствен дух. Генчев обаче сподели, ако сега трябва да направи филм за Българската армия, то в него оркестърът ще бъде по-многоброен от самата армия. \"Ще има няколко роти, които се обучават за такива кървави екскурзии до точки по света, където има война\", сподели Максим Генчев в ефира на Bulgaria ON AIR.", "date": "2018.05.06", "title": "Максим Генчев: Всеки един българин е подготвен да бъде войник"}
{"url": "https://www.bgonair.bg/sutreshen-blok/2018-05-06/bliznashki-vsichki-mazhe-tryabva-da-minavat-voenna-sluzhba", "text": "\r\n Бившият служебен премиер Георги Близнашки се обяви за връщане на задължителната военна служба. Според него това може да стане, просто трябва да се проучи световният опит, за да се направи без сътресения. Близнашки заяви, че трябва младите да са мотивирани за бойна служба. \"Поне 6 месеца са необходими, за да придобият едно самочувствие, че могат да боравят с оръжието. Всички български мъже трябва да преминават, макар и ограничена във време, военна служба\", заяви бившият служебен премиер в студиото на \"България сутрин\". Близнашки обаче подчерта, че трябва да има и професионални войници. Той беше категоричен, че трябва да имаме силна армия, а вкарването на военната служба трябва да стане без да предизвиква сътресения, като се проучи международния опит. Близнашки дори попита: \"Какъв гражданин си, ако не си готов да защитиш родината си?\"", "date": "2018.05.06", "title": "Близнашки: Всички мъже трябва да минават военна служба"}
{"url": "https://www.bgonair.bg/sutreshen-blok/2018-05-06/nenchev-nastoyava-da-ne-se-otlaga-uvelichenieto-na-zaplatite-na-voennite", "text": "\r\n Повишаването на заплатите на българските военнослужещи не би следвало да бъде отлагано. Това коментира бившия министър на отбраната Николай Ненчев в студиото на \"България сутрин\". На връх празника на българската армия, той обяви, че тя се ползва с най-висок рейтинг сред институциите в страната..  Бившият военен министър обаче категорично не се съгласи с връщането на задължителната казарма, защото по думите му това ще накара много млади българи да напуснат страната.", "date": "2018.05.06", "title": "Ненчев настоява да не се отлага увеличението на заплатите на военните"}
{"url": "https://www.bgonair.bg/sutreshen-blok/2018-05-06/za-vseki-polet-e-nuzhna-vseotdaynost-i-trud-na-mnogo-hora-obyasni-voenen-pilot", "text": "\r\n Полетът на парада, но също и всеки летателен ден изисква труда и отдадеността на много хора. Това обяви в ефира на Bulgaria ON AIR военният летец кап. Иван Динков. Той определя всеки свой полет, като едно чудесно изживяване. \"За мен това е една чудесна професия\", сподели кап. Динков в ефира на \"България сутрин\". Той обясни, че по време на парада е летял със скорост от 550 километра в час и на височина от 300 метра. ", "date": "2018.05.06", "title": "За всеки полет е нужна всеотдайност и труд на много хора, обясни военен пилот"}
{"url": "https://www.bgonair.bg/sutreshen-blok/2018-05-06/mlada-zhena-zagarbi-suetata-i-izbra-voennata-profesiya", "text": "\r\n Една жена, избрала военната професия за свое призвание. 26- годишната Деница Иванова е курсант в Националния военен университет във Велико Търново и твърди, че никога не си е представяла да не бъде военен.  Израснала е във семейство на военнослужещ и затова избира да поеме по същия път. Доказала е, че може да се справи с всяка задача, като да носи пълно бойно снаражение. Иванова е категорична, че ще продължи да се развива в професията и смята, че жените в армията ще стават все повече. ", "date": "2018.05.06", "title": "Млада жена загърби суетата и избра военната професия"}
{"url": "https://www.bgonair.bg/sutreshen-blok/2018-05-06/gen-sabi-sabev-balgariya-ne-mozhe-bez-armiya", "text": "\r\n Генерал Съби Събев от Съюза на офицерите от резерва „Атлантик” днес България не може без армия, защото и днес страната ни отстоява национални интереси и Българския национален идеал, макар в съюзен контекст. \"При средата за сигурност, в която сме днес, ние се намираме в еди военно-политически блок, не е необходимо да поддържаме 150 хилядна армия, но независимо от това, докато има българска държава, трябва да има и армия\", категоричен беше ген. Събев пред Bulgaria ON AIR. Според него традицията на парада трябва да се поддържа, за да видят гражданите, че армията съществува. \"Считам, че и днешните българи изпитват определена гордост от своята армия, макар и много по-малка, но тя изпълнява много функции\", сподели генерала в ефира на \"България сутрин\".", "date": "2018.05.06", "title": "Ген. Съби Събев: България не може без армия"}
{"url": "https://www.bgonair.bg/sutreshen-blok/2018-05-06/gen-konstantin-popov-voynikat-tryabva-da-si-obicha-tehnikata", "text": "\r\n Бившият командир на военновъздушните сили генерал Константин Попов смята, че е много важно войникът, независимо дали е във въздуха, по вода или на суша, трябва да си обича техниката. \"И те си я обичат, защото ти ставаш едно цяло. Във въздуха ти си със самолета и няма как, трябва да го чувстваш, като твое собствено тяло\", каза в ефира на \"България сутрин\" ген. Попов. Той коментира и прелитането на представители на бойната ни авиация над София по време на военния парад, като беше категоричен, че едно такова прелитане не е лесно. \"Трябва да си в точното време на точното място\", обясни бившият командир на ВВС ген. Константин Попов пред Bulgaria ON AIR.  ", "date": "2018.05.06", "title": "Ген. Константин Попов: Войникът трябва да си обича техниката"}
{"url": "https://www.bgonair.bg/bulgaria/2018-05-06/na-gergyovden-balgarskata-armiya-otbelyazva-140-godini-ot-sazdavaneto-si", "text": "Снимка: Олег Попов, Bulgaria ON AIR Днес православната църква чества празника на Свети Георги Победоносец. Той е покровител на земеделците и на стадата, затова на трапезата днес се слага агнешко месо. С Гергьовден започва лятото и новата стопанска година според поверията. На днешния ден имен ден празнуват около 200 хил. българи носещи имената Георги, Гергана, Ганка и производните им. Отбелязваме и Деня на храбростта и на Българската армия. Тази година въоръжените ни сили честват 140 години от създаването си. По традиция празникът ще бъде отбелязан в София с военен парад. От 9:00 часа пред паметника на незнайния войн ще се проведе празничен водосвет на бойните знамена, а час по-късно започва и парада на площад \"Княз Александър I\". От българската патриаршия съобщават, че с благословението на Негово Светейшество патриарх Неофит, водосветът ще бъде оглавен от Негово Преосвещенство Мелнишки епископ Герасим, главен секретар на Св. Синод. Във Военният парад ще участват тежка техника и самолети, ще се включат повече от 1600 военнослужещи от Въоръжените сили. Ще бъдат представени 52 колесни и верижни машини на Сухопътни и Зенитно-ракетни войски, както и 14 вертолета и самолета на ВВС. За пръв път в парада в София ще участва бойна част македонски военнослужещи.  Точно в 12,00 часа е Тържествена смяна на почетния гвардейски караул пред Президентството. Основната функция на гвардейците е охраната на двата най-важни поста в държавата - този на Националния флаг във фоайето на президентството и парадния вход на администрацията на държавния глава.  Празникът на Българската армия ще бъде отбелязан с редица инициативи в цялата страна. Центърът на София е затворен за движение с автомобили, а всички, които искат да наблюдават церемонията пред Паметника на незнайния войн и самия парад, ще трябва да преминат през различни пропускателни пунктове. Хора в нетрезво състояние и носещи оръжие няма да се допускат.", "date": "2018.05.06", "title": "На Гергьовден: Българската армия отбелязва 140 години от създаването си"}
