{"url": "https://www.bgonair.bg/economy/2018-03-10/kontrabandnite-tsigari-osnoven-iztochnik-na-sredstva-za-organiziranata-prestapnost", "text": "Пазарът на незаконни тютюневи изделия е един от най-големите източници на средства за организираната престъпност у нас. Годишните приходи от него достигат между 0,5% и 1% от БВП на страната. Това сочи доклад на Центъра за изследване на демокрацията (ЦИД). Според основните изводи в документа, необходимостта България бързо да достигне минималните акцизни нива за тютюневи изделия в ЕС, води до политика от шоково повишаване на цените, което достига 60-80% в някои години, а резултатът от това е рязко увеличение на незаконната търговия. Според ЦИД огромните приходи от престъпния пазар на тютюневи изделия генерират извънредно силен корупционен натиск на всички нива. В същото време приходите от тютюневи изделия (акциз и ДДС) имат изключително значение за бюджета на страната, категорични са експертите. Те допринасят за данъчните приходи с между 9% и 10% годишно. Политическото решение да се ограничи незаконният пазар на тютюневи изделия води до рязък спад на потреблението на незаконни цигари от средно 20% през 2016 до 6-7% през 2017 г., обобщават от ЦИД. Четете повече в ", "date": "2018.03.10", "title": "Контрабандните цигари - основен източник на средства за организираната престъпност"}
{"url": "https://www.bgonair.bg/bulgaria/2018-03-10/75-godini-ot-spasyavaneto-na-balgarskite-evrei", "text": "Отбелязваме 75 години от спасяването на българските евреи. Около 50 хил. души са спасени от депортирането им в \"лагерите на смъртта\". България е единственият съюзник на нацистка Германия по време на Втората световна война, който не прилага заповедта за депортация. Днес почитаме и паметта на над 11 хил. жертви на Холокоста, депортирани от Беломорска Тракия, Вардарска Македония и Пирот. Събитията от март 1943 г. ще бъдат отбелязани в цялата страна.", "date": "2018.03.10", "title": "75 години от спасяването на българските евреи"}
{"url": "https://www.bgonair.bg/economy/2018-03-10/panasonic-prodava-kitayskata-si-fabrika-za-nad-450-mln-dolara", "text": "Panasonic обмисля продажбата на китайската си фабрика, която произвежда камери за сигурност. Компанията се надява сделката да достигне тойност над 450 млн. долара, пише японският ежедневник Nikkei, цитиран от \"Ройтерс\". Panasonic иска да приключи набирането на първоначални оферти в началото на април, а сред потенциалните купувачи се нареждат американският фонд за дялово инвестиране Carlyle Group и британските Permira и CVC Capital Partners, обяви Nikkei, без да разкрива имената на източниците си. Panasonic очаква да получи над 50 млрд. йени (468 млн. долара) от продажбата на завода си, разположен в една от югоизточните китайски провинции. Тези пари тя може да използва за друг ключов бизнес, като автомобилните батерии например. Panasonic, ексклузивен доставчик на батерии за масовия модел на Tesla - седанът Model 3, се опитва да разшири портфолиото си от продукти, свързани с шофирането, за да се конкурира по-успешно с компании като Bosch и Continental.  За да намали зависимостта си от Tesla, миналата година Panasonic си партнира с Toyota Motor, за да разработи и да предложи батерии за електромобили. Четете още подобни новини в Снимка: Pixabay.com", "date": "2018.03.10", "title": "Panasonic продава китайската си фабрика за над 450 млн. долара"}
{"url": "https://www.bgonair.bg/bulgaria/2018-03-10/nadzirateli-ot-tsyalata-strana-na-protest-iskat-s-20-po-visoki-zaplati", "text": "\r\n \n Надзиратели от цялата страна излязоха на протест в София. В демонстрацията се включиха стотици служители от местата за лишаване от свобода. Протестното шествие тръгна с гайди от Съдебната палата към Министерството на правосъдието. Оттам надзирателите тръгнаха към Министерския съвет. \"Искаме изравняване на заплатите в сектор \"Сигурност\", има разделение в този сектор. Търсим изравняване на заплатите на служителите на МВР. Не мисля, че сме по-малко служители на тази държава от тях. Изпълняваме еднакви задачи - те задържат престъпници, ние ги охраняваме, водим ги до съдебни зали\", заяви един от протестиращите пред камерата на Bulgaria ON AIR. Надзирателите са категорични, че протестите ще продължат, докато исканията им бъдат чути.", "date": "2018.03.10", "title": "Надзиратели от цялата страна на протест, искат с 20% по-високи заплати"}
{"url": "https://www.bgonair.bg/bulgaria/2018-03-10/reka-skat-navodni-ulitsi-i-dvorove-v-miziya", "text": "В Мизия река Скът направи огромни разливи, наводнени са улици и дворове. Хората в Мизия следят с притеснение нивото на реката, което достигна 210 см и излезе от две отводнителни шахти. Според хората, които са мерили нивото на водата тази нощ, равнището се е покачило с поне 20 см. Експертите са на мнение, че това е пиковият момент при оттичането на водата заради авариралия преливник на язовир Рогозен.", "date": "2018.03.10", "title": "Река Скът наводни улици и дворове в Мизия"}
{"url": "https://www.bgonair.bg/bulgaria/2018-03-10/avariya-ostavi-veliko-tarnovo-i-oshte-14-naseleni-mesta-bez-voda", "text": "\r\n Над 120 хил. жители на Велико Търново и още 14 населени места останаха без вода през уикенда заради сериозна авария. Причината е спукан за пореден път централен водопровод в землището на село Присово. Съоръжението захранва селищата от община Велико Търново с питейна вода от язовир Йовковци. Аварийни екипи работят по отстраняването на повредата, но се очаква водоподаването да бъде ограничено до полунощ в неделя.", "date": "2018.03.10", "title": "Авария остави Велико Търново и още 14 населени места без вода"}
{"url": "https://www.bgonair.bg/bulgaria/2018-03-10/kaltsuni-maski-stotitsi-se-razbuntuvaha-v-stolichniya-kvartal-vitosha", "text": "\r\n Стотици жители на столичния квартал \"Витоша\" се събраха на протест заради лошата инфраструктура.  Шествието премина през целия квартал и на няколко пъти блокира за кратко бул. \"Симеоновско шосе\", което предизвика задръствания. Хората носеха калцуни и маски, за да демонстрират лошите условия в квартала. Те пожелаха община \"Лозенец\" да инвестира в подобряването на условията в квартала, но никой от общината не дойде, за да чуе исканията им. \"Исканията са пределно ясни - инфраструктура, детска градина, училища... В квартала ни нищо не е наред\", сподели една от протестиращите.", "date": "2018.03.10", "title": "Калцуни, маски... Стотици се разбунтуваха в  столичния квартал \"Витоша\""}
{"url": "https://www.bgonair.bg/oporni-hora/2018-03-10/bozhidar-dimitrov-nyama-da-bada-pateritsa-na-gerb", "text": "\r\n \r\n Божидар Димитров: Няма да бъда патерица на ГЕРБ! Категорично! Предстои да видим, дали ще се коалираме със Слави Трифонов. Хората в парламента не са елита, това са партийни функционери, лузъри! Патриарх Кирил не е направил дипломатически гаф, смята още Димитров. Тропането по масата и говоренето му са типични за генерал от КГБ. Говорих с Валери Симеонов и го посъветвах да се извини. Той трябваше да го напрви. Казах му, че не бива за няколко думи да разваля цяло правителство. А иначе никой не видя истинските думи на патриарх Кирил. Той каза, че България е създала Русия, Русия е продукт на България! Но, ако трябва да бъдем честни и патриарх Кирил и българското правителство не са прави. Когато каним е необходимо да каним и останалите народи, участвали в освобождението на България. А относно ЧЕЗ- какво значение има, кой стои зад Гинка? Ако не беше Гинка, щеше да е Пенка!", "date": "2018.03.10", "title": "Божидар Димитров: Няма да бъда патерица на ГЕРБ!"}
{"url": "https://www.bgonair.bg/bulgaria/2018-03-10/ryadko-sreshtano-zabolyavane-prichinilo-smartta-na-rodilkata-v-kardzhali", "text": "Първа версия за трагедията с младата родилка от Черноочене, починала в кърджалийската болница. Рядко срещано заболяване е предположението на разследващите. То е предизвикало нетипичен вътрешен кръвоизлив. Изследванията на младата жена, извършени преди това обаче, не са показвали никакви отклонения. Прокуратурата си постави срок от два месеца да установи причините за смъртта на родилката. В болницата, където тя е била настанена, тече вътрешна проверка. Жената се е върнала от Холандия заедно със своя съпруг, за да роди първото си дете в България. Бременността ѝ е протекла напълно нормално.", "date": "2018.03.10", "title": "Рядко срещано заболяване причинило смъртта на родилката в Кърджали?"}
{"url": "https://www.bgonair.bg/bulgaria/2018-03-10/shte-platim-visoka-tsena-za-na-prekalenata-upotreba-na-antibiotitsi", "text": "Расте списъкът на резистентните микроби, нечувствителни към препарати, които преди това са ги убивали лесно. Това се дължи на прекалената употреба на антибиотици, предупреждава директорът на Националния център по заразни и паразитни болести проф. д-р Тодор Кантарджиев. Лекарите масово лекуват с антибиотици не само тежки пневмонии и инфекции, а и банални болести, идва времето да платим цената, казва той и посочва, че според британски учени в средата на 21 век милиони хора в ЕС ще умират от банални инфекции, ако причинителите им са станали резистентни. Към този факт трябва да се прибави и рекордното използване в ЕС на антибиотици при животните. Освен това България най-много от целия Европейски съюз употребява цефалоспорини от трета генерация и най-малко пеницилини, въпреки че те са 100% ефективни срещу някои патогени, посочва още експертът пред \"24 часа\". Снимка: Pixabay", "date": "2018.03.10", "title": "Ще платим висока цена за прекалената употреба на антибиотици"}
{"url": "https://www.bgonair.bg/world/2018-03-10/pozhar-na-feribota-geroite-na-sevastopol-pogubi-balgarski-moryak", "text": "Български моряк загина при пожар на ферибота \"Героите на Севастопол\", който плава към Сочи. Инцидентът е станал в кабината на българина, който в момента не е бил на вахта. Предполага се, че вероятно мъжът се е задушил в съня си. На този етап самоличността на загиналия българин не се съобщава. Няма други пострадали от екипажа, а причините за инцидента се разследват.", "date": "2018.03.10", "title": "Пожар на ферибота \"Героите на Севастопол\" погуби български моряк"}
{"url": "https://www.bgonair.bg/bulgaria/2018-03-10/bsp-startira-natsionalna-podpiska-sreshtu-sdelkata-s-chez", "text": "В цялата страна БСП започна подписката за разваляне сделката за \"ЧЕЗ България\", съобщиха от пресцентъра на партията.  Днес и през следващите дни народните представители от \"БСП за България\" ще участват в националната кампания в избирателните си региони. В инициативата се включват и членовете на Националния съвет на БСП. Всеки, който желае да подкрепи инициативата, може да намери информация в областните и общински съвети на партията, посочват от Столетницата.", "date": "2018.03.10", "title": "БСП стартира национална подписка срещу сделката с ЧЕЗ"}
{"url": "https://www.bgonair.bg/world/2018-03-10/florida-sreshtu-orazhiyata-gubernatorat-podpisa-nov-zakon", "text": "Американският щат Флорида с първа стъпка към засилване контрола на оръжията. Губернаторът на щата подписа закон, с който вдига възрастовата бариера за закупуване на огнестрелно оръжие от 18 на 21 години. Текстът въвежда още 3-дневен изчаквателен период за всички продажби на оръжия и позволява обучението на някои учители, които да могат да носят оръжие в училище. Наложена е забрана върху приспособленията, позволяващи на полуавтоматично оръжие да стреля със скоростта на картечница. Законът обаче не забранява самите полуавтоматични оръжия. Такова беше използвано при последната смъртоносна стрелба в гимназия в Паркланд. Губернаторът на Флорида подписа закона в присъствието на оцелели ученици и семейства на загинали в училището. Само час по-късно националната оръжейна асоциация заведе дело срещу щата. ", "date": "2018.03.10", "title": "Флорида срещу оръжията: Губернаторът подписа нов закон"}
{"url": "https://www.bgonair.bg/world/2018-03-10/bez-mita-varhu-stomanata-i-aluminiya-za-avstraliya", "text": "Австралия е първата страна, която ще получи изключение от новите американски налози върху вноса на стомана и алуминий. Това обяви премиерът на страната Майкъл Търнбул след телефонен разговор с Доналд Тръмп. Тази седмица американският президент подписа указ, с който ще наложи мита от 25% върху стоманата и 10% върху алуминия. Само ден по-късно от Белия дом уточниха, че държавите износителки могат да кандидатстват за изключение от правилото. Такова се надява да получи и Европейският съюз. В противен случай в Брюксел вече са готови със съответни търговски мерки. А Лондон също започва преговори с Вашингтон в опит да избегне новите мита. Още следващата седмица британският министър на търговията ще пътува до САЩ, за да обсъди въпроса.", "date": "2018.03.10", "title": "Без мита върху стоманата и алуминия за Австралия"}
{"url": "https://www.bgonair.bg/bulgaria/2018-03-10/predlozhenie-dokumentite-za-shofyorska-knizhka-v-avtoshkolite-vmesto-v-kat", "text": "За издаване на шофьорска книжка вече да не се ходи в КАТ, а документите да се обработват от автошколите. Това предложение е включено в проект на дирекция \"Модернизация на администрацията\" на Министерския съвет за опростяване на административни процедури, пише \"24 часа\". При покупко-продажба на автомобил да не е нужно нотариално заверен договор е друго от предложенията. Анализи установили, че България е една от малкото държави в ЕС, в които има такова изискване. Предложенията на дирекцията трябва да бъдат финализирани и представени пред правителството до юни тази година, каза шефът на \"Модернизация на администрацията\" Красимир Божанов.  Междувременно в МВРН се работи по разпределянето на сегашния Закон за движението по пътищата на 3 отделни закона, така че някои от предложенията можело да залегнат в тях. Услугите на администрацията да бъдат организирани на принципа на епизоди от живота или бизнес събития, предлага още проектът на дирекцията. Такива \"епизоди от живота\" били примерно раждането на дете, приемане в детска градина, сключване на брак и пр.", "date": "2018.03.10", "title": "Предложение: Документите за шофьорска книжка в автошколите вместо в КАТ"}
{"url": "https://www.bgonair.bg/reportazhi/2018-03-10/mnogohilyadni-protesti-v-slovakiya-sreshtu-vlastta-i-mafiyata", "text": "\r\n Най-мащабните демонстрации в Словакия от падането на комунизма насам. Хиляди излязоха по улиците на редица градове с искане за оставката на премиера Роберт Фицо. Недоволството избухна след убийството на разследващия журналист Ян Куцяк преди две седмици. Протестът на гражданите е срещу срастването между държава и мафия и в памет на застреляния журналист. В последната си статия Ян Куцяк разследва връзки между словашки политици и италиански бизнесмени, близки до мафията на Ботуша. Сестрата на Куцяк призова хората да последват примера на брат ѝ и да не си мълчат.", "date": "2018.03.10", "title": "Многохилядни протести в Словакия срещу властта и мафията"}
{"url": "https://www.bgonair.bg/world/2018-03-10/zalozhnicheska-drama-i-chetirima-martvi-v-dom-za-veterani-v-sasht", "text": "\r\n Близо хиляда обитатели на най-големия дом за ветерани в САЩ преживяха заложническа драма, съобщиха световните агенци. Три жени и мъжът, който ги задържа, са намерени мъртви в дома в Йонтвил, щата Калифорния, обявиха от местната полиция. \"Налага се да ви съобщя трагични неща. Служители на органите на реда успяха да проникнат в стаята, където са били държани заложниците. За съжаление, открихме три загинали жени и един мъж\", каза Крис Чайелдс от местната полиция.  Убитите са служителки в дома. Те са работели в частна програма за лечение на ветерани от Ирак и Афганистан, страдащи от посттравматичен стрес.   Властите заявиха, че не са имали контакт с нападателя в продължение на около осем часа, след като той прониква в дома.", "date": "2018.03.10", "title": "Заложническа драма и четирима мъртви в дом за ветерани в САЩ"}
{"url": "https://www.bgonair.bg/bulgaria/2018-03-10/otpuskat-3-mln-leva-na-hayredin-zaradi-prelivashtite-yazoviri", "text": "\r\n Постановление на правителството за отпускане на 3 млн. лева за язовирите в Хайредин ще бъде прието днес. Това обяви премиерът Бойко Борисов на извънредното заседание на Министерски съвет за обсъждане на мерки за гарантиране на сигурността на населението във връзка с рисковете, създадени от препълването на язовири. \"Когато се готвим за бедствия, е хубаво да се прави в хубаво време, а не когато e настъпило бедствието\", каза премиерът на заседанието и изтъкна, че месеци наред се наблюдава процес на \"безкрайно администриране\" между държава и общини, агенции и структури, по отношение на състоянието на язовирите.  В заседанието участвха също директорът на Главна дирекция \"Пожарна безопасност и защита на населението\" на МВР Николай Николов, заместник-председателят на Държавна агенция за метрологичен и технически надзор Кирил Войнов, както и областните управители на Враца и на Монтана. Рисковата ситуация в област Враца е овладяна, увери директорът на \"Пожарна безопасност и защита на населението\" гл. комисар Николай Николов. Все още водоемите в района са с високи нива, но той е категоричен, че няма опасност от преливане. Нивата на водоемите ще бъдат наблюдавани и в следващите дни, особено в началото на следващата седмица, когато се очакват валежи.  След разговор късно снощи с кмета на хайредин премиерът Бойко Борисов свика извънредно заседание на Министерския съвет, на което беше обсъдена ситуацията с язовирите в цялата страна. До сряда Министерството на икономиката трябва да предложи поправки в закона, според които язовирите, за които общините не могат да се грижат, да бъдат прехвърлени за грижа към държавата.", "date": "2018.03.10", "title": "Отпускат 3 млн. лева на Хайредин заради преливащите язовири"}
{"url": "https://www.bgonair.bg/direktno/2018-03-10/nyama-nudzha-ot-promeni-v-nk", "text": "Според съдията от Софийския апелативен съд Калин Калпакчиев, не се налага никаква промяна в НК заради случая в Пловдив, който придоби нарицателно името \"Плъха\". Според магистрата текстовете за неизбежната отбрана у нас са достатъчно добре написани, а освен това има добра съдебна практика. Биляна Гяурова-Вегертседер от БИПИ е на мнение, че казусът в Пловдив не може да е причина за АД ХОК промени в Наказателния кодекс. Често неразбирането на закона стига дотам, че се манипулира общественото мнение, допълни тя.", "date": "2018.03.10", "title": "Няма нуджа от промени в НК"}
