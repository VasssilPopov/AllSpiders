{"url": "https://www.bgonair.bg/economy/2018-10-08/rabotodatelite-sa-protiv-narastvaneto-na-maksimalniya-osiguritelen-dohod", "text": "Работодателите са против повишаването на максималния осигурителен доход и отказа от отпадане на тавана за новите пенсии догодина. Това се посочва в позиция на Асоциацията на организациите на българските работодатели (АОБР), изпратена до премиера, министъра на финансите и социалния министър, съобщиха от  .  Отказът от отпадане на тавана за новите пенсии от началото на 2019 г. и повишаването на максималния осигурителен доход от 2600 на 3000 лв. се очаква да бъдат заложени в държавния бюджет и бюджета на ДОО за следващата година.  Оповестените намерения влизат в драстично противоречие с огласените предизборни обещания и управленската програма на управляващата коалиция за отказ от увеличаване на данъчните и осигурителни задължения, съхраняване на условията за инвестиции и бизнес, както и със средносрочната бюджетна прогноза за 2019-2021 г., смятат работодателите. Бизнесът смята, че не са отчетени основни принципи на разходопокривната система на пенсионна осигуряване, включително различията в практиката на държавите членки на ЕС и водещите пазарни икономики. От АОБР настояват за провеждане на незабавна среща с участието на министър-председателя, министъра на финансите, министъра на труда и социалната политика. ", "date": "2018.10.08", "title": "Работодателите са против нарастването на максималния осигурителен доход"}
{"url": "https://www.bgonair.bg/world/2018-10-08/masov-protest-v-monreal-poiska-ostavkata-na-regionalnoto-pravitelstvo", "text": "Хиляди излязоха на протест по улиците на канадския град Монреал и призоваха за оставката на регионалното правителство.  Причината – плановете на местните власти да приемат закон, с който да се забрани на държавните служители да носят религиозни символи и облекло, докато изпълняват служебните си задължения.  Част от протестиращите носеха хиджаб и други религиозни одежди, закриващи лицето или главата. Демонстрантите обвиниха регионалното правителство в проява на расизъм и опит за нарушаване на правата и свободите на гражданите.", "date": "2018.10.08", "title": "Масов протест в Монреал поиска оставката на регионалното правителство"}
{"url": "https://www.bgonair.bg/economy/2018-10-08/ot-dogodina-s-blizo-30-po-visoki-danatsi-za-starite-avtomobili", "text": "\r\n Националният съвет за тристранно сътрудничество обсъди промените в данъчните закони догодина. От съвета стана ясно, че се променя начинът за облагане на автомобилите. Местният данък ще зависи от екостандарта им и годината на производство. Така от догодина данъците за автомобилите над 15 години се вдигат с около 30%. От тази промяна ще бъдат засегнати около 2 500 000 автомобила у нас. Отпада и облекчението за автомобилите с катализатор, които досега се ползваха с по-ниски данъци. Тристранният съвет реши, че ДДС-то ще остане в същия размер, както е и в момента - 20%, данъкът върху доходите също остава непроменен - 10%. Всички други данъци също остават непроменени за следващата година. От синдикатите поискаха да се помисли по въпроса със събирането на данъците у нас. Според тях системата е остаряла и е нужна актуализация. По отношение на бизнеса - няма да отпадне едногодишният финансов одит, който е задължителен за всички фирми. И следващата година всички предприятия ще бъдат задължени да платят за направата на едногодишен финансов одит. Бизнесът е категоричен обаче, че заради това изискване се харчат милиони всяка година, а в същото време не се постига желаният резултат. Финансовият министър Владислав Горанов се нае да направи дискусия относно това изискване и да бъде разгледано по-обстойно искането на бизнеса. Една от най-важните промени, която се прие да влезе в сила от 2020 г. - по предложение на Българската стопанска камара отпадат служебните бележки, които работодателите издават на служителите. Инициаторът Радосвет Радев, шеф на БСК, пък бе единодушно избран за зам.-председател на Тристранката.", "date": "2018.10.08", "title": "От догодина: С близо 30% по-високи данъци за старите автомобили"}
{"url": "https://www.bgonair.bg/reportazhi/2018-10-08/boyadisanoto-kuche-redi-veche-e-osinoveno", "text": "\r\n Придобилото известност бездомно куче Реди вече има осиновител. Преди седмица кадри на животното обиколиха социалните мрежи, след като беше боядисано с червена боя за коса.  Въпреки, че Реди упорито отказва да напусне клиниката, в която се намира, осиновителката му Илона е убедена, че само за дни ще успее да му върне увереността и доверието в хората.  Под боядисана в ярко червено боя прозира снежнобялата козина, която покрива цялото тяло на 4-месечното кученце. Експериментът с боята обаче е можел да бъде пагубен за него, коментират ветеринарите, които продължават с опитите да премахнат останалите червени петна.  Спасителите му пък обясняват, че избрали именно Илона за негова стопанка, сред 147 желаещи да го осиновят, тъй като разбрали, че не неговата известност, а любовта към животните е това, което я е довело в клиниката.  Въпреки, че Реди вече си има дом, от клиниката призовават всички желаещи да не подминават и другите спасени четириноги. Последният изоставен домашен любимец е захвърлената на улицата питбулка Тара. След като са я обезпаразитили и ваксинирали, ветеринарите обясняват, че въпреки мнението за породата ѝ, тя не проявява никаква агресия - нито към хора, нито към други животни. Тара се е превърнала в любимец на медиците. Имала и кандидат-осиновител. Той обаче, не се явил да си я вземе. ", "date": "2018.10.08", "title": "Боядисаното куче Реди вече е осиновено"}
{"url": "https://www.bgonair.bg/denqt-on-air/2018-10-08/samopregledi-i-profilaktika-ili-kak-da-se-namalyat-sluchaite-na-rak-na-gardata", "text": "\r\n Днес е Национален розов ден в подкрепа на битката с рака на гърдата. Кампанията \"От любов към живота\" и тази година продължава активно, защото над 46 000 българки са диагностицирани с болестта, а всяка година регистърът се допълва с близо 3 800 нови случая. У нас вече 17 години каузата усилено работи за повишаване на информираността и ранната превенция. Кампанията се осъществява и с медийната подкрепа на  . Жечка Илиева представител на фондация \"Една от 8\", която организира безплатни профилактични прегледи в различни населени места в България, каза в ефира на \" , че тази цифра от близо 4000 нови случая на година е стряскаща. \"Когато идват при нас жени, на възраст 50-60 години и те казват, че до сега не са ходили на такъв преглед, е наистина изненадващо. Не може да си станал на 60 години и да не си си обърнал внимание на здравето\", разказа тя.  Илиева апелира всички хора сами да обръщат внимание на здравословното си състояние, а жените над 25-годишна възраст да започнат редовно да ходят на прегледи на ехограф, за да може да се установи рано евентуален проблем и той да бъде преодолян по-лесно. \"Има такъв период, в който е най-добре това да се прави. Той е след цикъл, между 6 и 12 ден след цикъл\", обясни още Жечка Илиева пред  . Организаторът на кампанията Даниел Шопов също апелира всички жени да обърнат внимание на здравето си и да ходят редовно на профилактични прегледи. \"Това започва даже и със самопрегледи, преди да стигнем до доктор. Това е част на една от целите на нашата кампания, да разберат жените как се правят самопрегледи\", допълни още той. Шопов посъветва всички жени да идат на профилактичен преглед възможно най-скоро, ако може още утре.", "date": "2018.10.08", "title": "Самопрегледи и профилактика или как да се намалят случаите на рак на гърдата?"}
{"url": "https://www.bgonair.bg/world/2018-10-08/bivsh-makedonski-vatreshen-ministar-otiva-v-zatvora-za-6-godini", "text": "6 години затвор за бивш вътрешен министър на Македония. Гордана Янкулоска беше осъдена за покупката на луксозен автомобил \"Мерцедес\" за 600 хиляди евро с пари от бюджета. По същото дело получиха присъди и бившият премиер на страната Никола Груевски, както и бившият заместник-министър на вътрешните работи Джоко Поповски. Според съда Груевски е подтикнал Янкулоска да купи автомобила на цена, значително по-висока от допустимия таван.", "date": "2018.10.08", "title": "Бивш македонски вътрешен министър отива в затвора за 6 години"}
{"url": "https://www.bgonair.bg/comments/2018-10-08/prezidentat-na-kt-podkrepa-tavanat-na-pensiite-tryabva-da-raste-dokato-stigne-do-0", "text": "\r\n Без скандали между работодатели и синдикати Националният съвет за тристранно сътрудничество одобри пакета данъчни закони за 2019 г.  Темата коментира в студиото на \" \" президентът на КТ \"Подкрепа\" Димитър Манолов. \"Днес направихме преглед на промените, които се правят в данъчните закони. По тях повече забележки имаха работодателите. Имаше и някои много добри неща, които се прилагат, например  отпадането на справките по данъчните декларации, т.е това, което е платил за вас работодателят авансово, ще се появява автоматично в данъчна декларация в електронен вариант\" обясни в  \"Денят ON AIR\"  Димитър Манолов. Президентът на КТ \"Подкрепа\" обясни, че миналата седмица на срещата между него, Пламен Димитров, министър-председателя и министъра на финансите e обсъждано как ще бъдат разпределени обещаните 10 % увеличение на заплатите в бюджетния сектор. Манолов сподели още, че  подпомагането на енергийно бедните отново е тема на дневен ред в обществото. \"Когато се говори за увеличаване на максималните пенсии, е нормално да се говори за максималния осигурителен доход, тъй като тези две неща са в корелация\" коментира Димитър Манолов пред  Bulgaria ON AIR oтносно позицията на работодателите против повишаването на максималния осигурителен доход. По неговите думи таванът на пенсиите не бива да пада, а трябва да расте, докато стигне до 0. В заключение президентът на КТ \"Подкрепа\" коментира и предложението за реформа в облагането на имоти. \"Ако човек има две жилища в различни общини, досега беше възможно и двете да бъдат обявени като основни и за тях да се плаща по-нисък данък. Това ще спре да бъде възможно. Лицето, което не обяви кое е основното му жилище, ще плаща и за двете като неосновни. Харесвам това предложение - да се научим на дисциплина и ред\", сподели Димитър Манолов пред  Bulgaria ON AIR.  ", "date": "2018.10.08", "title": "Президентът на КТ \"Подкрепа\" : Таванът на пенсиите трябва да расте, докато стигне до 0"}
{"url": "https://www.bgonair.bg/world/2018-10-08/nay-malko-20-sa-zhertvite-v-tezhkata-katastrofa-v-sasht", "text": "Най-малко 20 са жертвите в тежката катастрофа, която стана близо до Ню Йорк в Съединените щати. Лимузина, превозваща гости на сватбено парти, се е ударила в друг автомобил.  Според очевидци, лимузината се спускала с голяма скорост по склон и връхлетяла група хора пред магазин. Властите съобщават, че това е най-смъртоносната катастрофа в района от 2005 година насам.", "date": "2018.10.08", "title": "Най-малко 20 са жертвите в тежката катастрофа в САЩ"}
{"url": "https://www.bgonair.bg/world/2018-10-08/kitayskite-vlasti-arestuvaha-izcheznaliya-shef-na-interpol", "text": "Шефът на Интерпол Мън Хунвей, който бе в неизвестност от края на септември, е бил арестуван.  Той е бил обект на разследване за корупция и взимане на подкупи в особено големи размери и е бил задържан веднага след пристигането си в Пекин, съобщиха китайските власти.  Междувременно стана ясно, че Хунвей е изпратил в централата на международната организация в Лион писмо с оставката си. Семейството на 64-годишния мъж загуби връзка с него, след като преди седмица той отпътува от Франция, където е централата на Интерпол.", "date": "2018.10.08", "title": "Китайските власти арестуваха изчезналия шеф на Интерпол"}
{"url": "https://www.bgonair.bg/world/2018-10-08/natsionalistat-milorad-dodik-specheli-izborite-v-bosna-i-hertsegovina", "text": "\r\n Лидерът на босненските сърби Милорад Додик е спечелил проведените вчера избори в Босна и Херцеговина. Той е получил 55% подкрепа срещу 44 на сто за опонента му Младен Иванич, което означава, че ще заеме място в тричленното президентство на страната. Додик е известен с националистическите си възгледи, борбата за повече независимост, оспорването на жестокото клане в Сребреница и критиките си към присъдите на трибунала в Хага.", "date": "2018.10.08", "title": "Националистът Милорад Додик спечели изборите в Босна и Херцеговина"}
{"url": "https://www.bgonair.bg/reportazhi/2018-10-08/liderat-na-ataka-e-izpratil-pismo-sas-7-vaprosa-do-mvr-i-dans", "text": "\r\n Волен Сидеров показа писмото си до службите във фейсбук. От него става ясно, че той няма никаква информация за действията на разследващите след инцидента със съпругата му в събота. Той иска да знае задържан ли е все още суданецът, участвал в пътното произшествие. В същата нощ на място пристига с телевизионен екип Димитър Байрактаров. Научил за инцидента от евродепутата Николай Бареков , който по това време бил със самия Сидеров. Като очевидец е убеден, че полицията не си е свършила работата. Основания да се иска оставката на новия министър на вътрешните работи няма, категоричен е Валери Симеонов. Той припомни, че само преди няколко дни при избирането на Младен Маринов за министър - самият Сидеров е оценил високо работата му. Тогава лидерът на по-малкия партньор в парламента припомни, че по време на проверките му за наркотици в НАТФИЗ Маринов като главен секретар на МВР се е държал професионално.", "date": "2018.10.08", "title": "Лидерът на \"Атака\" е изпратил писмо със 7 въпроса до МВР и ДАНС"}
{"url": "https://www.bgonair.bg/bulgaria/2018-10-08/bdeniya-v-pamet-na-viktoriya-se-provedoha-v-sofiya-i-ruse", "text": "\r\n Хиляди в цялата страна почетоха паметта на Виктория. Бдения се проведоха в родния й Русе и в София. В столицата събитието беше организирано в социалните мрежи. Стотици се събраха пред храм \"Света Неделя\" и запалиха свещ. Имаше журналисти и хора, които бяха дошли, възмутени от това, че все още разследващите нямат следа от извършителя на убийството. \n В памет на Виктория Маринова дойдоха и майките на деца с увреждания, които вече месеци наред протестират под надслов \"Системата ни убива\". Част от дошлите се преместиха пред Съдебната плата и с възгласи \"Оставка\" блокираха за час движението на трамваите в района.", "date": "2018.10.08", "title": "Бдения в памет на Виктория се проведоха в София и Русе"}
{"url": "https://www.bgonair.bg/world/2018-10-08/braziliya-izbira-kraynodesen-politik-za-prezident", "text": "\r\n Балотаж на президентските избори в Бразилия. Крайнодесният кандидат Жаир Болсонаро ще се изправи срещу Фернандо Хадад от Работническата партия на 28 октомври, след като не успя да събере необходимите му 50% от гласовете.  Резултатите от първия тур на провелия се вчера вот показват, че соченият за фаворит Болсонару получава 46% от гласовете срещу 29% подкрепа за опонента му.  63-годишният Жаир Болсонару се определя като антисистемен кандидат. Той използва расистка и хомофобска реторика, обявява се за връщане на смъртното наказание и възхвалява военната диктатура.  Някои от избирателите го определят като \"бразилския Тръмп\". Основният му опонент във вота пък го сравни с Хитлер.", "date": "2018.10.08", "title": "Бразилия избира крайнодесен политик за президент?"}
{"url": "https://www.bgonair.bg/world/2018-10-08/proval-na-rumanskiya-referendum-za-semeystvoto", "text": "\r\n Провал на двудневния референдум за семейството, който се проведе в Румъния през уикенда. Причината e изключително ниската избирателна активност – едва 20% при необходими минимум 30%, за да бъде признато допитването.  Румънците трябваше да решат дали да се промени конституцията, за да се посочи изрично, че бракът е съюз между мъж и жена, а не между съпрузи, каквато е дефиницията, приета през 1991 година.  Решението за организиране на допитването беше взето, след като гражданското движение \"Коалиция за семейството\" събра подписите на 3 милиона души и внесе инициативата в парламента, а Конституционният съд даде зелена светлина за планираната промяна в конституцията.  Заедно с кампанията на вносителите вървеше и такава, призоваваща за бойкот на референдума. Румъния и в момента не признава гей браковете и такава поправка е безсмислена, твърдяха опоненти на допитването.", "date": "2018.10.08", "title": "Провал на румънския референдум за семейството"}
{"url": "https://www.bgonair.bg/reportazhi/2018-10-08/poreditsa-ot-nekachestveni-remonti-v-stolitsata-dokoga", "text": "\r\n Камарата на архитектите в България (КАБ) настоя кметът на София  Йорданка Фандъкова и главният архитект Здравко Здравков да прекратят обществената поръчка за концепция на пл. \"Света Неделя\" и да направят международен конкурс с широк достъп на български и чуждестранни архитекти.  Конкурсът стартира на 17 септември и ще продължи до 18 октомври. Критериите бяха променени и вследствие занижени. Представителите на КАБ смятат, че най-добрата идея може да се появи в условията на реална и голяма конкуренция. Скандали за милиони тревожат София точно година преди местните избори. Последният от тях е ремонтът на \"Граф Игнатиев“ и площада около църквата \"Св. Седмочисленици\". Започнал с идеята за обновяване на една от ключовите софийски улици и предизвикал масово гражданско недоволство.  Ремонтът е мащабен: 50 хиляди квадратни метра, на стойност 24 милиона лева. С уговорката, че работата продължава. А площадът пред църквата просто не е измит.  Същите плочки очакват софиянци и в градинката пред Кристал. И въпреки, че ремонтът не е завършен, политическите сблъсъци по темата са факт. Обвинения валяха и миналата година заради ремонта на булевард \"Дондуков\", който глътна 7 милиона лева за по-малко от 2 километра. Там спорът беше – павета или асфалт. Имаше анкети, протести и ремонти на ремонта. Докато едни разреждаха, други нареждаха паветата, които в крайна сметка се наложиха за настилка.   Няма как да забравим и булевард Витоша и по-точно фонтана в центъра на пешеходната алея, който първо изникна, после изчезна. За около 3 милиона лева общо. Три години по-късно остатъците от него още са си на мястото - по средата на алеята. \r\nПоследната идея е за изработване на мозайка с карта на планината Витоша. Тя трябваше да бъде завършена до края на лятото, в средата на октомври обаче още не е започнала.", "date": "2018.10.08", "title": "Архитекти искат международен конкурс за площад \"Света Неделя\""}
{"url": "https://www.bgonair.bg/bulgaria/2018-10-08/hotelat-na-vetko-i-marinela-arabadzhievi-pak-raboti", "text": "Хотел \"Маринела\" в София отново е отворен. Това стана след като, Административният съд в София - град отмени за втори път запечатването му. Хотелът е собственост на Ветко и Маринела Арабаджиеви. Преди три дни той беше затворен, защото липсва връзка между фискално устройство и системата на данъчните. На 28 септември Специализираният наказателен съд запорира имущество на Ветко и Маринела Арабаджиеви, които са обвинени за участие в организирана престъпна група за държане и търговия на акцизни стоки без бандерол, данъчни престъпления и пране на пари. Двамата се издирват от българското правосъдие. Сегашното решение на магистратите може да бъде обжалвано от Националната агенция за приходите пред Върховния административен съд.", "date": "2018.10.08", "title": "Хотелът на Ветко и Маринела Арабаджиеви пак работи"}
{"url": "https://www.bgonair.bg/reportazhi/2018-10-08/rezervatat-srebarna-na-70-zastrashena-li-e-unikalnata-ekosistema", "text": "\r\n Едно от най-красивите места у нас, резерватът \"Сребърна\", става на 70 години. Уникалната екосистема обаче е била застрашавана неведнъж. Общият брой на видовете птици, гнездящи в резервата \"Сребърна\", е 108, но два пъти повече видове са установени да се препитават тук. За съжаление в началото на 50-те години държавата предприема една кампания за премахване на влажните зони, смятайки ги за загуба на плодородна почва.  Друга голяма опасност за екосистемата възниква, когато държавата решава да изгради дига на брега на река Дунав и така се спира достъпа на свежи води в езерото. През 70-те години грешката се осъзнава и се изграждат канали между реката и езерото.  За първи път тази година пък в резервата гнездиха и няколко двойки розови пеликани, което не се е случвало от век. ", "date": "2018.10.08", "title": "Резерватът \"Сребърна\" - на 70! Застрашена ли е уникалната екосистема?"}
{"url": "https://www.bgonair.bg/bulgaria/2018-10-08/buystvaliyat-protestirasht-pred-so-se-sdobi-s-obvinenie", "text": "Повдигнаха обвинения на задържания в петък протестиращ пред Столичната община. Припомняме, че в края на миналата седмица некачествените ремонти на ул. \"Граф Игнатиев\" и църквата \"Св. Седмочисленици\", освен множество шеги в социалните мрежи, създадоха и напрежение между граждани и местна власт. Недоволството прерастна в бурен протест пред сградата на Столичната община. Един от демонстрантите нахлу в загражденията на строежа, а друг се опита да влезе в общинската сграда насилствено.  На 41-годишния мъж е повдигнато обвинение за проява на хулиганство, съпроводено със съпротива срещу орган на властта, изпълняващ задължения по опазване на обществения ред. За това престъпление законът предвижда до 5 години затвор.", "date": "2018.10.08", "title": "Буйствалият протестиращ пред СО се сдоби с обвинение"}
{"url": "https://www.bgonair.bg/bulgaria/2018-10-08/prouchvane-na-alfa-risarch-predninata-na-gerb-pred-bsp-e-namalena", "text": "Електорална подкрепа за ГЕРБ - 22.2%, БСП -19.7%, ДПС - 6.6%. Това показва регулярното тримесечно национално представително проучване на агенция \"Алфа Рисърч\".  ГЕРБ намалява с 2.3% в сравнение с юни и губи комфортната си преднина пред БСП, която остава на същите си позиции от юни, без да привлича нови избиратели.  Отливът на доверие в \"Обединени патриоти\" продължава, а електоратът на ДПС е мобилизиран месеци преди европейските избори през май догодина.  Войната на пътя е с най-силен отзвук върху общественото мнение за изследвания период – 51%.  Следват ги увеличаването на цената на природния газ и кризата с чумата по животните. Сред останалите събития, които са повлияли върху общественото мнение е напрежението между правителството и президента, както и смяната на министри, след тежката катастрофа край Своге.", "date": "2018.10.08", "title": "Проучване на \"Алфа Рисърч\": Преднината на ГЕРБ пред БСП е намалена"}
{"url": "https://www.bgonair.bg/bulgaria/2018-10-08/natsionalen-rozov-den-v-podkrepa-na-bitkata-s-raka-na-gardata", "text": "Днес е Национален розов ден в подкрепа на битката с рака на гърдата.  Кампанията \"От любов към живота\" на AVON и тази година продължава активно, защото над 46 000 българки са диагностицирани с болестта, а всяка година регистърът се допълва с близо 3 800 нови случая.  У нас вече 17 години каузата усилено работи за повишаване на информираността и ранната превенция.  Кампанията се осъществява и с медийната подкрепа на Bulgariа ON AIR.", "date": "2018.10.08", "title": "Национален розов ден в подкрепа на битката с рака на гърдата"}
{"url": "https://www.bgonair.bg/bulgaria/2018-10-08/dsb-novite-danachni-idei-vodyat-do-koruptsiya-i-bednost", "text": "\r\n Новите данъчни идеи на управляващите водят до корупция и бедност. Това е становището на \"Демократична България\" по повод намерението на управляващите за увеличение на осигурителния праг.  Според демократите скока на максималния осигурителен праг от 2 600 на 3 000 лева месечно ще удари най-активно работещите у нас.  От \"Демократична България\" се противопоставиха и на увеличението на здравната вноска с 12 лева.", "date": "2018.10.08", "title": "ДСБ: Новите данъчни идеи водят до корупция и бедност"}
{"url": "https://www.bgonair.bg/operatsiya-istoriya/2018-10-08/za-balgarite-i-boynite-izkustva", "text": "\r\n \"Има теория че бойните те изкуства не са дошли от Азия в Европа, а точно обратното, че те са пренесени на изток от войските на Александър Македонски, в които имало много бойци обучени в борбата панкратион. Панкратион е бил част от олимипийските игри в Древна Елада и бил двубой кой най-често е завършвал със смърт - разказа в предаването   по  експертът по сигурност Маноил Манев   В България огромна роля за изучаването на бойни изкуства има генерал Владимир Стойчев - бъдещият легендарен командващ. Първа българска армия. Първия учебник по жиу-жицу е издаден още през 1908 година. Интересното, че дори и по време на социализма, нашата армия и милиция не е използвала съветската методика за обучение в специални умения и бойни изкуства, а по традиция е използвала френската методология. Може би причина за това, че по време на тоталитаризма органите на Държавна сигурност и Народната милиция се обучават от група кубински специалисти, експерти в карате и жиу-жицу.   \"В нашата история има много тайни, митове и легенди.Например, не се знае, че хиляди български пленници след края на Първата световна война, са изпратени от Антантата да работят във френски и английски мини в Африка, където повече загиват\" - коментираха проф Лизбет Любенова и проф.Пламен Митев, част от авторите на новата книга за млади читатели \"Моята България\".   В някой от учебниците особено за най-малките има покъртителни неща. В учебник за трети клас например се разказва историята на малкия рибар Васил Левски, на когото докато ловял риба, двама преминаващи турци дали грошове, и изведнъж младия Левски осъзнал, че като освободи България, тя ще трябва да е република, в която всички да са равни.    Има и драстични опити за подмяна на историята, като опита на един краевед да определи Баташкото клане, като акция на християни сектанти, които  се самоубили, докато османлиите се опитвали да ги спасят.   Руската империя пък дълго време не е имала интерес от освобождението на България, тъй като в определени периоди   е искала да съхрани Османската империя. Типичен пример е Руско-турската война от 1828-1829 година, когато въпреки че голяма част от територия на днешна България е била освободена,  независимост получава Гърция, а българите въпреки масовото си участие във войната на страната на русите не получават нищо.      ", "date": "2018.10.08", "title": "За българите и бойните изкуства"}
{"url": "https://www.bgonair.bg/bulgaria/2018-10-08/sadat-gleda-deloto-sreshtu-desislava-ivancheva", "text": "\r\n Съдът гледа делото срещу  бившите кметове на Младост – Петко Дюлгеров и Десислава Иванчева, както и заместничката ѝ Биляна Петрова.  Тримата бяха разпитани. Обвинени са за искане и получаване на подкуп. Никой от тях обаче не пожела да даде обяснения в началото на процеса.  Пред Темида застана и строителният предприемач Александър Ваклин, който подаде сигнал, че е изнудван. По думите му преписката, за придвижването на която са му поискани 50 хил. лева подкуп, все още не е финализирана.  Ваклин  категорично отрече твърдения на Десислава Иванчева, че е познавал Бойко Борисов и Цветан Цветанов. ", "date": "2018.10.08", "title": "Съдът гледа делото срещу Десислава Иванчева"}
{"url": "https://www.bgonair.bg/bulgaria/2018-10-08/diskusionnite-plochki-pred-sveti-sedmochislenitsi-shte-blesnat-i-v-radinkata-kristal", "text": "\n Колкото и шум и недоволство да вдигат софиянци заради ремонта в градинката пред църквата \"Свети Седмочисленици\", плочките не само, че ще останат, но и ще бъдат поставени на друго култово място - градинката \"Кристал\", пише  . Плочките били македонски, а не китайски, освен това били бетонови павета, които имали качества против подхлъзване в мокрото време и съответната износоустойчиност, защити ги зам.-кметът на София Евгени Крусев. Въпреки опитите му да оправдае поставянето на плочките, софиянци излязоха на протест под прозорците на кмета Йорданка Фандъкова и настояха за качествен ромент на ключовите места за столицата. Оказа се обаче, че въпросните бели павета са поръчани от общината в голямо количество, защото такива ще има и в градинката пред Кристал. И там майсторите вече слагат новите плочки, макар че ремонтът в този парк в сърцето на София не е напреднал толкова много.", "date": "2018.10.08", "title": "Дискусионните плочки пред \"Св. Седмочисленици\" ще блеснат и в градинката \"Кристал\""}
