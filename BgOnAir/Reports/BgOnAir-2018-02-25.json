{"url": "https://www.bgonair.bg/bulgaria/2018-02-25/prezidentskata-dvoyka-predizvika-furor-v-burgas", "text": "Президентът Румен Радев и съпругата му Десислава предизвикаха фурор сред търговците на мартеници в центъра на Бургас, появявайки се изневиделица. Около 13:30 часа на 24 февруари президентската двойка е била забелязана на централната ул. \"Александровска\", съобщава \"24 часа\". Румен Радев бил облечен спортно, с жълт пуловер, на няколко пъти спрял да се снима с минувачи. Когато Радеви минали покрай базара с мартеници, който е разположен малко преди площад \"Тройката\", продавачки ги разпознали, а някои ги догонили за снимка. \"Спряхме го чак до фонтаните. Поискахме да се снимаме с него и тогава Десислава Радева ни направи няколко кадъра. Тя сама предложи да ни снима\", сподели продавачка. Жената дори показа една от снимките си с президента, но бе категорична, че ще ги запази единствено за себе си. \"Направи ми впечатление, че президентът е много земен човек, съпругата му Десислава също\", сподели още търговката. Тя се ядосва, че в суматохата не се сетила да подари по една мартеница на президентската двойка. Преди да минат покрай базара за мартеници, президентът и съпругата му били разпознати от момченце, което излизало с баща си от близко заведение. \"И президентът вече има снимка с мен\", е написал бащата, публикувайки кадъра в социалните мрежи. Визитата на Румен Радев и Деси Радева в морския град е неофициална.", "date": "2018.02.25", "title": "Президентската двойка предизвика фурор в Бургас"}
{"url": "https://www.bgonair.bg/world/2018-02-25/pod-strogi-merki-za-sigurnost-zakrivat-se-olimpiyskite-igri", "text": "Започва официалното закриване на зимните Олимпийски игри в Южна Корея. При изключителни мерки за сигурност посетителите вече изпълват стадиона в Пьонгчанг. Сред тях е и дъщерята на американския президент Доналд Тръмп – Иванка. Присъства и нова севернокорейска делегация, водена от Ким Йонг Чоу, който е зам.-председател на Централния комитет на Корейската работническа партия. Като генерал и бивш ръководител на севернокорейското разузнаване той е обвиняван за потапянето на южнокорейски кораб през 2010 г.  Делегацията беше посрещната с протести в Пьонгчанг. Ким Йонг Чоу ще разговаря с южнокорейския президент в понеделник. Среща между представителите на Пхенян и Вашингтон не се очаква. ", "date": "2018.02.25", "title": "Под строги мерки за сигурност – Закриват се Олимпийските игри"}
{"url": "https://www.bgonair.bg/world/2018-02-25/zasluzhava-li-si-brexit-obsazhdat-evrolideri", "text": "Срещата на върха бе по една много чувствителна тема - бюджета на общността. Защото след Brexit-а в него ще се появи огромна финансова дупка. Ще се наложи ли след 2020 г. всички да плащат повече или да пестят, коментира Дойче Веле. Както в повечето семейства, споровете за пари в ЕС са майката на всички битки. След Brexit-а в следващия бюджет обаче ще липсват до 10 милиарда евро. Въпросът е дали тази финансова дупка след 2020 година ще бъде запълнена, или ЕС ще реши да пести, т.е. ще мине и с по-малко разходи? Дали европейският бюджет трябва на нарасне до един трилион евро, както настоява Европарламентът, или ще остане на сегашното си ниво, както предлагат Германия и други страни-членки? В края на тази битка ще бъде постигнат компромис. Дотогава обаче ще се водят пазарлъци както на базар, за което правителствените ръководители са дали зелена светлина на своите преговарящи. В края на срещата на върха за евробюджета Ангела Меркел беше изключително дипломатична. Разговорите били \"обхватни и конструктивни\", заяви тя и допълни, че на срещата никой не е поставял червени линии, а всички били убедени в необходимостта от промени. И още: очертавал се консенсус за актуализация на следващия европейски бюджет. Канцлерката уточни, че това означавало: повече пари за Африка и за насърчаване на изследователската дейност, с акцент върху дигитализацията; повече средства за отбрана в ЕС и за защитата на външните граници на общността. Цялата статия може да намерите в  .", "date": "2018.02.25", "title": "Заслужава ли си Brexit – обсъждат евролидери"}
{"url": "https://www.bgonair.bg/bulgaria/2018-02-25/malak-no-borben-koko-ima-nuzhda-ot-pomoshtta-ni", "text": "Още едно дете се нуждае от помощ. Калоян (Коко) е с вроден тортиколис поради неправилно предлежание в последните месеци на бременността на майка му. След дълга и упорита терапия, която продължава година и три месеца, Коко се оправя. \"Но радостта ми беше кратка.... започнах да забелязвам, че детето ми е различно и не се справя като другите деца на неговата възраст. - пише майка му -  Коко не се обръщаше на силен шум и името си, нямаше очен контакт, предпочиташе да си играе сам. Изпитваше панически страхове от вода, звуци, светлини и движещи се обекти. Ядеше определени храни, не говореше, не контролираше физиологичните си нужди, не разбираше какво му се говори, не изпълняваше прости команди. Коко беше в свой собствен свят и рядко се усмихваше\". Преди година с детето започва работа психолог. Още след първите два месеца близките виждат промяна в поведението му. Днес Коко посещава освен психолог, и ерготерапевт, сензорен терапевт и логопед. С упорита работа, много любов и търпение, той вече се усмихва, има добър очен контакт, използва речник от около 30-40 думи, изпълнява прости команди като \"Дай\", \"Ела\", маха с ръчичка за чао, дава целувки. Предстои ни още много съвместна работа, за да може Коко да навакса в развитието си и да се изравни с връстниците си\", пише още майка му. За да може Коко да продължи да напредва и да се подобри са нужни средства, които са непосилни за семейството. За една година терапии при психолог са нужни 2700 лв. (9 посещения месечно), 1680 лв. за ерготерапевт ( 4 посещения месечно), 2800 лв. за логопед (8 посещения месечно) и 3200 лв. за сензорна терапия (8 посещения месечно), или общо 10380 лв. Това е препоръчителен минимален брой посещения на месец. При установяване нужда от започване на звукова терапия и терапия с хипербарна оксигенация ще са необходими още средства. \"Днес аз Ви моля за помощ ... моля Ви да отворите сърцата си за Коко, моля Ви да повярвате, че неговото състояние може да се подобри и да живее пълноценно сред нас! \r\n       Моля Ви помогнете му! \r\nКазват, че всяко желание се сбъдва, ако вярваш истински в него! Аз вярвам, че моят ангел ще се подобри, моля Ви от сърце... повярвайте и Вие! \r\n       Нека Бог да благослови всички Вас със здраве, щастие, любов, успех и доброта!\", пише още в писмото до  .", "date": "2018.02.25", "title": "Малък, но борбен – Коко има нужда от помощта ни"}
{"url": "https://www.bgonair.bg/bulgaria/2018-02-25/mlada-dvoyka-maystori-zapazva-avtentichniya-folklor", "text": "\r\n Младо семейство в Алфатар се е посветило да запази националните традиции като изработва от естествени материали предмети, в които втъкават българска символика. Китайските мартеници са стимулирали творческото въображение на младите майстори.  За Виктория усещането за нещо родно и истинско идва първо с естествените материали, които използва. Тя споделя, че суши билки и чушки, бере лавандула, събира царевица и житни класове, багри вълна и така си набавя нужните материали за изработката на мартениците.  Мъжът ѝ Денислав изработва цървули, кании за ножове и торби за гайди. И двамата са убедени, че интересът към родното се завръща. Те отстояват идеята, че дърво без корени не може.  Новата мартеница на Виктория тази година е във вид на хурка, направена със стари вретена, майсторство и задължително любов.", "date": "2018.02.25", "title": "Млада двойка майстори запазва автентичния фолклор"}
{"url": "https://www.bgonair.bg/world/2018-02-25/prezidentat-na-meksiko-otlozhi-vizitata-si-sled-razgovor-s-tramp", "text": "Мексиканският президент Енрике Пеня Нието е отложил плановете си да посети Вашингтон след напрегнат телефонен разговор с американския си колега Доналд Тръмп, съобщи в. \"Вашингтон пост\", позовавайки се на длъжностни лица и от двете страни, предаде ТАСС. Пеня Нието планираше да направи първото си посещение в Белия дом, за да се срещне с президента Тръмп този месец или през март. Но в проведения на 20 февруари 50-минутен телефонен разговор Пеня Нието е поискал от Тръмп по време на преговорите в Белия дом да не настоява публично южната съседка на САЩ да плати за построяването на стена по общата им граница. Тръмп обаче не е обещал, че няма да повдига трънливия въпрос и затова двете страни са се споразумели, че е по-добре плановете за визитата да бъдат отложени.", "date": "2018.02.25", "title": "Президентът на Мексико отложи визитата си след разговор с Тръмп"}
{"url": "https://www.bgonair.bg/bulgaria/2018-02-25/sgs-reshava-dali-dashteryata-i-zetyat-na-stefan-yanev-shte-ostanat-v-aresta", "text": "Очаква се днес Софийският градски съд да реши дали да остави в ареста дъщерята и зетят на 87-годишния Стефан Янев, който беше намерен мъртъв в четвъртък в столичния квартал \"Люлин\". Мъжът беше обявен за издирване на 12 февруари. Той изчезва след като съобщава, че трите му внучки, които бяха открити в жилището заедно с трупа на дядото, са живеели в тотална изолация.  Възрастният мъж е бил тормозен постоянно, твърдят неговите съседи.", "date": "2018.02.25", "title": "СГС решава дали дъщерята и зетят на Стефан Янев ще останат в ареста"}
{"url": "https://www.bgonair.bg/bulgaria/2018-02-25/novo-20-kolkoto-poveche-narusheniya-tolkova-po-strogi-sanktsii", "text": "Терминът \"системен нарушител\" трябва да се въведе в Закона за движение по пътищата, защото участниците в движението, които повтарят ежедневно нарушенията си, се разглеждат еднакво с онези, които извършват по-незначителни или инцидентни нарушения. Това заяви Георги Гълъбов - член на Института за пътна безопасност, съобщава \"Дарик\". По данни на МВР само за изминалия месец януари е имало 476 тежки катастрофи и 17 000 нарушения. Това е в пъти повече от януари миналата година. Едно от предложенията за промяна на действащия закон за движение е той да бъде разделен на три отделни: За движение по пътищата, за пътните превозни средства и закон за водачите на моторни превозни средства. Над 11 български институции отговарят за спазването на Закона за движение по пътищата. И тъй като си споделят вината, си споделят и задълженията, което води до хаос и що се отнася до пътищата - до човешки жертви. Това обясниха от Института за пътна безопасност на обществено обсъждане. Едно от предложенията за промяна на Закона за движение е въвеждането на \"системен нарушител\". \r\n  \r\n\"Ежегодно губим близо 700 души, между тях и деца, това е по двама души на ден. Губим ги без да сме във война. На всеки се случва да наруши закона или правилника, всеки може да се озове в такава ситуация. Ако държавата хвърля всичките си усилия в това да спре всяко нарушение и да обхване целия този сектор, това ще бъде тотален провал\", разсъждава Гроздан Караджов - член на Института. Кой е този, който пречи на всички усилия за намаляване на жертвите и за безопасното движение по пътищата? Това е системният нарушител според Караджов.  \"Предлагаме да бъде излекуван този недъг на досегашната ни уредба и да се въведе, че във всеки един случай, в който нарушител, който в разстоянието на една година от влизането в сила на наказателното му постановление, извърши три, каквито и да е, нарушения, то този нарушител да бъде третиран като системен нарушител. И към него да се прилагат по-строги наказания и да му се отнема свидетелството за правоуправление\", обясни още Караджов. Що се отнася до разделението на Закона за движение на три отделни - професорът по административно право Димитър Костов е скептичен. \"Три закона, които имат еднакъв обект на въздействие и регулиране на обществени отношения. Ние имаме и Закон за пътищата. Колко стават, ако ги преброим\", запита юристът и допълни, че подкрепя идеята да се кодифицират нещата. \r\n  \r\nТой напомни, че Законът за движение за пътищата е свързан с правото на защита на гражданите, записано в Конституцията.", "date": "2018.02.25", "title": "Ново 20 – колкото повече нарушения, толкова по-строги санкции"}
{"url": "https://www.bgonair.bg/bulgaria/2018-02-25/ninova-podozira-zad-sdelkata-s-chez-stoi-boyko-borisov", "text": "\r\n Оставката на енергийния министър е била с цел да се навреди на репутацията на ГЕРБ или на самата Теменужка Петкова. Така коментира от Сандански случилото се премиерът Бойко Борисов.  На призива на БСП за одържавяване на активите на ЧЕЗ, Борисов отговори с контрапризив – ако тръгнем по този модел, то би трябвало да се национализират и останалите две електроразпределителни дружества.  Лидерът на БСП Корнелия Нинова обяви днес, че ще пише до чешкия премиер по повод продажбата на активите на дружеството. В писмото си тя ще иска отговор дали по време на посещението му у нас. Той е бил уведомен за предстоящата сделка.  По думите на Нинова Бойко Борисов неофициално стоял зад сделката.  По-късно днес министър-председателят заминава за Лондон, където утре ще участва в инвестиционен форум на Европейската банка за възстановяване и развитие. Основната цел на форума е да събере лидерите на Западните Балкани с потенциални инвеститори от цял свят за реализацията на стратегически инфраструктурни проекти в региона.  Инициативата е част от поредица срещи на Върха, посветени на развитието и европейската перспектива на страните. ", "date": "2018.02.25", "title": "Нинова подозира: Зад сделката с ЧЕЗ стои Бойко Борисов!"}
{"url": "https://www.bgonair.bg/bulgaria/2018-02-25/patishtata-neumorno-se-chistyat-no-shofirayte-mnogo-vnimatelno", "text": "Сняг вали почти на всякъде. Над 120 машини от снощи работят в столицата. Извършва се обработка срещу заледяване, уверяват от местната администрация. Почистени са всички основни булеварди и улици, както и опасно стръмни участъци.  В кварталите \"Подуене\", \"Красна поляна\", \"Люлин\" и \"Панчарево\" се работи по обработката на вътрешнокварталните улици. Обработват се и пътищата на Витоша – \"Драгалевци\"-\"Алеко\" и \"Бояна\"-\"Златни мостове\".  На този етап няма информация за райони без електричество или топлоподаване. Въпреки това синоптиците предупреждават, че се очаква сериозно застудяване още тази вечер. Температурите допълнително ще паднат и ще задуха силен североизточен вятър, който ще създаде предпоставки за заледяване. От Агенция \"Пътна инфраструктура\" напомнят на всички шофьори да тръгнат на път добре подготвени и да спазват указанията на Пътната полиция. Няма данни за затворени проходи в страната.  За утре е обявен червен код за областите Смолян и Кърджали. Засега пътищата навсякъде са проходими. Над 3000 машини за готови да излязат по републиканската пътна мрежа.  От няколко дни Балканският полуостров вече е обхванат от сибирския студ. В сила е предупреждението на Външното ни министерство – да се избягват пътувания в Хърватия, Словения, Македония, Босна и Херцеговина, Сърбия и Черна гора, както и в Румъния.  Медиите в региона говорят за предстояща \"ледена епоха\". В някои части на Хърватия вече предупредиха, че от вторник се очакват температури, опасни за здравето на хората. Във високопланинските части на страната снежната покривка достигна рекордните 145 см. Сняг вали и по Адриатическото крайбрежие. В Босна предупредиха, че на места температурите са паднали по -15 градуса.", "date": "2018.02.25", "title": "Пътищата неуморно се чистят, но шофирайте много внимателно"}
{"url": "https://www.bgonair.bg/bulgaria/2018-02-25/barikadiraliyat-se-georgi-tabakov-e-s-2-obvineniya", "text": "Две обвинения са повдигнати на 50-годишния Георги Табаков от Велинград, който вчера се барикадира в къщата си в града, като преди това нападна сестра си и заплаши с пушка охранител.  Той ще остане в ареста за 72 часа. От полицията съобщиха, че в дома му са открити ловна карабина, бойна пушка и пневматична пушка, която е преработена за стрелба с бойни патрони.  ", "date": "2018.02.25", "title": "Барикадиралият се Георги Табаков е с 2 обвинения"}
{"url": "https://www.bgonair.bg/bulgaria/2018-02-25/premierat-naredi-palna-proverka-na-sdelkata-s-chez", "text": "Министър-председателят Бойко Борисов възложи на Държавната агенция \"Национална сигурност\" и Националната агенция по приходите да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\". Това съобщиха от правителствената информационна служба. Премиерът също така поиска в разследването на всички обстоятелства да се включат Комисията за енергийно и водно регулиране и Комисията за финансов надзор. Борисов разговаря с ръководствата на НАП и КФН, които го увериха, че наблюдават сделката от четвъртък и ще извършат незабавна проверка. \"Правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност\", допълват от пресслужбата на Министерския съвет. Припомняме, че сделката за ЧЕЗ разклати правителството. Енергийният министър Теменужка Петкова хвърли оставката си. Причината - близки отношения със собствениците на пазарджишката семейна фирма \"Инерком груп\". Почти веднага от Брюксел се намеси премиерът и обяви, че приема оставката на Петкова. От думите му стана ясно, че лично той я е посъветвал на този ход, за да няма спекулации и съмнения за конфликт на интереси.", "date": "2018.02.25", "title": "Премиерът нареди пълна проверка на сделката с ЧЕЗ"}
