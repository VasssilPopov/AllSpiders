{"url": "https://www.bgonair.bg/bulgaria/2018-09-27/buzludzha-e-sred-7-te-nay-zastrasheni-obekti-na-kulturnoto-nasledstvo", "text": "\r\n Европейски експерти, архитекти и строителни инжинери, направиха първоначален оглед на паметника на Бузлуджа. Целта е да се спре разрухата на монумента. Сградата е включена сред 7-те най-застрашени обекти на културното наследство в Европа за годината на организацията \"Европа Ностра\".", "date": "2018.09.27", "title": "Бузлуджа е сред 7-те най-застрашени обекти на културното наследство"}
{"url": "https://www.bgonair.bg/bulgaria/2018-09-27/ikonomicheski-prestapleniya-nay-chesto-generirat-nezakonni-dohodi", "text": "\r\n Трафикът на хора и наркотици, както и икономическите престъпления най-често генерират незаконни доходи, показва анализ на прокуратурата. 25 прокурори у нас са специализирани в разследването на прането на пари.  Анализът за 2012-2013 година показал сериозни пропуски в разследването на подобни престъпления. Сега акцент е проследяването  на средствата, придобити по незаконен начин,   в чужбина. \"Има доста случаи, когато наши престъпници връщат парите в България. Мога да дам пример за конкретен вид престъпления, например - трафик на хора. Допускаме обаче, че извършващите друг вид престъпления имат идеята да изнесат парите от България с идеята да ги укрият в чужбина. Идеята е да запорираме и подготвим за конфискация тези пари, които са изнесени от България\", обясни пред Bulgaria ON AIR Камен Михов - отдел \"Международен\".", "date": "2018.09.27", "title": "Икономически престъпления най-често генерират незаконни доходи"}
{"url": "https://www.bgonair.bg/bulgaria/2018-09-27/obirdzhiite-na-rozhenskiya-manastir-ostavat-v-aresta", "text": "\r\n Окръжният съд в Пловдив остави в ареста 44-годишния адвокат Стефан Матеев и съучастника му 21-годишния Юксел Митев.  Те са обвинени в грабеж в Роженския манастир и нападение над игумена на светата обител. Местният адвокат е обвинен и в държане на огнестрелно оръжие без надлежно разрешение.  Делото се гледа в Пловдив, след като всички съдии в Сандански си направиха отвод. Двамата задържани поискаха да излязат на свобода, но магистратите в Пловдив не уважиха искането им.  Мотивът – обвиняемият Стефан Матеев живее на територията на Кипър и може лесно да се укрие. Срещу задържаните има и достатъчно доказателства, които ги уличават в престъплението, за което са обвинени.  Според прокуратурата обаче, Матеев е ръководител на групата, с която е направен обира в манастира, и именно той е обещал на членовете й, че ако намерят съкровището, ще забогатеят и няма да им се наложи да работят до края на дните им.", "date": "2018.09.27", "title": "Обирджиите на Роженския манастир остават в ареста"}
{"url": "https://www.bgonair.bg/reportazhi/2018-09-27/makedonskiyat-premier-prizova-grazhdanite-da-glasuvat-za-smyana-na-imeto-na-makedoniya", "text": "\r\n Успешен референдум за смяната на името на Македония отваря вратите за членство на страната в Европейския съюз и НАТО. Това подчерта за пореден път премиерът на страната Зоран Заев на митинг в Прилеп.  Пред многохилядното множество на площада премиерът Зоран Заев призова сънародниците си да гласуват ЗА договора с Гърция за новото име на страната. Някои граждани са категорични, че нещо трябва да се промени и не могат да продължават така. Други обаче са скептични, че може да има промяна и заявяват, че ще бойкотират допитването.  \r\nПреди дни и президентът Георге Иванов заяви, че няма да гласува, тъй като според него референдумът съдържа идеи, застрашаващи идентичността на страната. На 17 юни в Преспа беше подписан договорът, слагащ край на спора за името между Гърция и Македония. Постигнатото съгласие е новото име на страната да е Република Северна Македония. Анализатори коментират, че ако, резултатите от референдума са отрицателни или пък той се окаже невалиден, не е ясно каква ще бъде визията за бъдещето на Македония, тъй като страната няма план \"Б\".", "date": "2018.09.27", "title": "Македонският премиер призова гражданите да гласуват ЗА смяна на името на Македония"}
{"url": "https://www.bgonair.bg/science/2018-09-27/a1-startira-parvata-geyming-liga-u-nas-s-nagraden-fond", "text": "\r\n A1 ще развива електронните спортове в България с провеждането на собствена гейминг лига. Тя се казва A1 Gaming League и ще включва популярни онлайн и офлайн турнири през цялата година. Големият финал ще е по време на Aniventure Comic Con 2019. Битките започват онлайн през октомври 2018 и ще протекат в рамките на два сезона. Сезон 1 ще се проведе от октомври 2018 до март 2019, когато най-добрите играчи и отбори ще премерят сили на офлайн финалите на A1 Gaming League Season 1. Сезон 2 ще започне април 2019, а развръзката на сезона ще бъде на офлайн финалите на A1 Gaming League Season 2 през юли 2019. A1 Gaming League Grand Final ще се проведе в рамките на Aniventure Comic Con на 14 и 15 септември 2019, където ще бъдат наградени първите шампиони на България – най-добрите от Сезон 1 и Сезон 2. Наградният фонд ще е от над 50 000 лева през първата година, а игрите с които ще започнем са CS:GO, League of Legends, FIFA19, Clash Royale и Hearthstone. A1 пусна в продажба iPhone XS и iPhone XS Max. Новите модели се прилагат с мобилните планове на А1 и могат да бъдат закупени както в брой, така и на изплащане. iPhone XS e наличен от 79,99 лв. на месец, а iPhone XS Max за 89,99 лв. на месец с план A1 ONE Unlimited 5Xl. Отговаряйте правилно на въпроса под новините във Facebook страницата на А1 и може да спечелите първия смартфон на A1 - A1 Smart N9. Ето го и самия въпрос: Как се казва гейминг лигата на А1?", "date": "2018.09.27", "title": "A1 стартира първата гейминг лига у нас с награден фонд"}
{"url": "https://www.bgonair.bg/economy/2018-09-27/za-parvi-pat-v-istoriyata-si-letishte-varna-posreshtna-2-mln-patnitsi", "text": "Летище Варна посрещна двумилионния си пътник с Airbus A319 на авиокомпания Germania – Дженифър Зибенхар и семейството й от Германия. Дженифър спечели специални подаръци от летището и от курорта св. Константин и Елена.   Още нещо интересно за събитието на летище Варна – самолетът, докарал двумилионния пътник е с българска регистрация – LZ AOA на авиокомпанията Bulgarian Eagle. Фрапорт Туин Стар ще инвестира тази година 11 млн лева в инфраструктура на летище Варна, а догодина още 11 млн лева, каза Хеппе в интервю за Александър Богоявленски от  по Bulgaria ON AIR. Германия, Русия, Великобритания, Полша и България са пазарите с най-силен ръст на летище Варна. Улрих Хеппе вижда силен тренд към развитие на полети от и до Франция. Цялото интервю гледайте в епизода на Авиошоу на 29 септември 2018.", "date": "2018.09.27", "title": "За първи път в историята си летище Варна посрещна 2 млн пътници"}
{"url": "https://www.bgonair.bg/economy/2018-09-27/koi-sa-predpriemachite-na-badeshteto", "text": "\r\n Новото издание на Клуб Инвестор.БГ  - \"Предприемачи на бъдещето“ постави въпросите за това какви са предприемачите на бъдещето и как осигуряват капитал за бизнес начинанията си. В  един от панелите на форума акцентът беше върху възможностите за финансиране на бизнес проекти. В България преобладава финансирането на бизнеси в ранната фаза на тяхното развитие. В по-късните етапи на развитие обаче отсъства капитал. Тези изводи бяха направени на бизнес форума  \"Предприемачи на бъдещето“.  \"Предприемачите са тези, които ще издърпат нашата икономика, а защо не и глобалната икономика напред с това, което искат да развият\", заяви пред Bulgaria ON AIR Стамен Янев от Българска агенция за инвестиции. Юлиан Софрониев е един от предприемачите участници във форума. Изпълнителен директор е на биометрична компания. Според него бизнесът трябва да погледне по-уверено към новите технологии и да им се довери в по-голям мащаб. \r\n  \n  ", "date": "2018.09.27", "title": "\"Предприемачи на бъдещето\" обсъждат възможности за финансиране на бизнес проекти"}
{"url": "https://www.bgonair.bg/world/2018-09-27/predlozheniyat-za-varhoven-sadiya-ot-tramp-zastava-pred-senata", "text": "Предложеният от американския президент Доналд Тръмп кандидат за върховен съдия Брет Кавано днес ще свидетелства пред Сената заради обвиненията в сексуални посегателства.  Срещу него са повдигнати обвинения, че е присъствал на изнасилване на студентка. Това се е случило през 80-те години.  Кавано отхвърля всички нападки и твърди, че никога не е прибягвал до сексуално насилие. Президентът Доналд Тръмп определи обвиненията като политически мотивирани. Заради разразилия се скандал, гласуването на номинацията на Брет Кавано за върховен съдия беше отложено.  Още преди избухването на скандала, номинацията на Брет Кавано предизвикваше полемики. Той е известен с изключително консервативните си възгледи, особено по въпросите за абортите и контрацепцията.", "date": "2018.09.27", "title": "Предложеният за върховен съдия от Тръмп застава пред Сената"}
{"url": "https://www.bgonair.bg/world/2018-09-27/doklad-turtsiya-se-otdalechava-ot-evropeyskiya-sayuz", "text": "Европейският парламент блокира отпускането на 70 милиона евро предприсъединителни помощи за Турция. Причината за решението е, че условията за подобряване върховенството на закона не са изпълнени от Анкара. Според годишния доклад за положението в Турция от април, страната значително се е отдалечила от Европейския съюз, особено в области като върховенството на закона и основните права чрез отслабване на ефективните проверки и баланси в политическата система. За да влезе в сила, проектът трябва да бъде одобрен с гласуване в парламента, което е насрочено за 3 октомври.", "date": "2018.09.27", "title": "Доклад: Турция се отдалечава от Европейския съюз"}
{"url": "https://www.bgonair.bg/world/2018-09-27/sredizemnomorski-tsiklon-shte-udari-gartsiya", "text": "В Гърция продължава да вилнее бурята Ксенофон. Остават затворени много пристанища. Фериботните връзки с островите са прекъснати.  Тази вечер съседката ни ще бъде ударена и от силен средиземноморски циклон. В началото ще бъдат засегнати районите на Йонийско море. Очакват се още по-бурни ветрове и сериозни валежи, които могат да предизвикат наводнения. До неделя се очаква циклонът да е обхванал цяла Гърция.", "date": "2018.09.27", "title": "Средиземноморски циклон ще удари Гърция"}
{"url": "https://www.bgonair.bg/world/2018-09-27/pozhar-vav-vazduha-plamna-nebostargach-v-kuveyt", "text": "Голям пожар пламна в строящ се небостъргач в Кувейт. Няма пострадали. Близо 2500 работници са били евакуирани за минути.  След завършването си, сградата е трябвало да бъде 62-етажна и да е с височина близо 300 метра.  Там трябваше да се разположи новата централа на Националната банка на Кувейт. Засега не е ясно какво е причинило пожара, който вече е овладян. ", "date": "2018.09.27", "title": "Пожар във въздуха: Пламна небостъргач в Кувейт"}
{"url": "https://www.bgonair.bg/world/2018-09-27/avstriyski-ministar-otselya-pri-vot-na-nedoverie-sled-medien-skandal", "text": "Австрийският вътрешен министър Херберт Кикъл оцеля при вот на недоверие след медиен скандал. Той се разрази заради предложението на Кикъл да се ограничи сътрудничеството с критично настроени медии и да се акцентира върху националността на заподозрени за престъпления чужденци. Скандалът избухна вчера, след като местни медии публикуваха указания на говорител на вътрешното министерство, в които той призовава пресслужители на полицията да ограничат сътрудничеството си с няколко вестника. Опозицията обвини Кикъл, че подражава на десни политици като унгарския премиер Виктор Орбан, италианския вътрешен министър Матео Салвини или на президента на САЩ Доналд Тръмп. В отговора си Кикъл се разграничи от плановете за игнориране на някои медии, но защити политиката на разкриването на националността на заподозрените.", "date": "2018.09.27", "title": "Австрийски министър оцеля при вот на недоверие след медиен скандал"}
{"url": "https://www.bgonair.bg/world/2018-09-27/erdogan-shte-spasyava-otnosheniyata-si-s-es-i-sasht-v-germaniya", "text": "Турският президент Реджеп Ердоган пристигна на тридневно държавно посещение в Германия. Официалната му програма започва утре, когато той ще се срещне с германския си колега – Франк-Валтер Щайнмайер и с канцлера Ангела Меркел. Ердоган ще се опита да подобри отношенията си с Берлин в контекста на обтегнатите връзки с Европа и със Съединените щати през последните месеци.  Сред обсъжданите теми ще са Сирия, мигрантите и търговията. Визитата ще бъде съпроводена и от протести. За утре следобед в Берлин е насрочена голяма демонстрация под слогана \"Ердоган, не си добре дошъл!\".", "date": "2018.09.27", "title": "Ердоган ще спасява отношенията си с ЕС и САЩ в Германия"}
{"url": "https://www.bgonair.bg/sutreshen-blok/2018-09-27/predstoyashtiyat-referendum-v-makedoniya-mozhe-da-se-reshi-ot-albantsite-i-e-vazhen-za-sarbite", "text": "\r\n Три дни остават до важния референдум в Македония, който ще определи евроатлантическото бъдеще на страната и ще утвърди договора за новото име споразумението, за което беше постигнато след десетилетия спорове. Журналистът Нина Спасова и бившият заместник-външен министър Милен Керемедчиев коментираха, че България правилно се е дистанцирала от тази тема към този момент, въпреки че в последно време в Скопие на посещение бяха доста високопоставени гости. \"Референдумът в Македония много наподобява референдума за Брекзит, защото е предизвикан също от премиера и има опасност да се обърне и да избухне в лицето му\", каза Милен Керемедчиев в студиото на  . Той допълни още, че има опасност да няма достатъчно активност на вота и да не мине референдума. Нина Спасова пък каза, че въпросът е добре зададен, а албанското население може да изиграе ключова роля за този референдум, защото 95% от тях одобряват европейската интеграция за Македония. \"Ориентацията на Македония е страшно важна и за България, ние не случайно проявихме такава активност по време на европредседателството\", допълни още Спасова пред  . Тя коментира и антибългарските нагласи в съседката ни. Журналистката каза, че ще мине много време и поколения, за да се изкорени това отношение към нас. Милен Керемедчиев пък добави, че трябва да се упражнява постоянен натиск върху македонските политици, за да не се заиграват именно с това. \"Македония за краткото си съществуване успя да се скара с всички свои съседи и да прояви претенции към всички съседи. Всъщност Македония като държава се създаде със скандали, тя просъществува въз основа на скандали и открадване или на име, или на история, или на други факти\", каза той.  Керемедчиев допълни също, че от успехът на референдума в Македония зависи до колко ще е лесно проевропейското ориентиране и на Сърбия.", "date": "2018.09.27", "title": "Предстоящият референдум в Македония може да се реши от албанците и е важен за сърбите"}
{"url": "https://www.bgonair.bg/denqt-on-air/2018-09-27/zadalzhenie-na-opozitsiyata-e-da-uchastva-v-rabotata-na-parlamenta-zayavi-patriot", "text": "\r\n \"Опозицията използва един утвърден инструмент в парламентарната практика. Той се нарича парламентарен бойкот. Бойкотираха парламентарното заседание с ясна политическа цел\", заяви доц. Милен Михов в \"Денят ON AIR\". \r\nПленарното заседание днес не се състоя заради липса на кворум. Опозицията в лицето на БСП и ДПС отказаха да се регистрират, а управляващото мнозинство успя да събере едва 106 народни представители, при необходими 121 за кворум и за започване на работа. И всичко това с гласовете на депутатите от \"Воля\". \r\nПо думите на депутата от ВМРО бойкотът на опозицията е начин БСП и ДПС да заявят желанието си за предсрочни избори. \r\nДоц. Милен Михов коментира, че всеки народен представител е произнесъл клетва да спазва конституцията и да работи в полза на всички граждани, не само на своите избиратели. Според него още от утре парламентът ще има мнозинство и ще работи спокойно.  Относно предложението на ВМРО за социална кошница доц. Милен Михов сподели, че предлагат дебат, в който да се очертае кръг от храни от първа необходимост и да се намери законов регламент за производството и търговията на тези продукти. Да се направи така, че печалбата да е справедливо разпределена между търговците и производителите и в края на всичко да е в полза на потребителите. Тепърва предстои да бъде проведен разговор по темата между партньорите в управляващата коалиция. Народният представител коментира и темата за референдума в Македония. Според него в сегашните обстоятелства е трудно да се направи прогноза, но най-вероятно допитването няма да мине 50 % активност.  \"Македония е изправена пред избора - да поеме към свото европейско бъдеще, или да остане в сянката на Белград. За съжаление отговорът ще е такъв, че с единият крак ще тръгне по този път, но с другият ще остане в старото положение. Предизвикателствата са много сериозни, най-вероятно ще има предсрочни избори\", заяви в \"Денят ON AIR\" депутатът. \r\n ", "date": "2018.09.27", "title": "Задължение на опозицията е да участва в работата на парламента, заяви патриот"}
{"url": "https://www.bgonair.bg/reportazhi/2018-09-27/10-godini-sled-sazdavaneto-na-sistemata-112-predstoyat-promeni", "text": "\r\n В рамките на 10 години в националната система 112 са приети над 44 млн. сигнали, 16 млн. от тях са реални. Част от нераглементираните сигнали са злонамерени, не липсват и грешки от страна на гражданите.  Подобни обаждания обаче се отразяват негативно на цялата система.  \"Заемат се линиите нерегламентирано и когато се претовари системата, граждани нямат възможност да достигнат до системата\" обясни Цветомир Цеков - директор на Национална система 112. 10 години след създаването на системата 112 у нас, предстоят промени. \r\nБлагодарение на нов хардуер ще могат да бъдат приемани до 3000 обаждания от един пост. \"Знаете, че до момента имаме сигнал към 112, разговор с оператор от тук, предаване на силгнала към нашите РКЦ-та. Сега това ще става в рамките на 5-10 секунди\", сподели пред Bulgaria ON AIR Бойко Пенков - зам. – министърът на здравеопазването. В бъдеще се очаква към националната система 112 да бъдат интегрирани и спешните приемни отделения на големите болници. ", "date": "2018.09.27", "title": "10 години след създаването на системата 112 предстоят промени"}
{"url": "https://www.bgonair.bg/reportazhi/2018-09-27/2-tramvaya-izvan-dvizhenie-sled-poredniya-obstel-v-stolitsata", "text": "\r\n 2 трамвая извън движение и 4 счупени стъкла на стойност 4000 лева. Това са щетите след поредния обстрел над трамваи в столицата.  Следите от стрелбата все още си личат, а благодарение на това, че стъклото не се е счупило пострадали няма. Все още се установяват причините за инцидента и това с какво е стреляно по трамваите. Извършителят още се издирва. Снощи около 21:30 часа в района на спирката \"Хан Кубрат\" в квартал \"Надежда\"  неизвестен е открил огън по трамвай номер 7. Според очевидци стрелецът е бил на поляната, покрай която минава трамавят. Чули се силни тътени, след които ватмънът веднага спрял машината. За последните 3 години това е 30-тата стрелба по мотриса в столицата.  Въпреки шока, който е преживяла от стрелбата, ватманката на трамвая ще остане на работа.", "date": "2018.09.27", "title": "2 трамвая извън движение след поредния обстрел в столицата"}
{"url": "https://www.bgonair.bg/reportazhi/2018-09-27/atraktivniyat-tsveten-nadpis-ruse-v-grada-ne-otselya-dalgo", "text": "\r\n Обемен цветен надпис \"Русе\", който стана новата атракция в крайдунавския град и беше поставен преди по-малко от месец като туристическа забележителност, оцеля кратко. Атракцията, която предизвика огромен интерес сред русенци и гостите на града, вече е с увредени букви. Надписът и вълните, символизиращи река Дунав, вече се нуждаят от спешен ремонт. Високите над метър букви са поставени до символа на Русе – Паметника на свободата, за да може туристите да правят хубави снимки. Децата обаче предпочитат да се катерят по тях, което поврежда покритието на надписа. Ремонтът на буквите, толкова скоро след появата им, повдига въпроси за качеството на изпълнение.  Русенци настояват и за по-строг обществен контрол, а от общината обясниха, че надписът е декоративен и затова се е повредил, но ще бъде поправен. На мястото вече е поставена и предупредителна табела, че качването върху конструкцията създава опасност от инциденти.", "date": "2018.09.27", "title": "Атрактивният цветен надпис \"Русе\" в града не оцеля дълго"}
{"url": "https://www.bgonair.bg/bulgaria/2018-09-27/mazh-nameri-chanta-s-pari-do-konteyner-za-bokluk-varna-ya", "text": "45-годишен мъж от Монтана е намерил вчера сутринта мъжка чанта с 350 лева и документи в нея до контейнер за смет в града и веднага я е занесъл в Районното управление на МВР, съобщиха от полицията. По документите полицаите открили собственика на загубената чантичка - 21-годишен мъж, който работел на строителен обект в района и я забравил там. Чантата е върната на собственика заедно с парите и документите. Младият мъж благодарил на доблестния човек за върнатата вещ. От Областната дирекция на МВР също му изказват благодарност за проявената гражданска съвест.", "date": "2018.09.27", "title": "Мъж намери чанта с пари до контейнер за боклук. Върна я!"}
{"url": "https://www.bgonair.bg/bulgaria/2018-09-27/sadat-zaporira-imushtestvoto-na-arabadzhievi", "text": "Съдът запорира банкови сметки, дружествени дялове и имоти на Ветко и Маринела Арабаджиеви. Съпрузите са обвинени за участие в организирана престъпна група за данъчни престъпления и пране на пари.  Съдебни заповеди за запор са издадени за 12 банкови сметки на Арабаджиеви в различни трезори. Точната сума на блокираните средства ще бъде ясна след представянето на офциални данни от всички банкови институции.  Под запор са дялове в търговски дръжества на обща стойност 279 000 лева, както и 4 имота в Пловдив, София и с. Свежен.", "date": "2018.09.27", "title": "Съдът запорира имуществото на Арабаджиеви"}
{"url": "https://www.bgonair.bg/bulgaria/2018-09-27/otkriha-telata-na-ribarite-izcheznali-kray-n-emine", "text": "Откриха телата на двамата рибари, чиято лодка се обърна при буря край нос Емине.  Морското течение изхвърли загиналите на 40 км. от мястото на инцидента - край Лозенец. Те изчезнаха на 24 септември вечерта, между нос Емине и \"Свети Влас\".  В рибарската лодка, която високите вълни преобърнаха, е имало трима рибари. Оцеля само единият от тях, който бил със спасителна жителка.", "date": "2018.09.27", "title": "Откриха телата на рибарите, изчезнали край н. Емине"}
{"url": "https://www.bgonair.bg/bulgaria/2018-09-27/zadarzhaha-zapodozrenite-za-obira-na-bankomat-v-stara-zagora", "text": "\r\n В Стара Загора и Пловдив са задържани тримата заподозрени за взрива и обира на 100 хиляди лева от банкомат в Стара Загора тази сутрин. При спецакция на полицията в Пловдив беше арестуван молдовски гражданин - един от заподозрените. На един от изходите на Пловдив униформени спряха и претърсиха автомобил, шофиран от задържания молдовец. Предполагаемият извършител остава в ареста за 24 часа, като се очаква прокуратурата да реши дали да удължи престоя му до 72 часа. Малко след три през нощта се чува взрив в старозагорския квартал \"Железник\". Това се оказва поредният случай на взривен банкомат. Обирджиите са няколко. Действат бързо и си тръгват с няколко каси с пари.  На мястото са останали разпилени банкноти. Засега полицията отказва да коментира версии. Няма пострадали, нанесени са щети на съседните сгради.  Точната сума, която е открадната, се уточнява. На едно зареждане банкоматът побира между 70 и 100 хиляди лева.  Хората не са изненадани от посегателството. В района има охранителни камери.", "date": "2018.09.27", "title": "Задържаха заподозрените за обира на банкомат в Стара Загора"}
{"url": "https://www.bgonair.bg/denqt-on-air/2018-09-27/deputat-ot-bsp-otkazali-sme-se-ot-tozi-parlament-ostavka-za-pravitelstvoto", "text": "\r\n Макар и хладен, днешният слънчев ден бе \"дъждовен\" за народните представители. Сиреч, не благоволиха достатъчно от тях да дойдат на работа, за да има кворум и респективно – заседание. Част от тях били в командировка, друга част присъства, но не пожела да се регистрира. А пък голяма част от депутатите на БСП бяха нейде из страната.  \"БСП многократно алармира, че нашите предложение и законопроекти постоянно биват неглижирани. Ако нещо евентуално стигне до зала, независимо от аргументите ни – то се игнорира. Осигуряване на кворума е задължение на мнозинството. Ние сме се отказали от този парламент, докато правителството не подаде оставка. Няма как да бъдем принудени от мнозинството да се регистрираме и да натискаме бутоните. Къде бяха депутатите на ГЕРБ? Чухме от Цветан Цветанов, че депутатите им са в командировка в чужбина. Скъпи командировки\", подчерта депутатът от БСП Димитър Данчев.   В студиото на \"Денят ON AIR\", той отбеляза, че тяхната основна задача е представянето на новата им визия за България пред гражданите.  \"Казали сме, че няма да присъстваме всички в парламента. Не се притесняваме от заплахата от Цвета Караянчева, че няма да ни се изплатят дните на отсъствие. Продължаваме да отстояваме решението си от преди няколко седмици. Надяваме се управляващите да се вслушват в нашите аргументи\", посочи още гостът.  По негови думи БСП продължава да търси решение и консенсус по важните въпроси за гражданите, като този с бедността.  \"Енергийно бедни са хората, които отделят повече от 10% от доходите си за енергоносители. Поскъпването на тока обрича енергийно бедните на тежка зима. Те са подложени на изключителни лишения, за да не измръзнат. Взехме решение да се направи визия за всяка отделна община, за това как трябва да се развива\", изтъкна Данчев пред Bulgaria ON AIR. За финал на разговора социалистът заяви, че качеството на работа на парламента е ниско. \"Това е и причината за ниския му рейтинг. Това не ни отчайва. Напротив – уверени сме, че сме на прав път и сме готови да работим\", завърши народният представител.", "date": "2018.09.27", "title": "Депутат от БСП: Отказали сме се от този парламент – оставка за правителството!"}
{"url": "https://www.bgonair.bg/denqt-on-air/2018-09-27/ne-sme-sazreli-oshte-za-demonopolizatsiyata-na-nzok-tvardi-dots-spas-spaskov", "text": "\r\n Как ще се случи плавният преход в системата на Здравеопазването? И изобщо нужно ли е да се подхожда плавно или по-директният подход би бил по-ефективен? Готови ли сме да заговорим за демонополизация на Здравната каса? \"Още от 90-та година тръгнахме да се променяме плавно – и още се променяме. Няма как с несъвместими неща да се подхожда плавно. Трябва да се подходи рязко с демонополизацията на Здравната каса. Но все още нямаме политическата зрялост за подобно нещо. Обществото също не е готово за основни промени. Ще се радваме по-скоро на частични промени\", отбеляза бившият директор на \"Пирогов\" доц. Спас Спасков.  \"Вижте какво разделение има в политическата класа. Няма да ходим на работа, ще ходим на работа. Представяте ли си една болница да реши днес да не работи? Ако депутатите не гласуват и обсъждат закони – нека да освободят позициите\", призова гостът в \"Денят ON AIR\".  Според доц. Спасков, за да има сериозно и добро здравеопазване, трябва да се постигне консенсус между политическите сили.  \"Пътят на промяната е дълъг и труден. Няма как за 5 минути да се направи нова система, в която никой да не дава пари, но да получава свръх продукт. Трябва да има баланс. Това здравно министерство се опитва да ни подбутне към баланса. Трябва да знаем какво получаваме срещу парите си\", категоричен бе той.  Пред Bulgaria ON AIR бившият директор заяви, че не вярва, че скоро ще се случи демонополизацията на Здравната каса.  \"Рано или късно ще се случи. Обществото постепенно съзрява, че подобно нещо е наложително. Реформирането на този сектор е изключително трудна задача. Ще се кажат много истини и неистини. Но докъде ще се стигне, зависи от политическата воля\", изтъкна за финал доц. Спас Спасков. ", "date": "2018.09.27", "title": "Не сме съзрели още за демонополизацията на НЗОК, твърди доц. Спас Спасков"}
