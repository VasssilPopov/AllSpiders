{"url": "https://www.bgonair.bg/world/2018-12-09/tramp-uvolni-shefa-na-administratsiyata-si-dzhon-keli", "text": "Пореден високопоставен съветник, неудобен на Доналд Тръмп, напуска неговата администрация. Това е шефът на кабинета на Белия дом Джон Кели.  Новината беше съобщена от самия президент, който не обясни причината за рокадата.  Според вътрешни източници обаче двамата не си говорят от няколко месеца. Поводът – твърдения, публикувани в книгата \"Страх: Тръмп в Белия дом\" на разследващия журналист Боб Уудуърд.  Според него Кели е наричал президента \"идиот\" и е смятал, че е \"безсмислено човек да се опитва да го убеди в каквото и да било\".  Кели стана шеф на кабинета на Белия дом през юли 2017 година и е третият, който ще напусне поста от началото на мандата на настоящата администрация.  Досега Тръмп е сменил 62% от съветниците си, поставяйки своеобразен рекорд.", "date": "2018.12.09", "title": "Тръмп уволни шефа на администрацията си Джон Кели"}
{"url": "https://www.bgonair.bg/bulgaria/2018-12-09/balgariya-ima-evropeyski-shampion-po-karate-kiokushin", "text": "Българинът Кристиян Дойчев е новият европейски шампион по карате киокушин в категорията мъже до 85 килограма. След оспорвана битка срещу Гмен Арамян от Русия, Кристиян от националния отбор на Българската карате киокушин федерация (БККФ) спечели заслужено златото. Той завоюва победата след като съдиите отсъдиха равенство между двамата претенденти и дадоха двуминутно продължение, през което Кристиян показа страхотна техника и воля, които го изстреляха на първото място. Неговата награда връчи министърът на младежта и спорта Красен Кралев. „Изключително съм горд, че преди повече от 40 години във Варна бе основан първият ни клуб по карате киокушин. През всичките тези години Варна се утвърди като един от европейските и световни центрове на този спорт. Благодаря на Българската федерация по карате киокушин за всичките усилия, които полагат и затова, че през всичките тези години успяват да ангажират максимален брой деца, младежи и подрастващи, които да се занимават с този прекрасен спорт. Това е един от спортовете, които възпитават силни българи, със здрав дух. Възпитавате едно поколение, от което България има нужда за своето възраждане“, заяви министър Кралев при откриването на официалната церемония на Европейското първенство за мъже, жени и девойки във Варна. То се организира от Kyokushin World Union (KWU), а домакин е Българската карате киокушин федерация.  \r\nОсвен европейската шампионска титла България има двама сребърни и седем бронзови медалисти. Дилян Николов (кат. до 60 кг) и Димитър Димитров ( кат. до 75 кг) спечелиха втори места на Европейското по киокушин. От жените Любомира Николoва (кат. жени до 65 кг) и Красимира Мирева (кат. жени до 60 кг) грабнаха бронзови медали, а от мъжете Стилиян Петков (кат. 65 кг), Иван Команов (кат. 70 кг), Георги Дойчев (кат. 80 кг), Георги Иванов (кат. 95 кг) и Христо Георгиев ( кат. 90+ кг) станаха трети на Европейското. \r\nСпециална награда за най-добра техника при мъжете спечели Кристиян Дойчев, а при ветераните приза за най-висок боен дух отиде при семпай Милен Петров. С награждаването на Европейското първенство за мъже, жени и ветерани се сложи край на дългия киокушин уикенд, който събра над 1000 състезатели и треньори от повече от 32 страни от цял свят в Двореца на спорта и културата във Варна. Едновременното провеждане на грандиозните Шесто открито световно първенство за младежи и девойки и Второ европейско за мъже, жени и ветерани е прецедент в историята на спорта. България имаше честта да бъде първият домакин.  \r\nОт Световното първенство за юноши националите ни спечелиха един сребърен и три бронзови медала. Миглен Димитров спечели вицешампионската титла вчера, а Ивон Тенева (кат. 12/13-годишни), Теодора Попова (кат. 12/13-годишни) и Васил Димитров (кат. 16/17-годишни) грабнаха бронза. \r\nВсички резултати от първенствата по карате киокушин във Варна може да видите на ", "date": "2018.12.09", "title": "България има европейски шампион по карате киокушин"}
{"url": "https://www.bgonair.bg/bulgaria/2018-12-09/prokuraturata-iska-postoyanen-arest-za-ubietsa-na-reyndzharkata-ot-karlovo", "text": "Прокуратурата ще поиска постоянен арест за Светослав Каменов, обвинен за убийството на военнослужещата Десислава Стоянова. Вчера стана ясно, че той е направил частични самопризнания и сам е признал къде е скрил тялото ѝ, а прокуратурата му повдига обвинение за умишлено убийство.  Работи се по всички версии и не се изключват неуредени финансови отношения или сексуално посегателство.  Каменов е бивш рейнджър от мисии в Ирак и Афганистан. Участвал е в три мисии, една от които в Ирак, като той е един от пострадалите от атаката в Кербала.  След като напуска армията през 2009 година става обучител на спецчасти в Афганистан.  Бившият военен е осъждан и криминално проявен. Има условна присъда за обаждане за поставена бомба в клон на банка.", "date": "2018.12.09", "title": "Прокуратурата иска постоянен арест за убиеца на рейнджърката от Карлово"}
{"url": "https://www.bgonair.bg/economy/2018-12-09/zhilishtniyat-pazar-v-london-izpraven-pred-reditsa-problemi", "text": "Всичко сочи, че жилищният пазар е в застой, но забавянето, което започна при най-скъпите домове преди четири години, бавно се разпространява извън центъра на британската столица. Сега пазарът е изправен пред редица други проблеми, включително възможността за по-високи данъци и предупреждението от Английската централна банка, че цените на жилищата във Великобритания може да намалеят с 30% при хаотично напускане на Европейския съюз. Bloomberg публикува четири подценявани пукнатини, които показват, че лондонският пазар може би е в по-лоша форма, отколкото мнозина смятат. Продавачите на имоти бяха засегнати от забавянето в търсенето на лъскави нови апартаменти. В някои случаи жилища във високи сгради, които са близо до завършване, са продавани с цели 25% по-малко в сравнение с цената, на която са били резервирани, съобщава имотната агенция MyLondonHome, която има отдел, специализиран в този вид трансакции. \"Продавачите, които продават на загуба, са скрити от очите на обществото\", казва управляващият директор на MyLondonHome Андрю Грифит. Продажбите на по-ниска цена не се появяват в официалните данни за жилищата на правителството, което просто регистрира първоначалната договорена цена, когато пазарът процъфтяваше. Това е от съществено значение, тъй като компанията за анализ на данни Acadata промени модела си на прогнозиране по-рано тази година, за да регистрира по-добре продажбите на новопостроени имоти. Това помогна за превръщането на спада от 2,5% на цените на жилищата в 12-те месеца до април в повишение с 2,9% за същия период. Всички са наясно, че продажбите на жилища в Лондон намаляват. Според един индекс, заровен дълбоко в доклад на Кралския институт на лицензираните консултанти в областта на недвижимите имоти (RICS), сега те са на рекордно ниско равнище. Имотните агенции продават средно едва осем жилища на тримесечие, въпреки че някои агенции затварят офиси, за да намалят разходите. Индексът за 12-те месеца до октомври показва, че продажбите са на най-ниското си равнище, откакто RICS е започнал да набира данни през 1994 г. Компанията Crest Nicholson Holdings затвори лондонското си подразделение, след като предупреди, че пазарът на нови жилища в британската столица е в по-тежко състояние, отколкото се очакваше преди. Колко лошо е това? Броят на завършените имоти, които все още не са намерили купувач, е нараснал с почти 50% тази година и сега е на рекордно равнище, сочат данни на Molior London. В централната част на британската столица продажбите на нови жилища са напът да намалеят с около 25% тази година, допълва компанията. Това кара компаниите, специализирани в жилищното строителство, да се диверсифицират. Countryside Properties променя фокуса си от Лондон към Югоизточна Англия. Специализираната в Лондон строителна компания Berkeley Group Holdings също се насочва към областите, като продава жилища от първия си проект в Бирмингам и придоби два нови терена за строителство. В същото време Telford Homes се насочва от продажби на жилища към отдаване на имоти под наем. Пазарът на нови жилища е изправен пред нов удар догодина, тъй като правителството обмисля да увеличи гербовия налог за чуждестранни купувачи на имоти в Англия и Уелс. Търсенето от Азия вече отслабна след поредица от повишения на данъците, така че предприемачите предлагат повече стимули на купувачите, включително отстъпки до 50 хил. паунда (64 хил. долара) по време на Черния петък, за да постигнат сделки. Galliard Homes и Barratt Developments предлагат да платят поне част от разходите по гражданския налог на купувачи на някои имоти. Компаниите, специализирани в жилищното строителство, обикалят цялото земно кълбо в търсене на купувачи. Berkeley, например, изпрати представители на отдел „Продажби“ в Саудитска Арабия тази година, тъй като разширява мрежата от потенциални купувачи, която до този момент обхващаше исторически пазари като Хонконг и Сингапур. ", "date": "2018.12.09", "title": "Жилищният пазар в Лондон - изправен пред редица проблеми"}
{"url": "https://www.bgonair.bg/bulgaria/2018-12-09/ekaterina-zaharieva-ne-vizhdam-smisal-dabch-da-sashtestvuva-v-tozi-vid", "text": "\r\n Не виждам смисъл Държавната агенция за българите в чужбина да съществува в този ѝ вид, каза министърът на външните работи Екатерина Захариева в интервю за предаването \"Брюксел 1\" с Милена Милотинова по На въпрос дали ДАБЧ трябва да се закрие, тя отговори, че политиката за българите зад граница не може да се затвори само в издаването на удостоверения за български произход. \"Агенцията в този ѝ вид наистина не виждам смисъл да съществува. Цялостната политика се развива всъщност в Министерството на правосъдието и приключва в президентството, така че няма нужда от друг действащ орган за това\", посочи Захариева. Има ли рискове за България от напрежението между Русия и Украйна в Азовско море, заплаха ли са руските ракети за Европа, кога Македония и Босна могат да станат членки на НАТО?", "date": "2018.12.09", "title": "Екатерина Захариева: Не виждам смисъл ДАБЧ да съществува в този ѝ вид"}
{"url": "https://www.bgonair.bg/world/2018-12-09/sled-protesta-na-zhaltite-zhiletki-frantsiya-ochakva-makron-da-predprieme-merki", "text": "\r\n След четвъртия национален протест на \"жълтите жилетки\" Франция очаква думата на президента. В следващите дни Еманюел Макрон трябва да представи нови мерки, които да успокоят гнева на демонстрантите.  А равносметката от вчера - общо 125 хиляди души са протестирали в цялата страна, 10 хиляди – само в Париж.  118 души са пострадали, сред които 17 полицаи. А близо 1200 от задържаните остават в ареста.  Новата стратегия на органите на реда се оказа ефективна и сцените на хаос във френската столица бяха значително по-малко от тези седмица по-рано.  Инциденти все пак имаше, освен в Париж, и в Бордо, Тулуза и Марсилия.  На места хулиганите изчакаха падането на нощта, преди да започнат да палят и чупят витрини.", "date": "2018.12.09", "title": "След протеста на \"жълтите жилетки\": Франция очаква Макрон да предприеме мерки"}
{"url": "https://www.bgonair.bg/world/2018-12-09/stotitsi-raneni-v-protestite-na-zhaltite-zhiletki-nad-1300-arestuvani", "text": "Френските сили на реда са арестували 1385 души из цялата страна в днешните протести, а 985 от тях са задържани за разпит, съобщи вътрешният министър Кристоф Кастанер, цитиран от ДПА и ТАСС. В цяла Франция са протестирали общо 125 000 души, от които 10 000 в Париж, каза Кастанер. Той съобщи, че 118 протестиращи са били ранени, главно в пътни злополуки. Ранени са и 17 души от силите на реда, информира  За сравнение в протестите миналата събота са били ранени 220 протестиращи и 84 души от силите на реда, каза Кастанер. \"Ескалацията на насилие бе спряна. То въпреки това остава на равнище, което макар и овладяно, е напълно недопустимо\", заяви вътрешният министър.", "date": "2018.12.09", "title": "Стотици ранени в протестите на \"жълтите жилетки\", над 1300 - арестувани"}
{"url": "https://www.bgonair.bg/bulgaria/2018-12-09/naprezhenie-po-vreme-na-protestite-v-kresna-zhiteli-blokiraha-e-79", "text": "До напрежение се стигна на протестите в Кресна срещу социалната несправедливост в България. Недоволните блокираха главния път Е-79, а жандармерия разпръсна събралите се хора от двете страни на пътя и движението беше пуснато.  Протестът там продължава. По-спокойно премина автошествието, което се проведе в обедните часове по улиците на Силистра, в сравнение с тези от предишните неделни дни.  Според организаторите основно страхът да не си изгубят работата, заплахите от различни места, включително и протоколите на полицията, са причина много от хората да си останат вкъщи.  Основното, което поискаха протестиращите днес, е промяна на живота в България и реално повишаване на жизнения стандарт на хората.", "date": "2018.12.09", "title": "Напрежение по време на протестите в Кресна, жители блокираха Е-79"}
{"url": "https://www.bgonair.bg/bulgaria/2018-12-09/chestvame-sveta-anna-pokrovitelka-na-braka-i-semeystvoto", "text": "Българската православна църква чества днес църковния празник Зачатие на Света и праведна Анна, който се чества и като празник на майчинството. В православния календар този празник е тясно свързан с празника на Рождеството на Пресвета Богородица. На него се почита зачатието на Света Анна - майката на Богородица. Това е денят, в който Света Анна е заченала Пресвета Богородица, която е дала на човечеството Исус Христос. Света Анна се смята за покровителка на брака, на семейството и майчинството, както и закрилница на девиците, вдовиците и бременните жени. Праведните Йоаким и Анна дълго време нямали деца и много тъгували. Макар и вече престарели, желанието и молитвите им към Бога били толкова искрени, горещи и всеотдайни, че той изпълнил молбата им. Един ден при Анна се явил Архангел Гавраил и й открил, че ще роди преблагословена дъщеря, чрез която ще се благословят всички земни племена и целият свят ще получи спасение. След девет месеца - на 8 септември, семейството било ощастливено с момиченце, което нарекли Мария, бъдещата майка на Исус. В народния календар освен с майчинството, денят се свързва и с обръщането на слънцето на изток, към пролетта, както и с нарастването на деня. Ражда се нещо ново, нова светлина, ново време, Нова година, нов късмет.", "date": "2018.12.09", "title": "Честваме Света Анна - покровителка на брака и семейството"}
{"url": "https://www.bgonair.bg/bulgaria/2018-12-09/v-sezona-na-gripa-koi-hora-sa-po-uyazvimi-i-kak-da-se-predpazim", "text": "На въпроса кои хора са по-уязвими за тръгналите 2 щама на грип у нас черният хумор отговаря: има за всички. И двата са от А тип. Преведено в практическа мярка, тези вируси са с потенциала да пораждат пандемии. В исторически план това се случва 3-4 пъти за столетие и винаги отговорността е на А типа. Последното “втрисане” беше през 2009 г., когато се появи пандемичният свински грип - А/Н1N1. Неговите потомци са най-активни и в момента, но вече доста хора имат някакъв имунитет. Другият появил се в България вирус също е от А групата - А/H3N2. Симптомите и ходът на инфекциите е сходен, но наблюденията са показали, че Н1N1 поваля повече деца, млади, пълни хора и бременни. Другият щам по-лесно разболява хора над 55 г., пише \"24 часа\", цитирано от  Засега случаите на грип са малко, ще се увеличават през декември и е възможно вероятно епидемия да се разгърне през януари, обясни проф. Тодор Кантарджиев, директор на Националния център по заразни и паразитни болести и национален консултант по микробиология. Данните се докладват първо на него, тъй като националната референтна лаборатория по грип е под шапката на НЦЗПБ. Кой точно щам ще я предизвика у нас, отсега не може да се каже. С по-голяма сигурност на база минал опит може да се предвиди какви ще са усложненията при единия и при другия вариант. H3N2 по-често генерира проблеми в белите дробове и прави пневмонии. Н1N1 сякаш се е специализирал в неврологичните усложнения и особено в енцефалитите. По най-нови данни на СЗО всички видове грип създават риск и за миокардити - възпаления на сърдечния мускул. При съмнение, че грипът преминава в бактериална инфекция, веднага трябва да се търси лекар. Симптомите се разпознават и интуитивно - не намаляват след обичайните 4-5 дни, добавят се проблеми с дишането или главоболие, светлобоязън, обърканост. В общия случай обикновено край един болен от грип 4-ма добиват имунитет, без да развиват симптоми, показват данните на епидемиолозите. Кой ще бъде този с късата клечка? Зависи не толкова от щама на вируса, а от реактивността на индивидуалната имунна система. Вероятността грипът да завладее напълно организма е най-голяма при подкопани от хронично заболяване защитни сили, в риск са и хора с имунна недостатъчност и трансплантирани.", "date": "2018.12.09", "title": "В сезона на грипа: Кои хора са по-уязвими и как да се предпазим?"}
{"url": "https://www.bgonair.bg/bulgaria/2018-12-09/otnovo-protesti-sreshtu-tsenite-na-gorivata-i-niskoto-kachestvo-na-zhivot", "text": "Протести срещу високите цени на горивата и ниското качество на живот се организират и днес в няколко града на страната.  Очаква се отново да бъдат блокирани пътища в неделния ден, което ще усложни допълнително трафика.  Недоволство има и в Силистра, протест е планиран за следобедните часове и в Благоевград. Миналата неделя също имаше протести в няколко града на страната.", "date": "2018.12.09", "title": "Отново протести срещу цените на горивата и ниското качество на живот"}
{"url": "https://www.bgonair.bg/bulgaria/2018-12-09/zimnoto-razpisanie-na-bdzh-vliza-v-sila-ot-dnes", "text": "\r\n Зимното разписание на БДЖ влиза в сила от днес. В сутрешните часове влаковете по направление Перник - София ще се движат без промяна през интервал от 20 минути. В следобедните часове и вечер те ще бъдат в интервал от 40 минути, предаде репортерът на  Иван Иванов. Движещите се влакове по линията Лакатник - Своге - София ще бъдат през 30 минути сутрин, а вечер през 60 минути. 60 минути ще бъде и диапазонът от време на влаковата линия между Пловдив и Асеновград. Запазват се разписанията за международните влакове. Основните промени в разписанията на БДЖ са консултирани с областните управители на общините и са в интерес на пътуващите граждани.", "date": "2018.12.09", "title": "Зимното разписание на БДЖ влиза в сила от днес"}
{"url": "https://www.bgonair.bg/bulgaria/2018-12-09/byagay-za-da-mozhe-da-byaga-i-tya-sportisti-se-obedinyavat-za-kauzata-na-2-godishnata-narin", "text": "\r\n Спортисти от цялата страна се обединяват в една кауза – да дарят пълноценен живот на 2-годишната Нарин. Благотворителната кампания под наслов \"Бягай, за да може да бяга и тя\" се провежда в Южния парк в София. Маратонът започна в 10.00 ч. и ще продължи до 16.00 ч.   В него участие вземат популярни бегачи като Кирил Николов-Дизела, Антония Григорова, Мария Николова, както и ултрамаратонецът Краси Георгиев. Участие може да вземе и всеки, който има желание да направи една или повече обиколки срещу символичната сума от 10 лева. Всички обединени в една кауза – да дарят пълноценен живот на 2-годишната Нарин от Русе.  Момиченцето страда от церебрална парализа, съпътствана с епилепсия. Много спортисти, които няма да успеят да се включат в бягането в неделя, участват в кампанията с подписани свои вещи или екипи, които обявяват на търг.  В Южния парк са поставени и кутии, в които всеки може да пусне сума, с която би желал да помогне на Нарин. ", "date": "2018.12.09", "title": "\"Бягай, за да може да бяга и тя\" - Спортисти се обединяват за каузата на 2-годишната Нарин"}
{"url": "https://www.bgonair.bg/bulgaria/2018-12-09/dilyan-nikolov-i-dimitar-dimitrov-otivat-na-finalite-na-evropeyskoto-po-kiokushin", "text": "Третият ден от грандиозния карате киокушин уикенд започна, а България вече има двама финалисти на Европейското първенство, което се провежда в Двореца на културата и спорта във Варна. Дилян Николов победи съперника си Ромуалдас Ауга от Литва в категория за мъже до 60 кг и ще се състезава за шампионска титла със Серго Мовесиян от Грузия. Димитър Димитров (кат. 75 кг) също надделя над противника си от Беларус и продължава към финалите. Полуфиналите на Европейското първенство ще продължат до обяд, а от 13.30 часа ще започне и официалната церемония на турнира, която ще бъде открита от министъра на младежта и спорта Красен Кралев. В голямата зала на Двореца на културата и спорта в морската столица всички състезатели, които участват в първенството, ще се подредят рамо до рамо на състезателния терен. След официалната церемония, от 14.30 часа започват финалните битки от Европейското за мъже, жени и ветерани, както и награждаването на новите шампиони.", "date": "2018.12.09", "title": "Дилян Николов и Димитър Димитров отиват на финалите на Европейското по киокушин"}
{"url": "https://www.bgonair.bg/bulgaria/2018-12-09/zaradi-remontni-deynosti-chasti-ot-sofiya-utre-ostavat-bez-voda", "text": "Софийска вода\" временно ще прекъсне водоснабдяването в някои части на столицата. На 10 декември 2018 г. (понеделник), във връзка с подмяна на спирателен кран на ул. \"Костенски водопад\" жк. \"Стрелбище\" , се налага спиране на водоподаването от 10:00 до 17:00 часа на клиентите на \"Софийска вода\", живеещи в района на: по ул. \"Петко Ю.Тодоров\"  от  бул. \"Гоце Делчев\"  до ул. \"Нишава\", по ул. \"Костенски водопад\"  от  ул. \"Хайдушка гора\" до ул. \"Нишава\" При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Петко Ю.Тодоров \" бл. 4. На 10 декември 2018 г. (понеделник), във връзка с монтаж на водомер в резервоар \"Бояна\" кв. \"Бояна\" , се налага спиране на водоподаването от 09:30 до 21:30 часа на клиентите на \"Софийска вода\", живеещи в района на: ул. \"Воденичница\", ул. \"Даскал Стоян Попандреев\", ул. \"Радецки\", ул. \"Кумата\",ул. \"Севастократор Калоян\", ул. \"Байкал\", ул. \"Герганица\", ул. \"Севастократор Калоян\" и ул. \"Иваница Данчев\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Севастократор Калоян\" ъгъла с ул. \"Три кладенци\". На 10 декември 2018 г. (понеделник), във връзка с изграждане на сградно водопроводно отклонение на ул. \"Костур\" кв. \"Овча купел\" , се налага спиране на водоподаването от 10:00 до 22:00 часа на клиентите на \"Софийска вода\", живеещи в района на: по ул. \"Костур\" от бул. \"Овча купел\" до ул. \"Гусла\" При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Костур \" ъгъла с ул. \"Гусла\". Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx . \"Софийска вода\" АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.12.09", "title": "Заради ремонтни дейности: Части от София утре остават без вода"}
{"url": "https://www.bgonair.bg/bulgaria/2018-12-09/nedelniyat-den-shte-bade-dazhdoven-no-s-temperaturi-do-10c", "text": "Днес от запад облачността временно ще се разкъса и намалее, но през по-голямата част от деня над Източна България ще се задържи значителна и на места в югоизточните райони ще има валежи от дъжд. Ще духа слаб до умерен запад-северозападен вятър, който след обяд временно ще се ориентира от юг-югозапад. Максималните температури ще са между 5° и 10°, в София - около 5°, съобщиха синоптиците от НИМХ. През нощта срещу понеделник от запад облачността отново ще се увеличи и ще започнат валежи от дъжд, а вятърът ще се ориентира от северозапад, ще е до умерен, и с него ще започне да прониква по-студен въздух. Над Черноморието облачността ще бъде значителна и главно по южното крайбрежие ще има превалявания от дъжд. Максималните температури ще са 8°-10°. Температурата на морската вода е 8-9°. Вълнението на морето ще бъде 1-2 бала. В планините облачността също ще намалее до слънчево време. Ще духа умерен западен вятър. Максимална температура на 1200 метра около 4°, на 2000 метра – около минус 2°.", "date": "2018.12.09", "title": "Неделният ден ще бъде дъждовен, но с температури до 10°C"}
{"url": "https://www.bgonair.bg/bulgaria/2018-12-09/trima-mladezhi-zaginaha-pri-katastrofa-v-starozagorsko", "text": "Трима младежи загинаха при катастрофа между старозагорските села Ветрен и Нова Махала. Други двама са настанени в болницата в града с опасност за живота.  Инцидентът е предизвикан от неправоспособен водач на лек автомобил, в който са пътували петимата младежи.  Те са се ударили в крайпътно дърво с висока скорост.  До рано сутринта продължи огледът на мястото на произшествието, за да се изяснят причините за него.  Все още не е ясно дали младежите са пътували, за да отпразнуват студентския празник.  А в късните следобедни часове днес се очаква натоварен трафик по основните пътища в страната, съобщават от МВР.", "date": "2018.12.09", "title": "Трима младежи загинаха при катастрофа в Старозагорско"}
