{"url": "https://www.bgonair.bg/world/2018-09-15/mayk-pompeyo-obvini-rusiya-v-sabotazh-na-sanktsiite-sreshtu-phenyan", "text": "Държавният секретар на САЩ Майк Помпео обвини Русия, че активно работи, за да подкопае международните санкции срещу Северна Корея и напомни, че прилагането на мерките е от ключово значение, за да бъде убеден Пхенян да се откаже от ядрените си оръжия, предаде Ройтерс. По думите на Помпео Русия активно се е опитвала да подкопае изпълнението на резолюциите на Съвета за сигурност, работата на комитета на ООН, който оценява спазването на санкциите, каза Помпейо на брифинг в Държавния департамент вчера. Той обвини Русия, че се е опитала да промени формулировките в доклада на Комитет 1718 (комитетът на Съвета за сигурност, създаден, за да следи прилагането на резолюция 1718 от 2006 г.) Помпейо добави, че се надява комитетът на ООН по санкциите срещу КНДР \"ще публикува оригиналния документ, който показва ясни действия, свързани с нарушения на санкциите\". По думите му САЩ \"остават твърдо решени да продължат прилагането на резолюциите на Съвета за сигурност, защото са убедени в ключовото им значение за усилията на президента Тръмп да убеди председателя Ким, че пълната, окончателна денуклеаризация на Корейския полуостров е необходима\". Държавният секретар коментира, че САЩ продължават да водят \"многобройни разговори със севернокорейците за това как да се постигне изпълнението на всички ангажименти\", поети на срещата на 12 юни между президента Доналд Тръмп и севернокорейския лидер Ким Чен Ун. В четвъртък пресслужбата на руската мисия в ООН заяви, че поправки, за които е настоявала руската страна, са внесени в доклада на групата експерти на комитета 1718 за санкциите срещу Пхенян, от което \"качеството на доклада само е спечелило\", припомня ТАСС, цитирана от ", "date": "2018.09.15", "title": "Майк Помпео обвини Русия в саботаж на санкциите срещу Пхенян"}
{"url": "https://www.bgonair.bg/world/2018-09-15/42-po-rihter-raztarsi-harvatskoto-kraybrezhie", "text": "Регистрирано е земетресение с магнитуд 4.2 на далматинското крайбрежие на Хърватия, съобщи Европейския средиземноморски сеизмологичен център, цитиран от  Земетресението е станало в 5:09 местно време (6:09 българско време) на 3 километра югозападно от град Затон и на 13 километра югозападно от град Шибеник.  Tрусът е усетен силно в района на епицентъра, а по-слабо е усетено по далматинското крайбрежие на Хърватия, както и в Босна и Херцеговина.  Все още няма информация за пострадали хора и нанесени материални щети.", "date": "2018.09.15", "title": "4,2 по Рихтер разтърси хърватското крайбрежие"}
{"url": "https://www.bgonair.bg/world/2018-09-15/feribot-krushira-kray-bregovete-na-indoneziya-nay-malko-10-dushi-zaginaha", "text": "Най-малко 10 души са загинали, а други 11 са безследно изчезнали след крушение на ферибот край бреговете на индонезийския остров Сулавеси, предава ТАСС. Според местните медии на ферибота избухнал пожар, след което плавателният съд потънал. На борда е имало 147 души. Заради лошото време спасителите са успели да достигнат до ферибота три часа след подаването на сигнала за бедствие. 125 от пътниците на кораба са спасени. Причините за пожара се изясняват.", "date": "2018.09.15", "title": "Ферибот крушира край бреговете на Индонезия, най-малко 10 души загинаха"}
{"url": "https://www.bgonair.bg/world/2018-09-15/migranti-chakashti-deportatsiya-ot-avstriya-podpaliha-kiliyata-si", "text": "Група мигранти, очакващи депортиране от Австрия, запалиха пожар в затворническата си килия късно снощи. Има ранени. Петима афганистанци на възраст между 18 и 33 години и 30-годишен иракчанин са били приети в болница за интензивно лечение, съобщава австрийската агенция АПА. Говорител на полицията каза, че следователите са намерили обгорено прощално писмо, което сочи, че може би мигрантите са извършили опит за самоубийство. Това предположение се подсилва от факта, че затворниците са се опитали да не допуснат в килията нито полицията, нито служители на затвора, след като предизвикали пожара.  Той бил бързо изгасен, но заради гъстия дим други 40 затворници били преместени на безопасно място. \r\nКонтролът бил възстановен с участието на 100 полицаи и 70 пожарникари. Не е ясно как е бил запален огънят, отбелязва ДПА. Австрийски медии напомнят, че не за първи път затворници се опитват да опожарят килиите си. Има съобщения и за гладни стачки.", "date": "2018.09.15", "title": "Мигранти, чакащи депортация от Австрия, подпалиха килията си"}
{"url": "https://www.bgonair.bg/world/2018-09-15/tayfunat-manghut-udari-filipinite-svlachishta-otneha-zhivota-na-dve-zheni", "text": "Тайфунът Мангхут удари Филипините. Две жени са загинали при предизвикани от пороите свлачища.  Властите се опасяват, че броят на жертвите ще расте.  Мощната буря връхлетя с пориви на вятъра от 185 километра в час и нанесе щети на стотици сгради на най-големия остров от архипелага – Лусон.  Стотици полети са отменени, училищата са затворени, а десетки хиляди бяха евакуирани.  От външното ни министерство препоръчват на българските граждани, пребиваващи или пътуващи в региона, да спазват стриктно указанията за безопасност на местните служби.  При необходимост сънародниците ни могат да се обаждат на откритата денонощна телефонна линия в посолството ни в Ханой.  ", "date": "2018.09.15", "title": "Тайфунът Мангхут удари Филипините, свлачища отнеха живота на две жени"}
{"url": "https://www.bgonair.bg/oporni-hora/2018-09-15/daniel-valchev-alternativnite-pateki-za-nedostiga-na-uchiteli-nyama-da-srabotyat", "text": "\r\n Даниел Вълчев: \"Алтернативните пътеки\" за недостига на учители няма да сработят! Не това е начинът да се справим с липсващите кадри в сектора. Това ще намери съпротива и от педагогическите специалности. Правилният път е, който иска да може да стане учител. Но никой човек на 40 години например, няма как да загуби една година в обучение. Ето, на мен например не ми позволяват да преподавам на ученици, въпреки че преподавам на студенти от СУ. За политическата ситуация в България, проф. Вълчев е категоричен, че няма предпоставка за предсрочни избори, както и че няма алтернатива на сегашното управление.", "date": "2018.09.15", "title": "Даниел Вълчев: \"Алтернативните пътеки\" за недостига на учители няма да сработят!"}
{"url": "https://www.bgonair.bg/world/2018-09-15/ungariya-nyamalo-da-zagubi-pravoto-si-na-glas-v-es", "text": "\r\n На Унгария няма да бъде отнето правото на глас в Съвета на Европейския съюз, защото за това няма да се събере мнозинство. Това заяви в предаването \"Брюксел 1\" пред Милена Милотинова евродепутатът Светослав Малинов, който в Страсбург всъщност подкрепи санкцията на Будапеща.  Тази седмица Европейският парламент гласува \"за\" наказателна процедура срещу страната, която на теория може да доведе до лишаването ѝ от право на глас.  При гласуването унгарският премиер Виктор Орбан не получи подкрепата дори на голяма част от депутатите от собствената си Европейска народна партия. Разгорещеният дебат между двамата евродепутати гледайте от 17.30 ч. в предаването \"Брюксел 1\".", "date": "2018.09.15", "title": "Унгария нямало да загуби правото си на глас в ЕС"}
{"url": "https://www.bgonair.bg/world/2018-09-15/uraganat-florans-udari-severna-karolina-i-vze-zhertvi", "text": "\r\n Петима души загинаха при бурята Флорънс, която вчера удари източното крайбрежие на Съединените щати. Сред жертвите е и 8-месечно бебе. Близо 800 хиляди души са без ток, а възстановяването на електричеството може да отнеме седмици. Градчето е Ню Берн, Северна Калифорния. След като реките излязоха от коритата си, 3-метрова приливна вълна заля улиците.  Въпреки че отслабна и вече не е ураган, Флорънс разшири обхвата си и забави скоростта си на придвижване.  Това означава, че носените от тропическата буря порои могат да продължат с дни. Днес скоростта на ветровете спадна до 105 километра в час.  Спасителни екипи и доброволци кръстосват улиците с лодки, за да се притекат на помощ на хванатите във водния капан хора.  Над 20 хиляди души са настанени във временни убежища. Десетки дървета са изкоренени. Едно от тях пада върху къща в Уилмингтън и отнема живота на майка и дете.  Днес и утре Флорънс ще се насочи към западните части на Северна и Южна Каролина, а в началото на другата седмица и на север към планинската верига Апалачи.  На пътя на бурята живеят близо 10 милиона души.  ", "date": "2018.09.15", "title": "Ураганът Флорънс удари Северна Каролина и взе жертви"}
{"url": "https://www.bgonair.bg/bulgaria/2018-09-15/slanchevo-vreme-ni-ochakva-dnes-temperaturite-shte-dostignat-31", "text": "Днес ще е слънчево с временни увеличения на облачността, предимно средна и висока. Ще духа слаб, в Дунавската равнина до умерен северозападен вятър, сочи прогнозата за времето. Максималните температури ще са между 26° и 31°, в София - около 26°, съобщи пред \"Фокус\" дежурният синоптик от НИМХ.  Атмосферното налягане ще се задържи близко до средното за септември. По Черноморието ще бъде предимно слънчево с до умерен северозападен вятър. Максимални температури на въздуха: 27-28°. Температурата на морската вода е 24-25°. Вълнението на морето ще е около 2 бала. Над планините ще бъде предимно слънчево с до умерен север-северозападен вятър. Максимална температура на височина 1200 метра около 21°, на 2000 метра – около 13°.", "date": "2018.09.15", "title": "Слънчево време ни очаква днес, температурите ще достигнат 31°"}
{"url": "https://www.bgonair.bg/bulgaria/2018-09-15/borisov-shte-se-sreshtne-s-tramp-na-24-septemvri-v-nyu-york", "text": "Премиерът Бойко Борисов ще се срещне с американския президент Доналд Тръмп в Ню Йорк на 24 септември.  Това съобщиха от Министерския съвет, откъдето уточняват, че българският министър-председател е получил лична покана от Белия дом.  Той ще участва в събитие, организирано от американския държавен глава.  Както стана ясно по-рано, тази година Борисов ще води българската делегация на 73-то Общо събрание на ООН, което ще се проведе в Ню Йорк следващата седмица.", "date": "2018.09.15", "title": "Борисов ще се срещне с Тръмп на 24 септември в Ню Йорк"}
{"url": "https://www.bgonair.bg/oporni-hora/2018-09-15/kristian-krastev-neobhodima-e-nova-demokratichna-forma-za-izrazyavane-na-grazhdanskite-pretentsii", "text": "\r\n Кристиан Кръстев: Необходима е нова демократична форма за изразяване на гражданските претенции! Икономиката няма нужда от протести. Протестите забавят икономиката на страната. Гражданите трябва да имат друга демократична форма за предявяване на претенции! Аз работя върху такъв проект, който ще има много по-голяма успеваемост и исканията на гражданите ще бъдат чути, без да се затварят пътищата и това да се отразява на икономиката. Планирам да го представя само на сериозни политици в България.", "date": "2018.09.15", "title": "Кристиан Кръстев: Необходима е нова демократична форма за изразяване на гражданските претенции"}
{"url": "https://www.bgonair.bg/world/2018-09-15/pol-manafort-se-prizna-za-vinoven-prie-da-satrudnichi-v-ruskoto-razsledvane", "text": "\r\n Нов удар срещу администрацията на Доналд Тръмп. Бившият директор на предизборната кампания на милиардера се призна за виновен в заговор срещу Съединените щати и в опит за възпрепятстване на правосъдието.  И което е по-тревожно за Белия дом – Пол Манафорт се съгласи да сътрудничи в т.нар. \"руско разследване\".  Със съдебното споразумение той избягва задействането на втори процес срещу себе си и си гарантира, че няма да получи повече от 10 години затвор.  Разследването, по което Манафорт може да даде нова информация, е за предполагаемата намеса на Кремъл в американските избори през 2016 година и за връзките между екипа на Тръмп и Русия.", "date": "2018.09.15", "title": "Пол Манафорт се призна за виновен, прие да сътрудничи в \"руското разследване\""}
{"url": "https://www.bgonair.bg/bulgaria/2018-09-15/rumen-radev-pogazvaneto-na-zakona-u-nas-se-prevarna-v-norma", "text": "\r\n Президентът Румен Радев все още не е подписал указа за освобождаване на главния секретар на МВР Младен Маринов.  Това съобщи той край Казанлък при откриването на Първия Национален събор на запасното войнство.  \"У нас някак си се превърна в норма погазването на закона, а когато някой го спазва, вие ме питате защо. Аз мисля, че това вече е диагноза за нашата демокрация. И аз няма как да подпиша указ при положение, че няма съгласуване, което законът изисква за всеки проект на акт, който съдържа предложение за указ\", коментира държавният ни глава. Именно този указ бави приемането на оставките на тримата министри, които премиерът Борисов поиска заради трагедията край Своге.  Президентът Радев коментира и темата за делегацията ни в ООН. А според замeстник-председателя на ГЕРБ Цветан Цветанов липсата на президентски указ за освобождаване на Маринов се дължи на технически проблем, а не на търсене на политическа конфронтация.  И допълни, че ГЕРБ има две нови номинации за министър на транспорта, след като Александър Манолев отказа поста.  Имената им ще станат ясни в понеделник.", "date": "2018.09.15", "title": "Румен Радев: Погазването на закона у нас се превърна в норма!"}
{"url": "https://www.bgonair.bg/economy/2018-09-15/zaplatata-na-balgarina-skochila-s-83-na-4-to-myasto-v-es-sme", "text": "С 8,3% са нараснали заплатите в България през второто тримесечие на 2018 г. спрямо същия период на миналата година, показват данни на Евростат. Това поставя страната ни на четвърто място в Европейския съюз по ръст на заплатите. Преди нас се нареждат Унгария с 12,5%, следвана от Латвия с 10,2%, Хърватия с 10% и Литва с 9,8%. България отбелязва напредък спрямо първото тримесечие на 2018 г., когато годишният ръст на заплатите ни е бил 6,3%. Това обаче е рязко забавяне от последните три месеца на 2017 г., когато годишният ръст е бил 13%. Средното увеличение за тримесечието на годишна база за ЕС е 2,6%. С точно толкова са нараснали и допълнителните плащания, които се включват в основното трудово възнаграждение. Общите часови разходи на труд са нараснали и в България с 8,5% през второто тримесечие спрямо същото м.г. В строителството заплатите са се вдигнали най-много между април и юни - с 10,2% на годишна база. Следват индустрията с 9,8 на сто и услугите с 6,8%.", "date": "2018.09.15", "title": "Заплатата на българина скочила с 8,3%, на 4-то място в ЕС сме!"}
