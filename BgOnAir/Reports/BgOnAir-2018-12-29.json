{"url": "https://www.bgonair.bg/bulgaria/2018-12-29/bnb-shte-pravi-nov-kasov-tsentar-v-plovdiv", "text": "БНБ ще изгради нов касов център в Пловдив. Това става ясно от бюджета на Централната банка за догодина. Специално за касовия център са определени близо 14 млн. лева.  Проектирането и изграждането на новия касов център на БНБ в Пловдив е част от цялостния план за строителство, реконструкция и модернизация на имуществото на Централната банка. Необходимо е частично преустройство на почивната база в Приморско, информира сайта на БНР.  Предвидени са още средства и за укрепване на една от колоните на централния вход на БНБ в столицата, това ще струва 80 хиляди лева. Общо бюджетът на БНБ за догодина е увеличен с малко под 10%.  Централната банка ще разполага със 112 милиона лева, като близо една трета от тях ще са за поддържане на паричното обращение в страната. 29 % са предвидени за персонала на БНБ, а останалите средства са за услуги, материали и амортизации.", "date": "2018.12.29", "title": "БНБ ще прави нов касов център в Пловдив"}
{"url": "https://www.bgonair.bg/bulgaria/2018-12-29/moleben-za-patuvashtite-po-patishtata-v-balgariya-otsluzhiha-v-smolyan", "text": "Знеполският епископ Арсений, първи викарий на Пловдивския митрополит Николай, архиерейският наместник на Смолянската духовна околия архимандрит Висарион и свещеници отслужиха молебен за всички наши сънародници, които пътуват по пътищата на България.  Кметът на чепеларското село Забърдо Валентин Черпоков е основен инициатор на събитието, съобщава сайта на БНР.  С курбан бяха почетени всички жертви на пътя през годината, който беше раздаден на пътуващите в двете посоки. Снимка: Димитър Кьосемарлиев (Bulgaria ON AIR)", "date": "2018.12.29", "title": "Молебен за пътуващите по пътищата в България отслужиха в Смолян"}
{"url": "https://www.bgonair.bg/bulgaria/2018-12-29/nesaobrazena-skorost-i-mladezh-zabi-kola-v-darvo", "text": "Непълнолетен младеж от село Партизани заби лек автомобил в дърво късно снощи.  Тийнейджърът е с опасност за живота, след като около 22:00 часа на 28 декември на пътя между Дългопол и село Партизани е шофирал с несъобразена скорост, загубил е контрол над колата, излязъл е от платното за движение и се е блъснал в крайпътно дърво, съобщиха от МВР. Вследствие на инцидента момчето е настанено в болнично заведение с опасност за живота. Пострадал е и негов приятел, който също е непълнолетен и се е возил в колата. Той е получил контузни наранявания, пише  . По случая е образувано досъдебно производство.", "date": "2018.12.29", "title": "Несъобразена скорост и младеж заби кола  в дърво"}
{"url": "https://www.bgonair.bg/bulgaria/2018-12-29/dnes-shte-e-po-studeno-na-mesta-shte-ima-valezhi", "text": "Днес ни очаква значително по-студено време със значителна облачност. Ще духа до умерен вятър от север-северозапад и с него ще нахлува студен въздух. На много места в Северна и Източна България ще има превалявания от дъжд, а в сутрешните часове на места в Дунавската равнина и Предбалкана дъждът ще преминава в слаб сняг. Максималните температури ще са предимно между 2 и 7 градуса, сочи прогнозата за времето на НИМХ, информира  .  По Черноморието ще бъде предимно облачно и с превалявания от дъжд. Температурите ще се понижат и максималните ще са между 4° и 7°, колкото е и на морската вода. В планините ще бъде предимно облачно, ветровито и студено. На много места ще превалява слаб сняг. Максималната на височина 1200 метра ще е около минус 1°, на 2000 метра - около минус 6°.", "date": "2018.12.29", "title": "Днес ще е по-студено, на места ще има валежи"}
{"url": "https://www.bgonair.bg/world/2018-12-29/frantsiya-ochakva-sedmata-poredna-sabota-na-protesti-na-zhaltite-zhiletki", "text": "Франция се готви за седма поредна събота протести на \"жълтите жилетки\". Макар броят на демонстрантите да спадна значително през последните седмици, организаторите се канят да продължат с акциите срещу ниския стандарт на живот и през новата година. Властите в Париж обявиха, че празненствата за началото на 2019 година на \"Шанз Елизе\" няма да бъдат отменени, въпреки плановете на недоволните да окупират най-известния френски булевард. Там по традиция се стичат десетки хиляди туристи. \"Шанз Елизе\" се превърна в епицентър на бурните протести срещу управлението на Макрон през последните няколко седмици. В най-масовия от тях се стигна дори до погром на Триумфалната арка, а стотици бяха арестувани.", "date": "2018.12.29", "title": "Франция очаква седмата поредна събота на протести на \"жълтите жилетки\""}
{"url": "https://www.bgonair.bg/bulgaria/2018-12-29/vazrasten-mazh-e-zaginal-sled-pozhar-v-kashtata-mu", "text": "79-годишен мъж е починал след пожар в къщата му в Долна Баня, пише  . Сигналът е получен в 05:52 часа на 28 декември и въпреки усилията на пожарникарите, които са гасили огъня, не са успели да спасят живота на дядото. Причината за пожара е в процес на установяване. ", "date": "2018.12.29", "title": "Възрастен мъж е загинал след пожар в къщата му"}
{"url": "https://www.bgonair.bg/bulgaria/2018-12-29/novi-pochivni-dni-patuvaniya-organizatsiya-na-dvizhenieto-politsiyata-shte-sledi-za-spazvane-na-pravilata", "text": "\r\n Започна голямото пътуване преди Нова година. От 2018 - та остава само още един работен ден, който за много хора също ще е почивен и затова те вече се отправят на път. Близо 550 хиляди са българите, които ще пътуват по празниците около Нова година. Още от вчера започна изтеглянето на автомобили от София. Създадена специална организация от страна на полицията на всички изходи на столицата и магистралите \"Тракия\" и \"Хемус\". От ГД \"Пътна полиция\" припомнят на шофьорите да не навлизат в аварийната лента при случаи на задръстване, защото това е нарушение, което пък може да попречи и на специализирани автомобили да достигнат до определено място на инцидент.  Освен това полицията напомня на всички водачи, че ще има засилени проверки на пътищата в цялата страна, на които ще се следи за превишена скорост, употреба на алкохол или наркотици и спазване на правилата за движение. Друга важна информация за пътуващите е, че прохода \"Предела\" вече е почистен и отворен, пътят към Банско е проходим, а интензивен трафик се очаква и към Кулата. За сега пътуващите казват, че няма сериозно натоварване по пътищата и че се преминава спокойно. В София пък днес от 20:00 часа влизат в сила мерките за сигурност в центъра на града, които ще са валидни до след Нова година и са свързани с организираните мероприятия за празника.", "date": "2018.12.29", "title": "Нови почивни дни, пътувания, организация на движението, полицията ще следи за спазване на правилата"}
{"url": "https://www.bgonair.bg/world/2018-12-29/egipet-vzriv-na-avtobus-ubi-4-dushi-blizo-do-piramidite-v-giza", "text": "\r\n Трима виетнамски туристи и водачът им са загиналите при взрива на автобус край пирамидите в Гиза в Египет. Други 11 души са пострадали при инцидента. Те са откарани в близката болница, сред тях е и шофьорът на автобуса, който е местен. Според вътрешното министерство на Египет автобусът, в който са пътували общо 14 души, е бил взривен от самоделно устройство. Все още никой не е поел отговорност за инцидента, който е първият подобен от повече от година насам. Мерките за сигурност в страната са допълнително засилени освен заради наплива на туристи, а и заради най-голямата християнска общност - Коптската - която се готви за отбелязването на Коледа по Юлианския календар.", "date": "2018.12.29", "title": "Египет: Взрив на автобус уби 4 души близо до пирамидите в Гиза"}
{"url": "https://www.bgonair.bg/economy/2018-12-29/nap-kachi-obraztsi-na-deklaratsii-na-sayta-si-chaka-podavaneto-im", "text": "От 10 януари започва данъчната кампания за 2019 година. Образците на данъчни декларации за облагане на доходите на физическите лица и за облагане с корпоративни данъци вече са публикувани на сайта на НАП, след обнародването им в \"Държавен вестник\", съобщават от приходната агенция.  Промяната в началния срок на кампанията е заради промени в законодателството, информира сайта на БНР. Декларациите за доходите на физическите лица могат да бъдат подадени най-рано на 10 януари - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година остава непроменен - 31 януари, напомнят от приходната администрация. Годишното приключване на данъчно-осигурителните сметки на фирми и граждани ще бъде извършено от НАП в периода 01-10 януари 2019 г., като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г.", "date": "2018.12.29", "title": "НАП качи образци на декларации на сайта си, чака подаването им"}
{"url": "https://www.bgonair.bg/bulgaria/2018-12-29/60-godishen-mazh-e-s-izgaryaniya-sled-pozhar-v-sgrada-v-pazardzhik", "text": "60-годишен мъж от Пазарджик пък е с изгаряния след пожар в жилищна сграда късно снощи в града, съобщава  . Пламнал е приземен етаж, а огънят е загасен от граждани преди идването на пожарна кола.  При пожара е пострадал мъж на видима възраст около 60 годишен с неустановена самоличност. Той е с изгаряния втора-трета степен на десния крак. Мъжът е клошар. Той е бил в нетрезво състояние, като се е самонастанил в необитаемо помещение.", "date": "2018.12.29", "title": "60-годишен мъж е с изгаряния след пожар в сграда в Пазарджик"}
{"url": "https://www.bgonair.bg/world/2018-12-29/rekordni-postizheniya-vse-poveche-i-vse-po-bogati-yapontsi", "text": "Броят на супербогатите домакинства в Япония почти се е удвоил от 2011 г. насам, достигайки рекорден връх. Причината се крие в нарастващите цени на акциите и икономическата експанзия, което е сигнал, че този сегмент от обществото е спечелил от Абеномиката, съобщава Bloomberg. Броят на домакинствата с нетни финансови активи от поне 500 млн. йени (4,4 млн. долара) е нараснал до 84 000 миналата година, сочат двугодишни данни, събрани от Nomura Research Institute, които се простират до 2000 г. Това показва, че супербогатите сега формират около 0,16% от всички домакинства в Япония. Данните може да доведат до критики, че икономическите политики на премиера Шиндзо Абе са помогнали най-вече богатите да станат още по-богати, а по-широкото население е със смесени чувства за представянето на администрацията, пише  . Въпреки това делът на супербогатите е под този в други развити страни и може би не се е увеличавал със същия темп тази година предвид спадовете на борсите в цял свят, което отведе японските пазари до 18-месечно дъно.", "date": "2018.12.29", "title": "Рекордни постижения: Все повече и все по-богати японци"}
{"url": "https://www.bgonair.bg/world/2018-12-29/vapreki-protestite-predstoi-parva-kopka-na-mina-na-edno-ot-nay-golemite-nahodishta", "text": "Най-спорният проект за добив на въглища в света се доближава до своя своеобразен старт на дейност, отключвайки едно от най-големите находища на изкопаеми твърди горива на фона на засилващите се дебати относно измененията на климата и негативното влияние, което въглищата оказват на околната среда.  Притежаваната от индийския милиардер Гаутам Адани мина \"Кармайкъл\" е базирана в големия австралийски Галилейски басейн, който се простира на приблизително 250 хиляди кв.км – колкото е площта на Великобритания. Ако регионът бъде напълно разработен, той притежава потенциала да удвои износа на Австралия за енергийни въглища, съобщава Bloomberg, позовавайки се на анализ, направен от местното правителство. Индийската компания Adani Group, която ще финансира проекта след отпадането на потенциалните кредитори, също така предвижда да изгради инфраструктура, в това число железопътна линия, която да подпомага транспортирането на въглищата до най-близкото пристанище за износ. Международната агенция по енергетика (МАЕ) смята, че успехът на този проект ще предопредели съдбата на други подобни мини в Галилейския басейн, включително тези на въгледобивните компании GVK Group и Hancock Prospecting. Австралия се превърна във втория по-големина в света износител на енергийни въглища, допринасяйки с повече от 200 млн. метрични тона годишно за развитието на глобалната морска търговия. Ако мината \"Кармайкъл\", заедно със своята железопътна линия, стане активна, това ще бъде истински удар по продължилите почти цяло десетилетие протести на екологичните групи срещу добива на въглища в страната. МАЕ описва находището като „вероятно най-противоречивият въглищен проект, който се развива понастоящем“. Рискът за разработчиците на такива мини е свързан с факта, че индустрията на възобновяемата енергия става все по-актуална, съобщава  . В Индия, където Adani Group възнамерява да насочи голяма част от добитите в Австралия въглища, вятърната и слънчевата енергия вече е по-евтина от тази, произвеждана от изкопаемите твърди горива.", "date": "2018.12.29", "title": "Въпреки протестите, предстои първа копка на мина на едно от най-големите находища"}
{"url": "https://www.bgonair.bg/world/2018-12-29/tri-lavini-v-rusiya-vzeha-dve-zhertvi", "text": "Три лавини са затрупали компресорна станция на златодобивен комбинат в Хабaровския край, в югоизточната част на Русия. Затрупани под снега се оказват работник и десетима спасители, които му се притекли на помощ. Един от тях по-късно е бил открит, вторият е починал от получените травми. Обстоятелствата около инцидента все още се изясняват. Снежната покривка в района достига 80 сантиметра, а температурите започват да се покачват, с което расте и опасността от възникване на лавини, предупреждават местните власти.", "date": "2018.12.29", "title": "Три лавини в Русия взеха две жертви"}
{"url": "https://www.bgonair.bg/world/2018-12-29/diego-maradona-ne-se-yavyava-na-rabota-veche-nyakolko-dni", "text": "Треньорът на мексиканския клуб Дорадос Диего Марадона пропуска старта на предсезонната подготовка. Според \"TyC Sports\", отборът вече работи от няколко дни, но Марадона не се е появил на мястото си. Заниманията се водят от кондиционния спец Хосе Алиери, пише   Причините за отсъствието на Марадона не се съобщават. Според източника, дон Диего има редица оплаквания от ръководството на куба. По-специално, той иска да укрепи състава, което все още не е получил, и също така очаква удължаване на договора на своя асистент Луис Ислас.", "date": "2018.12.29", "title": "Диего Марадона не се явява на работа вече няколко дни"}
{"url": "https://www.bgonair.bg/world/2018-12-29/zemetresenie-s-magnitud-ot-72-po-rihter-udari-filipinite", "text": "Земетресение с магнитуд от 7.2 по Рихтер удари Филипините. Епицентърът на труса е в района на южния филипински остров Минданао. Няма данни за разрушения и пострадали хора. Малко след труса бяха издадени предупреждения за опасно високи вълни цунами за намиращите се близо до земетресението части на Тихия океан, но след това бяха отменени. Властите потвърдиха, че няма опасност и по островите и архипелазите в Индонезия, където само преди седмица именно цунами отне живота на над 400 души.", "date": "2018.12.29", "title": "Земетресение с магнитуд от 7.2 по Рихтер удари Филипините"}
{"url": "https://www.bgonair.bg/world/2018-12-29/grigor-dimitrov-startira-s-nepoznat-yaponets-v-brizban", "text": "Най-добрият български тенисист Григор Димитров ще се изправи срещу Йошито Нишиока Япония в първия кръг на турнира в Бризбън. В случай, че преодолее този съперник Димитров ще се изправи срещу победителя от двойката Джон Милман от Австралия и Тенис Сандгрен - САЩ. В потокът на Димитров най-високо поставен в световната ранглиста е номер 9 японецът Кей Нишикори. Григор Димитров стартира новата кампания на 31 декември в Бризбън, където през 2017 година той спечели титлата, а след това ще участва на Откритото първенство на Австралия, информира  . Американската легенда Андре Агаси влезе в щаба на Димитров като консултант в края на октомври, а негов личен треньор остава Дани Валверду.", "date": "2018.12.29", "title": "Григор Димитров стартира с непознат японец в Бризбън"}
{"url": "https://www.bgonair.bg/reportazhi/2018-12-29/dve-zhertvi-i-prodalzhavashta-tezhka-zima-v-sasht", "text": "\r\n САЩ остават в плен на зимната буря \"Ебъни\". Две са жертвите на лошото време през последните дни, а хиляди полети бяха отменени. Преспи с височина половин метър – такава е гледката в американския Среден запад след двудневните снеговалежи. Десетки пътища са непроходими, а властите съветват местните да избягват да пътуват. Снощи температурите в Минеаполис паднаха до минус 18 градуса по Целзий. Студът е придружен и от силни ветрове. На места поривите достигнаха скорост от 100 километра в час. Пълна е мобилизацията на снегорини и пътна помощ, които са помогнали на стотици. Ледени дъждове се изсипват над южните и югоизточни щати. В Луизиана и Мисисипи са издадени предупреждения за наводнения. Метеоролозите предупреждават, че валежите ще продължат през целия уикенд.", "date": "2018.12.29", "title": "Две жертви и продължаваща тежка зима в САЩ"}
