{"url": "https://www.bgonair.bg/world/2019-03-31/obviniha-v-iznasilvane-nba-zvezdata-kristaps-porzingis", "text": "Обвиниха в изнасилване NBA звезда. Кристапс Порзингис е разследван от полицията в Ню Йорк по сигнал на жена, която тази седмица съобщава за предполагаемото нападение през февруари миналата година.  Тя обяснила, че досега е мълчала, защото обмисляла дали да вземе 68 хиляди долара от баскетболиста, за да не оповестява случилото се. Според \"Ню Йорк Поуст\" жената е била съседка на латвиеца, по времето, когато той е бил играч на Ню Йорк Никс. Той я е поканил в дома си на 7 февруари, когато е станал и акта.  Според Ню Йорк Поуст думите ѝ звучат правдоподобно, въпреки че жената споделя за случая 13 месеца по-късно. Адвокатът на Порзингис отрече обвинението.  ", "date": "2019.03.31", "title": "Обвиниха в изнасилване NBA звездата Кристапс Порзингис"}
{"url": "https://www.bgonair.bg/economy/2019-03-31/spark-shte-razshiri-biznesa-si-v-dve-darzhavi-ot-regiona-do-nyakolko-mesetsa", "text": "Първата и засега единствена услуга за споделена мобилност в България Spark ще разшири бизнеса си до няколко месеца в две държави от региона. В едната от тези държави навлизането ще се случи до средата на тази година, а във втората – до края на 2019 г. Това разкри пред   Стефан Спасов, изпълнителен директор на Spark. По този начин услугата ще е достъпна в общо четири държави, след като партньорът - литовската компания Ride Share, предлага аналогична услуга за споделена мобилност с електромобили във Вилнюс, Литва. Засега Spark не планира разширяване в страната, но то не е изключено, макар и да няма да се случи през тази или следващата година, призна още Спасов. По думите му, логично, то ще бъде в по-големите градове – Пловдив, Бургас и Варна. За година и половина от съществуването си мобилното приложение има над 35 000 потребителя, а зоните, в които може да бъде нает или освободен автомобил през мобилното приложение вече покриват значителна част от града. Въпреки това според Спасов е рано да се твърди, че в България вече има тенденция младите хора да се отказват от собствеността над колите и да ползват само споделени автомобили.  Съвсем скоро, до няколко месеца Spark ще удвои на практика разполагаемите си коли – от сегашните 150 на цели 300, каза още мениджърът.  ", "date": "2019.03.31", "title": "Spark ще разшири бизнеса си в две държави от региона до няколко месеца"}
{"url": "https://www.bgonair.bg/world/2019-03-31/venetsuela-otnovo-na-tamno-zhitelite-na-karakas-izlyazoha-na-protest", "text": "Венецуела отново остана без ток късно снощи. Хиляди жители на столицата Каракас излязоха по улиците на шумни протести.  Това е четвъртото голямо прекъсване на електрозахранването във Венецуела този месец, като най-продължителното беше над 100 часа.  Правителството приписва спиранията на тока на саботаж от страна на Съединените щати.  \r\nСпоред опозицията причината е липса на инвестиции в националната електрическа мрежа, лоша поддръжка и неспособност да се правят ремонти.  ", "date": "2019.03.31", "title": "Венецуела отново на тъмно - жителите на Каракас излязоха на протест"}
{"url": "https://www.bgonair.bg/world/2019-03-31/blizo-200-svetovnoizvestni-zabelezhitelnosti-ugasnaha-zaradi-chasat-na-zemyata", "text": "\r\n Близо 190 страни се включиха в \"Часът на Земята\" снощи, за да привлекат вниманието към климатичните промени и тяхното влияние върху околната среда. От Акропола в Атина през централната гара в Мумбай до Кремъл в Москва – близо 200 световноизвестни забележителности угаснаха снощи точно в 8 и половина часа местно време  – \"Часът на Земята\". За да заявят позицията си, десетки се събраха край Бранденбургската врата в Берлин – символ на промяната.  Акцията започва през 2007 година от Австралия по инициатива на Световния фонд за природата. И с всяка година печели все по-голяма популярност.  \"В днешно време местните власти играят ключова роля, защото ние можем да взимаме конкретни мерки за обновяването на изолацията на сградите и борбата срещу замърсяването на въздуха. Но резултатите не биха били реални без мобилизация на обществото. Мобилизация, която би угаснала като изключените светлини, ако посланията не бъдат предадени на следващите поколения\", коментира кметът на Париж Ан Идалго.  ", "date": "2019.03.31", "title": "Близо 200 световноизвестни забележителности угаснаха заради \"Часът на Земята\""}
{"url": "https://www.bgonair.bg/bulgaria/2019-03-31/grazhdani-protestirat-pred-britanskoto-posolstvo-v-sofiya", "text": "\r\n Протест пред британското посолство в София. Демонстрацията е в подкрепа на баща. След развод българският съд е постановил на него родителските права върху детето. След решението на магистратите майката се установява във Великобритания, където местният върховен съд не признава решението на българските магистрати и напълно лишава бащата от възможността да се среща с с детето си.  ", "date": "2019.03.31", "title": "Граждани протестират пред британското посолство в София"}
{"url": "https://www.bgonair.bg/brjuksel-1/2019-03-31/kakvo-predstoi-po-paketa-mobilnost", "text": "\r\n \"След като загубихме гласуване с три гласа не правя прогнози, но ще направим предложения, които ще удължат времето за заседание на комисията с часове, може би с дни“ . Така евродепутатът Ангел Джамбазки коментира в аванс насроченото за следващата седмица заседание на Транспортната комисия на ЕП по пакета \"Мобилност\" \r\nНад 1200 са били предложените поправки към сряда тази седмица. България настоява разглеждането на пакета Мобилност да остане за следващия състав на Европейския парламент. \"Никой не знае какво ще бъде гласувано. То ще бъде такъв хаос, че най-вероятно ще бъдат гласувани разнопосочни предложения от различните проекти,“ заяви Джамбазки. \r\n\"Най-нормалното нещо е този документ да бъде гледан на спокойствие, на трезва глава и да се отчете какъв е интересът на нашите превозвачи, какъв е интересът на другите, някъде по средата трябва да се намери решението. Не може те (б.р. застъпниците на проекта) да се налагат и да убиват този бизнес у нас,” коментира евродепутатът. Според него ако пакетът \"Мобилност\" бъде приет 17% от нашия БВП ще отиде някъде другаде. \r\n\"Ако загубим 150 хил. работещи и 17% от БВП, то бюджетът ще е пред колапс,“ смята Джамбазки. По отношение на заплащането на труда на международните шофьори у нас и в западните страни, Димитър Рашков от Съюза на международните превозвачи обясни:  \r\n\"Доходът е абсолютно адекватен и идентичен с всичките ни колеги в Западна Европа. Няма някой да плаща малко повече или малко по-малко. Всички сме изравнили отдавна заплащането и то е такова, каквото е нормалното за бранша. Няма как ние да плащаме по-малко или да подценим труда на шофьора по никакъв начин, защото той просто ще отиде в друга фирма.“", "date": "2019.03.31", "title": "Какво предстои по пакета \"Мобилност\"?"}
{"url": "https://www.bgonair.bg/bulgaria/2019-03-31/gerb-i-sds-predstavyat-kandidatite-si-za-evrovota", "text": "\r\n ГЕРБ и СДС представят листата си за участие в предстоящите избори за Европейски парламент. Вече е ясно, че Александър Йорданов и Илия Лазаров от СДС заемат 6-та и 7-ма позиция в листата. Събитието се провежда в Националния дворец на културтата. Листата на ГЕРБ води еврокомисарят Мария Габриел. Тя получи най-много номинации от структурите на партията още през март.  \r\nВ листата следват Андрей Ковачев, Андрей Новаков, Ева Майдел, Асим Адемов, Александър Йорданов, Лиляна Павлова и Емил Радев. Цветанов представи листата на ГЕРБ заедно с двамата представители от СДС. Започна от номер 17 - Илия Лазаров от СДС, главен секретар на партията. Номер 16 - Жечо Станков, заместник министър на енергетиката в предишния кабинет на Борисов. Йоана Йончева - ново лице в политиката.  \n Камен Костов е номер 14 - зам. областният управител на Сливен. Николай Диков е номер 13 - много активен от младежката структура на ГЕРБ. Номер 12 е Младен Шишков, който за първи път е и народен представител, но с богат опит в общинската администрация. Номер 11 е Иво Ралчовски, доктор, член на БЛС, има специализирана очна клиника във Врачанска област. Номер 10 е Марин Захариев от смолянската структура. Ивелина Василева, зам.-министър и министър на околната среда и водите във второто правителство на Борисов. \"ГЕРБ е партия, която предлага решения и ние го доказахме с европредседателството и лидерството на Борисов. За нас от ключово значение е приемствеността, доверието, което има и това, което можем да направим заедно с нашите европейски партньори.\", заяви Цветанов от трибуната в НДК.  ", "date": "2019.03.31", "title": "ГЕРБ и СДС представиха кандидатите си за евровота"}
{"url": "https://www.bgonair.bg/bulgaria/2019-03-31/politsiyata-proveryava-zaplaha-kam-premiera-otpravena-v-sotsialnite-mrezhi", "text": "Полицията проверява публикация в социалните мрежи, в която има отправени заплахи за живота на премиера Бойко Борисов, потвърдиха от ГЕРБ. Към момента не е ясно дали заканите са сериозни. Най-вероятно става въпрос за публикация на мъж, който е качил снимка с оръжие, а коментарът съдържа заплаха и непристойни думи.  Снимката има и стотици коментари, както и предупреждение, че постът ще бъде докладван на органите на реда от един от потребителите.  ", "date": "2019.03.31", "title": "Полицията проверява заплаха към премиера, отправена в социалните мрежи"}
{"url": "https://www.bgonair.bg/bulgaria/2019-03-31/yurgen-myuler-germanetsat-posvetil-20-godini-na-blagotvoritelni-kauzi-v-balgariya", "text": "\r\n Повече от 20 години един германец - Юрген Мюлер, се е посветил на благородната кауза да помага на България. Заедно с група съмишленици подкрепят десетки каузи у нас и са успeли да променят много човешки съдби.  Юрген Мюлер работи като ИТ специалист в болница в България. През 1997 година случайно попада в България. Казва, че се влюбил в страната ни от пръв поглед и приел за своя мисия да помага за развитието ѝ като подкрепя заедно със свои съмишленици различни социални каузи.  \"Още тогава започнах да вярвам, че нещата тук могат да се подобрят и да достигнат европейските стандарти. Не мога да преброя каузите, които през последните 20 години сме подкрепили. Помагаме на много домове, институции, болници“, сподели той. Преди три години Юрген Мюлер и фондация \"Помощ за България“ се заемат с подобряването на условията в общинската болница в Горна Оряховица. Ремонтират кърмаческия сектор в детското отделение и две от стаите в родилното. Дарението възлиза на близо 30 000 лева, което ги прави и най-големите спомоществуватели на болницата.  Финансирането за благородните каузи, Юрген Мюлер търси от фирми в родината си. Той разказва истории от България и почти винаги успява да ги трогне и да ги убеди да помогнат.  Юрген Мюлер казва, че двайсет години по-късно вижда мечтата си почти реализирана. Въпреки това казва, че ще продължи да работи за европейския облик на България.  ", "date": "2019.03.31", "title": "Юрген Мюлер - германецът, посветил 20 години на благотворителни каузи в България"}
{"url": "https://www.bgonair.bg/reportazhi/2019-03-31/v-kornitsa-otbelyazaha-46-godini-ot-razmiritsite-po-vreme-na-vazroditelniya-protses", "text": "\r\n В село Корница, край Гоце Делчев отбелязаха 46 години от размириците по време на Възродителния процес. Местните хора почетоха паметта на жертвите на събитията от 1973 година. Във възпоменателната церемония се включи и председателят на ДПС Мустафа Карадайъ, който отправи критика към управляващите и опозицията.  Стотици жители по поречието на река Места се събраха на площада в село Корница, за да почетат паметта на загиналите от размириците по време на Възродителния процес.   46 години по-късно хората от селата Корница, Лъжница, Рибново, Брезница все още помнят събитията от 1973 година, когато започва смяната на имената им.  Местното население отказва да приеме новите имена. Дни наред хората не се прибират по домовете си и остават на площада.  Паметта на жертвите беше почетена и с поднесяне на цветя.  ", "date": "2019.03.31", "title": "В Корница отбелязаха 46 години от размириците по време на Възродителния процес"}
{"url": "https://www.bgonair.bg/world/2019-03-31/avstraliya-i-singapur-s-po-surovi-zakoni-za-sotsialnite-mrezhi", "text": "Правителствата в Азиатско-тихоокеанския регион ускоряват усилията си в борбата със злонамереното използване на онлайн медиите, което улеснява разпространението на криминално или измамно съдържание, съобщава  . Австралия се ангажира да приеме закон, който ще позволи налагане на тежки глоби и дори такива по лишаване от свобода на мениджъри на медии или социални мрежи, които не премахват материали с екстремистко съдържание от платформите си. С новите текстове страната възнамерява да попречи на платформите на социалните медии да бъдат \"оръжия“ в ръцете на терористи и екстремисти, които могат да ги използват, за да предават на живо престъпления, като терористичната атака от този месец в Нова Зеландия.  Законопроектът ще бъде внесен в парламента следващата седмица и е предвиден като отговор на трагедията в Нова Зеландия от 15 март, при която бяха убити 50 души от австралиец, излъчил на живо във Facebook нападението си. Съгласно предвидените мерки, ръководителите на социални мрежи, признати за виновни, ще бъдат наказвани с три години затвор, а техните фирми да бъдат глобявани с до 10 на сто от годишните им приходи. \r\nСнимка: Pixabay  ", "date": "2019.03.31", "title": "Австралия и Сингапур с по-сурови закони за социалните мрежи"}
{"url": "https://www.bgonair.bg/world/2019-03-31/turtsiya-provezhda-klyuchovi-mestni-izbori", "text": "\r\n Ключови местни избори в Турция от национално значение. За първи път от години управляващата партия вероятно ще изгуби позиции. Именно затова анализаторите определят вота като своеобразен референдум \"за\" или \"срещу\" президента Реджеп Ердоган.  От особено значение за него са двата главни града – Анкара и Истанбул – където се очакват оспорвани битки. В много области опозиционните партии се обединиха в безпрецедентен ход срещу статуквото.  Близо 57 милиона души са включени в избирателните списъци, а тежката икономическа криза се очаква да е основен аргумент за решението им.  ", "date": "2019.03.31", "title": "Турция провежда ключови местни избори"}
{"url": "https://www.bgonair.bg/world/2019-03-31/zuzana-chaputova-e-noviyat-prezident-na-slovakiya", "text": "\r\n Словакия избра първата си жена президент. Победителят е дебютант в политиката – адвокатката, защитавала обществените права в много процеси свързани с екологични проблеми - Зузана Чапутова.  45-годишната юристка е наричана \"словашката Ерин Брокович“. На балотажа тя събра 58 процента от гласовете и така надви кандидата на управляващата партия – заместник-председателя на Европейската комисия Марош Шефчович.  Резултатът олицетворява гнева на обществото от широко разпространената корупция по високите етажи на властта. Вотът в Словакия се проведе под сянката на миналогодишното убийство на журналиста Ян Куцяк, който разследваше връзки между политици и мафиоти.  Победата на Чапутова бележи и пауза във възхода на популистките сили в Европа.  ", "date": "2019.03.31", "title": "Зузана Чапутова е новият президент на Словакия"}
{"url": "https://www.bgonair.bg/world/2019-03-31/prezidentski-izbori-se-provezhdat-v-ukrayna", "text": "\r\n Президентски избори в Украйна с неизвестен резултат. Фаворит на социолозите е абсолютният дебютант в политиката – комедийният актьор Володимир Зеленски.  Рекорден брой кандидати – общо 39 – се борят за ключовия пост. Само трима от тях обаче имат реални шансове да го заемат. Нито един от фаворитите не оспорва проевропейската ориентация на Украйна. Досегашният президент и милионер – 53-годишният Петро Порошенко, който залага на лозунга \"армия, език, вяра“. Дори и сред консервативната му база обаче разочарованието от ширещата се корупция е осезаемо.  Ветеран в украинската политика, това е трети опит за спечелване на президентския пост за Юлия Тимошенко. 58-годишният бивш премиер заложи на обещания като намаляване наполовина на цената на синьото гориво. И бързо беше определена като популист. На този фон неочакваната кандидатура на един комедиен актьор може и да донесе изненадата във вота. Володимир Зеленски води кампания през социалните мрежи и театралната си трупа и се харесва на младите избиратели.  Украйна е определяна като полупрезидентска република и държавният глава има големи правомощия в областите сигурност, отбрана и външна политика.  От право на вот обаче бяха лишени над 2 и половина милиона украинци, живеещи зад граница. Причината – безпрецедентното решение на Киев да затвори всичките си избирателни секции в Русия.  ", "date": "2019.03.31", "title": "39 кандидати се борят за президентския пост в Украйна"}
{"url": "https://www.bgonair.bg/bulgaria/2019-03-31/posledniyat-den-na-mart-shte-bade-slanchev", "text": "Днес ще бъде предимно слънчево с временни увеличения на облачността над централните и източните райони в страната. Ще духа умерен североизточен вятър, предава НИМХ. Минималните температури ще са предимно между 0 и 5 градуса, а максималните между 15 и 20, по Черноморието 11-13 градуса, в София - около 15. Атмосферното налягане ще се понижава и към края на деня ще се доближи до средното за месеца. \r\nСнимка: Pixabay  ", "date": "2019.03.31", "title": "Последният ден на март ще бъде слънчев"}
{"url": "https://www.bgonair.bg/bulgaria/2019-03-31/dostapat-do-novi-terapii-shte-bade-zatrudnen-zaradi-nova-lekarstvena-regulatsiya", "text": "Достъпът до нови терапии ще бъде затруднен заради нова лекарствена регулация, алармира Деян Денев, директор на Асоциацията на научноизследователските фармацевтични производители. Това ще стане, след като на 1 април влезе в сила Наредба 10 на Министерството на здравеопазването, публикувана в \"Държавен вестник\", предаде \"Дарик\". По думите му наредбата ще забави достъпа до терапиите с около три години. Ако даден продукт влезе до 30 септември т.г. в Позитивния лекарствен списък, Националната здравноосигурителна каса (НЗОК) ще започне да го реимбурсира през 2020 г., но ако не успее, реимбурсирането му ще бъде отложено най-рано за 2021 г., обясни той.  Новите терапии достигат до пациентите в Германия няколко седмици след като са били разрешени за употреба, а в България сега процесът отнема поне две години, допълни Денев. Според Денев тежката процедура в регулацията води до отказ компаниите да регистрират продукта си в България. През последните три години от 121 одобрени за употреба нови терапии българският пациент има достъп до 23, което е по-малко в сравнение с 2017 г., каза още той. След 1 април България ще започне да заплаща нови терапии, едва след като те бъдат одобрени от държави, в които досега най-бавно са били одобрявани, изрази тревогата си Денев. В промените на наредбата се изисква дадено лекарството да е заплащано от обществен здравноосигурителен фонд в 5 от 17 държави, за да го заплаща и НЗОК, но не е ясно какво би станало, ако то е заплащано от друг източник, допълни той. Аптекари се опасяват, че няма да могат да продават лекарства. Друга промяна, която би затруднила достъпа до иновативно лечение, е изискването фармацевтичните компании да плащат на Здравната каса още една сума над тази, която в момента връщат като договорена отстъпка от цената на медикамент. За миналата година в бюджета на НЗОК са постъпили 160 млн. лв. от договорени отстъпки, а след 1 април компаниите ще трябва да плащат допълнително, ако се надвиши планираният разход за лечение с даден медикамент. Публичните разходи за здравеопазване в България се очаква през тази година да бъдат малко над 5 млрд. лева, а за лекарства - 1,4 млрд. лева, което е близо 23% без ДДС, посочи още Денев и допълни, че системата ни харчи за лекарства колкото и другите държави в Източна Европа. Снимка: Димитър Кьосемарлиев (Bulgaria ON AIR)  ", "date": "2019.03.31", "title": "Достъпът до нови терапии ще бъде затруднен заради нова лекарствена регулация"}
{"url": "https://www.bgonair.bg/oporni-hora/2019-03-31/vladimir-kisyov-ne-stava-vapros-za-koalitsiya-mezhdu-gerb-i-sds-a-za-sporazumenie-samo-za-evrovota", "text": "\r\n \"Не става въпрос за коалиция между ГЕРБ и СДС, а за споразумение само и единствено за евровота\", коментира в предаването \"Опорни хора\" Владимир Кисьов. По думите му времето ще покаже дали това споразумение може да прерасне в коалиця и не бива партии от семейството на ЕНП да се явяват сами на изборите. Той посочи, че е нямало как да бъдат заедно с \"Демократична България\", защото условията им не са били приемливи. \"Относно упреците, че по този начин СДС се претопява, това категорично не е вярно. Самият факт, че му се дава избираемо място, а не на конкурентна основа да участва заедно с останалите членове в листата, говори, че СДС се запазва като партия и позиции. Александър Йорданов е добър избор за евродепутат\", заяви Кисьов.  ", "date": "2019.03.31", "title": "Владимир Кисьов: Не става въпрос за коалиция между ГЕРБ и СДС, а за споразумение само за евровота"}
{"url": "https://www.bgonair.bg/bulgaria/2019-03-31/stanislav-stoyanov-zaema-deputatskoto-myasto-na-tsvetan-tsvetanov", "text": "\r\n Станислав Стоянов става народен представител от ГЕРБ на мястото на Цветан Цветанов. Решението на ЦИК предстои да бъде обнародвано в Държавен вестник, съобщиха от Комисията. На свое заседание от 30 март Централната избирателна комисия взе това решение на основа на получено писмо от Народното събрание, в което Комисията е уведомена за предсрочно прекратените пълномощия на Цветан Цветанов като народен представител от Четвърти изборен район - Великотърновски. Станислав Стоянов вече 15 години стои начело на едно от най-големите рекламни агенции във Велико Търново. Семеен е и е баща на 6-годишна дъщеря. През 2017 е 7 в листата за народни представители на ГЕРБ от Великотърновския избирателен район. До решението именно Станислав Стоянов да заеме мястото на Цветан Цветанов в парламента се стигна след като всички кандидати по преференции преди него отказаха поста.  Станислав Стоянов приема като огромна отговорност възможността да застане точно на депутатското място на втория в ГЕРБ и доскорошен председател на парламентарната група.  Стоянов казва, че в парламента може да бъде полезен в икономическата комисия и дори в Комисията по култура и медии, тъй като от години има интерес към фолклора и опазването на културно-историческото ни наследство.  ", "date": "2019.03.31", "title": "Станислав Стоянов заема депутатското място на Цветан Цветанов"}
{"url": "https://www.bgonair.bg/bulgaria/2019-03-31/mashinnoto-glasuvane-vse-oshte-e-pod-vapros", "text": "\r\n Машинното гласуване все още е под въпрос. Причината за това е, че до момента Централната избирателна комисия не намира държавна институция, която да е компетентна по сертифицирането и одитирането на машините за гласуване.  До момента пет институции, сред които Държавната агенция по метрология и технически надзор и Институтът по стандартизация към МВР са отказали.  В същото време до края на деня ЦИК трябва да одобри изборните книжа и условията за обявяване на обществената поръчка за купуване на машините за гласуване на евровота.  \r\nСлед като бъдат одобрени изборните книжа, партиите ще могат да започнат да събират необходимите им подписи за регистрация за участие. Търси се решение и на проблема със сертифицирането на машините за гласуване.   ", "date": "2019.03.31", "title": "Машинното гласуване все още е под въпрос"}
