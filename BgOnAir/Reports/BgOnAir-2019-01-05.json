{"url": "https://www.bgonair.bg/bulgaria/2019-01-05/prokuraturata-reshava-myarkata-na-kradtsite-na-kartinite-na-maystora", "text": "Прокуратурата решава дали да бъде поискана най-тежката мярка \"задържане под стража\" на двамата мъже, в които са намерени 15 от общо 16-те откраднати картини на Владимир Димитров- Майстора и художника от пловдивската школа Димитър Киров.  В единия от задържаните, Божидар Нейков, бяха открити 9 картини на Майстора. Той е известен на МВР с интереса си към предмети на изкуството и антикварни стоки.  Ако прокуратурата сметне за нужно на двамата да им бъде повдигнато обвинение, то ще бъде за вещно укривателство.  Към момента няма данни двамата да са информирани за кражбата на ценните платна преди тяхната покупка.", "date": "2019.01.05", "title": "Прокуратурата решава мярката на крадците на картините на Майстора"}
{"url": "https://www.bgonair.bg/economy/2019-01-05/aktsiite-na-apple-padnaha-tarseneto-v-kitay-se-svi", "text": "Спадът на цената на акциите на Apple вероятно ще предизвика нови главоболия на Berkshire Hathaway, след като конгломератът преживя най-големия тримесечен спад на своето нетно състояние, предава Ройтерс. Акциите на Berkshire клас А намалиха стойността си с 5,6% в четвъртък, тъй като Apple, най-голямата ѝ инвестиция в обикновени акции, понижи прогнозата за тримесечните си приходи, след като търсенето в Китай се сви, а по-малко потребители си купиха нови модели iPhone. Цената на книжата на Apple спадна с 10 на сто. Понижението на цената на акциите на Berkshire oтразява влиянието на Apple върху базираната в Омаха, Небраска, компания, която мери активите минус пасивите и която Бъфет ползва, за да преценява растежа. Спадът в четвъртък последва спад на цената на акциите през четвъртото тримесечие, който може да струва 8,2% спад на стойността, твърди анализаторът на Keffe Bruyette & Woods Майерс Шийлдс, пише  Голяма част от достигащите 219 млрд. долара активи на Berkshire към 30 септември, включително Kraft Heinz Co, понесоха двуцифрени спадове през тримесечието, когато S&P 500 и дивидентите се свиха с 13,5%. Като се има предвид, че Berkshire не е продала никакви акции, стойността на нейния 5,3-процентен дял от Apple е намаляла до около 36 млрд. долара в четвъртък, от 57,6 млрд. долара на 30 септември. Асистентът на Бъфет не е отговорил на запитванията по имейл за коментар дали вижданията на милиардера по отношение на Apple са се променили. Много инвеститори смятат Apple за технологична компания, сектор, който Бъфет обикновено избягва. Той я разглежда по-скоро като потребителска компания, отразяваща зависимостта на толкова много хора от техните телефони, а на годишната среща на Berkshire миналия май той обясни, че „ще се радва да види спад в цената на акциите на Apple”, така че да купи още от тях. Спадът на стойността може да насочи Berkshire към нетна загуба за четвъртото тримесечие, дори и нейните десетки други бизнеси да се представят добре. Това се дължи на счетоводно правило, което изисква Berkshire да отчита загуба от нереализирани инвестиции. Бъфет предупреди инвеститорите да игнорират промените в резултатите.", "date": "2019.01.05", "title": "Акциите на Apple паднаха, търсенето в Китай се сви"}
{"url": "https://www.bgonair.bg/world/2019-01-05/ofitsialno-pravoslavnata-tsarkva-na-ukrayna-poluchi-nezavisimost", "text": "Православна църква на Украйна официално е независима.  Вселенският патриарх Вартоломей подписа декрета за автокефалия. Това се случи на церемония в Истанбул, на която присъстваха и президентът на Украйна Петро Порошенко и председателят на парламента.  С подписването на декрета се слага край на процеса по отделянето на украинска православна църква от Москва, договорен през октомври миналата година.  Утре документът ще бъде връчен на митрополит Епифаний, който беше избран за предстоятел на Православната църква на Украйна.  ", "date": "2019.01.05", "title": "Официално: Православната църква на Украйна получи независимост"}
{"url": "https://www.bgonair.bg/economy/2019-01-05/dow-jones-dobavi-okolo-750-punkta-sled-dannite-za-uvelichenite-rabotni-mesta-v-sasht", "text": "Основните американски индекси приключват седмицата със силен ръст след две положителни новини за пазара, съобщава CNBC. Американското министерство на труда публикува доклад, според който икономиката на страната е прибавила 312 хил. работни места през декември. Това е доста над очакваните 176 хил. нови работни места. По-късно в петък гуверньорът на Федералния резерв Джером Пауъл заяви, че централната банка ще бъде търпелива с повишаването на лихвите, като успокои страховете от затягане на паричната политика в близко бъдеще. Бенчмаркът на сините чипове Dow Jones Industrial Average приключи търговията с ръст от 743 пункта, или 3,2%, и достигна ниво от 23 433,16 пункта, след като за кратко нарасна с над 800 пункта. Широкият измерител S&P 500 се повиши с 3,4% до ниво от 2531,94, като технологичният сектор добави над 4% към стойността си. Технологичният показател Nasdaq Composite нарасна с 4,26%, като достигна равнище от 6738,86 пункта. В четвъртък индексът отбеляза рязък спад заради голямото поевтиняване на книжата на Apple. Индексите тръгнаха нагоре, след като Джером Пауъл намекна, че централната банка може да направи пауза в повишаването на лихвите, което пазарът очакваше. „Както винаги няма предначертан път за политиката. И особено на фона на слабите данни за инфлацията в последно време ще бъдем търпеливи, докато наблюдаваме как се развива икономиката“, заяви Пауъл. Опасенията, че Федералният резерв може да допусне грешка, като затяга твърде бързо паричната си политика, допринесе за волатилността в последно време на финансовите пазари, отбелязаха пазарни експерти. „Мисля, че той направи това, което пазарът се надяваше, че ще направи. С изказването си той призна, че те трябва да бъдат по-гъвкави“, смята Том Есей, основател на The Sevens Report. „Това е добре, но в същото време големите проблеми, пред които е изправен пазарът, не са разрешени. Имаме потенциален проблем с печалбите на този пазар, имаме потенциален проблем с икономическия растеж на този пазар. Днешното рали е повече резултат от прекомерния спад вчера“, допълва Есей. Boeing тласна Dow нагоре, след като докладът за работните места успокои опасенията, че икономиката се забавя. Книжата на производителя на самолети поскъпнаха с 5,2%. Ръстовете при технологичните компании също подкрепиха по-широкия пазар. Цената на акциите на Netflix и Intel се повиши съответно с 9,7% и 6,1%. Netflix увеличи стойността си, след като Goldman Sachs отправи препоръка за купуване на акции на компанията за стрийминг на видео. Книжата на Intel поскъпнаха, след като Bank of America Merrill Lynch повиши рейтинга на акциите й от „неутрален“ на „купувай“. Ръстовете при Netflix и Intel стимулираха и останалите технологични акции. Facebook, Amazon, Apple и компанията-майка на Google Alphabet постигнаха ръст от над 4%. В макроикономически план Китай и САЩ съобщиха, че ще опитат да постигнат сделка в областта на търговията. Китайското министерство на търговията информира, че двете страни ще проведат преговори на ниво заместник-министри в Пекин на 7 и 8 януари. На облигационните пазари доходността по 10-годишните и по 30-годишните американски държавни ценни книжа нарасна с по шест базисни пункта до ниво от съответно 2,627% и 2,955%. На валутните пазари доларовият индекс, който измерва стойността на щатските пари спрямо кошница от шест основни валути, изтри първоначалното си силно повишение и отбелязва спад от 0,13% до 96,18 пункта. Еврото поскъпва спрямо долара с 0,04% до ниво от 1,1395 долара за евро. Спрямо йената щатската валута добавя 0,77% към стойността си до ниво от 108,48 йени за долар. На стоковите пазари цените на петрола се повишиха, след като предложените търговски преговори между САЩ и Китай успокоиха опасенията от забавяне на световната икономика, но повишението беше ограничено заради съобщението на САЩ за рязък ръст на запасите от рафинирани продукти. Фючърсите върху глобалния бенчмарк Брент добавиха 1,11 долара към стойността си до 57,06 долара за барел. Американският лек суров петрол WTI завърши сесията с повишение от 87 цента до 47,96 долара за барел. За седмицата Брент поскъпва с около 9%, а WTI – с близо 6%, пише  Цената на златото отстъпи от достигнатия по-рано в сесията над шестмесечен връх след силните данни за работните места в САЩ. Американските фючърси върху ценния метал отписаха 9 долара от стойността си и достигнаха 1285,80 долара за тройунция. В същото време цената на паладия за първи път премина за кратко прага от 1300 долара за тройунция, след което цената му намаля до 1291,56 долара за тройунция.", "date": "2019.01.05", "title": "Dow Jones добави около 750 пункта след данните за увеличените работни места в САЩ"}
{"url": "https://www.bgonair.bg/economy/2019-01-05/zaplatite-v-sofiya-s-66-po-visoki-ot-ostanalite", "text": "Заплатите в София са с 66% по-високи от тези в останалите области на страната. В столицата средното възнаграждение е 1513 лв., сочат последните данни на Националния статистически институт. Това е с около 380 лв. повече от средната заплата в страната от 1135 лв. Но ако от данните се извадят възнагражденията в столицата и София-област, се оказва че средната заплата за останалата част от страната е около 910 лв., а столичани взимат с 66% повече. Само в осем области на страната заплатите са над 1000 лв., сочат данните на НСИ. Веднага след столицата по доходи се нареждат жителите на София-област със средна заплата от 1153 лв., което се дължи на факта, че много хора от съседните градове работят в столицата. На трето място с 1146 лв. се нарежда Стара Загора. Като основната причина за това са заводите за производство на части за автомобили в града. Четвъртата позиция е за Враца, където взимат средно по 1089 лв. Челната осмица се допълва от Варна, Разград, Пловдив и Габрово. Като заплатите в Разград, Пловдив и Габрово за първи път през септември 2018 г. преминават границата от 1000 лв. Друга съществена промяна е, че доходите във Видин вече не са най-ниските в страната, пише \"Труд\". Заплатите във Видин отбелязват най-голям ръст в рамките на година от 13%. В резултат средните възнаграждения в крайдунавския град (763 лв.) вече изпреварват тези в Благоевград (747 лв.). Ниските заплати във Видин и голямата безработица в града явно са привлекли някои предприемачи, които са решили да развият бизнеса си там. На трето място по най-ниски доходи се нарежда Силистра със 799 лв. На второ и трето място след Видин по ръст на заплатите за година се нареждат София-област и Перник. Като като причината е в това, че много хората от тези области намират работа в София. Сериозен ръст на заплатите от над 9% има и в Ловеч и Хасково.", "date": "2019.01.05", "title": "Заплатите в София с 66% по-високи от останалите"}
{"url": "https://www.bgonair.bg/economy/2019-01-05/tayna-formula-na-nap-veche-lovi-danachni-izmami", "text": "Tайна формула на НАП вече лови данъчни измами, като съпоставя съотношението между стоки, описани като запаси, и приходите от продажби. Софтуерът на данъчните директно посочва имена на фирми, които декларират, че държат големи складови запаси, а продажбите им са в пъти по-малки. Така например инспектори стигнали до фризьорка, едноличен търговец, която трета година обявявала, че къта помади за над 45 000 лв. Най-често драстични разминавания имало при фирми, които търгуват с мобилни телефони и битова техника, затова данъчните се канят да започнат проверките оттам. Те ще броят реалните наличности в складовете и ще ги съпоставят с отчетите и с обема на продажбите, издадоха инспектори пред \"24 часа\", цитирано от  Те ще влизат в над 13 000 дружества, в чиито баланси за 2017 г. имало материални запаси, несъразмерни на приходите от продажби, съобщиха официално от НАП. Инвентаризация на място в складовете ще установи точния брой на стоката в склад. Анализ на риска на данъчните показал, че при определено съотношение на материалните запаси и продажбите възниква съмнение, че част от декларираното отдавна е продадено без документи и без платен ДДС и фирмен данък. На всички рискови фирми още в края на миналата година са изпратени писма, с които им е даден едномесечен срок да извършат доброволна корекция, допълват от приходната агенция. Продължава и контролната кампания на данъчните спрямо фирми с големи касови наличности. Година след началото на проверките наличните суми в касите на дружествата намаляха с 5 млрд. лв., а приходите от данък дивидент се увеличиха със 130 млн. лв., казаха от НАП. През декември обаче при внезапни проверки били открити наличности в каса от 21 лв. при стойност по отчет 200 000 лв., както и внасяне на средства в деня преди инвентаризацията на касата и изтеглянето им на следващия ден. И на двете фирми, уличени в такова нарушение, са назначени ревизии, които ще изследват приходи, разходи и отчети за 5 г. назад. “Материалните запаси имат голям фискален потенциал. Ще насочим в тази кампания голям ресурс, за да гарантираме спазването на закона. Основната ни цел е да стимулираме доброволното спазване на задълженията”, коментира зам. изпълнителният директор на НАП Пламен Димитров.", "date": "2019.01.05", "title": "Tайна формула на НАП вече лови данъчни измами"}
{"url": "https://www.bgonair.bg/bulgaria/2019-01-05/bsp-poiska-ministerski-ostavki-zaradi-problema-s-e-vinetkite", "text": "\r\n Лидерът на БСП Корнелия Нинова заяви, че заради случая с електронните винетки трябва да бъде понесена политическа отговорност, а не чиновническа. Тя е категорична, че оставката на министри е абсолютно задължителна. \"За стотици български граждани Новата година започна с проблеми, с напрежение, с тревоги около винетките. Проблемът с винетките показва за нас: системата е в пълен хаос, управляват ни некомпетентни и неграмотни хора, унищожена е правовата държава и държавността изобщо; Борисов се подиграва с народа с изказванията си; за неговото правителство отново няма отговорност, а за хората отговорността е - 180 млн. лв. от джоба им, сега и глоби, ако им бъдат наложени, и напрежението, на което са подложени\". Това заяви Нинова на пресконференция в централата на партията. По думите й правовата държава е унищожена, защото предложенията за въвеждането на системата не са били направени по нормалния законов ред, нямало е никакво съгласуване, не са били внесени от МС, а от депутати от ГЕРБ - Нанков, Иванов и група. \"Сега обаче не виждаме никъде тези депутати да излязат и да обяснят какво направиха и каква тежка отговорност носят\", каза още тя и припомни, че последните поправки в закона са били внесени на 17-ти декември, на 31-ви декември Борисов е включил Северната тангента, а на 2-ри януари я е извадил. По думите й това е доказателство за хаоса, некомпетентността, неграмотността и пълното погазване на правовата държава и на законодателния ред в страната. Според нея управляващите се подиграват с народа, защото изказването, че когато се преминава от хартиен към електронен носител винаги има сътресения, е абсурдно, пише  \"Никога няма сътресения, г-н премиер, нито в Германия, нито в Австрия, нито в Унгария има сътресения. Има в България, защото и администрацията, и МС са абсолютно некомпетентни да проведат тази система така, както трябва\", категорична бе тя. Корнелия Нинова заяви, че няма отговорност за правителството и това става ясно и от решенията, които са взети днес - отново трима чиновници ще носят отговорност, вместо най-високата политическа отговорност, която трябва да поеме правителството. \"За нас оставката на министри е абсолютно задължителна в този случай. Отговорността е политическа, а не на чиновници, заради това, което причиниха на всички\", заключи Корнелия Нинова. Рано тази сутрин премиерът Бойко Борисов освободи двама ръководители в агенция \"Пътна инфраструктура\" /АПИ/ и един от съветниците на регионалния министър заради хаоса с винетките. Така те ще понесат отговорност заради недобрата организация при подготовката и въвеждането на електронната винетка, се посочва в прессъобщението на  кабинета. Като член на Управителния съвет на Агенция \"Пътна инфраструктура\" ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. От постовете си са освободени Антон Антонов, директор на Националното тол управление в АПИ и Радослав Николов, съветник в Политическия кабинет на министъра на регионалното развитие и благоустройството.", "date": "2019.01.05", "title": "БСП поиска министерски оставки заради проблема с е-винетките"}
{"url": "https://www.bgonair.bg/oporni-hora/2019-01-05/prof-georgi-bliznashki-ne-tryabvashe-radev-da-govori-taka-v-novogodishnata-nosht", "text": "\r\n Проф. Георги Близнашки: Не трябваше Радев да говори така в новогодишната нощ! Не беше правилно. 2019-та няма да е лека. Нито за България, нито за Европа. Притеснявам се, че евроизборите ще се превърнат във вътрешнополитическо боричкане. Тепърва ще слушаме за президентска република, което може да бъде опасно за България.", "date": "2019.01.05", "title": "Проф. Георги Близнашки: Не трябваше Радев да говори така в новогодишната нощ!"}
{"url": "https://www.bgonair.bg/world/2019-01-05/pet-15-godishni-momicheta-zaginaha-pri-pozhar-v-escape-room-v-polsha", "text": "Трагедия в Полша. Пет 15-годишни момичета загинаха при пожар в град Кошaлин. Те празнували рожден ден в т.нар. \"Escape Room\" (стая за загадки), заключена стая, от която трябва да се излезе като се решават логически задачи.  Oгънят избухнал малко след като момичетата влезли в помещението.  При пожара е пострадал тежко и един мъж. Смята се, че той е на 25 години и е работил в стаята за игри. Причината за трагедията все още не е ясна.", "date": "2019.01.05", "title": "Пет 15-годишни момичета загинаха при пожар в Escape Room в Полша"}
{"url": "https://www.bgonair.bg/world/2019-01-05/tsiklon-zavladya-gartsiya-snyag-i-niski-temperaturi-zalediha-patishtata", "text": "Циклон завладя цяла Гърция. Сняг и ниски температури заледиха пътищата.  В Пелопонес движението на автомобили беше спряно за няколко часа докато властите обезопасят пътната настилка.  В много райони на страната е напълно забранено движението на товарни камиони, включително и в област Атика.  В северната част на страната температурите паднаха до минус 8 градуса през нощта.  Очкава се и нова вълна от силен снеговалеж.  Самолетите от летището в Солун засега излитат нормално.", "date": "2019.01.05", "title": "Циклон завладя Гърция, сняг и ниски температури заледиха пътищата"}
{"url": "https://www.bgonair.bg/world/2019-01-05/tramp-vaznameryava-da-vavede-izvanredno-polozhenie-v-sasht-zaradi-granitsata-s-meksiko", "text": "Американският държавен глава Доналд Тръмп заяви, че е възможно да обяви режим на извънредно положение в страната и \"съвсем бързо\" да построи стена по границата с Мексико, съобщи РИА \"Новости\", цитирано от \"Фокус\". Тръмп увери, че за това не му е нужно одобрението на Конгреса. При това той не изключи и възможност да се договори с Горната камара. Правителството на САЩ частично не работи от 22 декември, т.нар. \"shut down\", заради което демократите-конгресмени отказват да приемат бюджет, в който да се предвидят и петте милиарда, които президентът иска за строителството на стената с Мексико. Американският президент изразил надежда, че бюджетната криза ще се разреши в близките дни, но е потвърдил и готовността си да удължи спирането на работата на редица федерални ведомства месеци наред и дори години. Създадена е специална група по въпроса с охраната на границата, чието първо заседание ще бъде в двата почивни дни.", "date": "2019.01.05", "title": "Тръмп възнамерява да въведе извънредно положение в САЩ заради границата с Мексико"}
{"url": "https://www.bgonair.bg/world/2019-01-05/podozreniya-za-ebola-v-shvetsiya-lekuvat-patsient-zavarnal-se-ot-dr-kongo", "text": "В Университетската болница в шведския град Упсала лекуват в изолация пациент, за когото има подозрения, че е заболял от ебола - силно заразна болест с потенциално смъртен изход, която от няколко месеца върлува в Демократична република Конго, съобщиха местните власти, цитирани от Франс прес и Ройтерс. \"Вероятно ще разполагаме с резултата от анализите довечера. За момента имаме само подозрения, възможно е да става въпрос за друго заболяване\", посочиха в комюнике здравните власти в Упсала, на 70 км северно от Стокхолм, пише  \"Пациентът е лекуван в клиниката за заразни болести и е в изолация\", допълни комюникето, без да даде повече подробности за човека или за начина, по който може да се е заразил. Преди да бъде прехвърлен в Упсала, пациентът е бил приет в спешно отделение в Еншьопинг. Отделението е затворено, а персоналът, който е бил в контакт с болния, е под наблюдениеe. Според Американските центрове за контрол и превенция на заболяванията симптоми, характерни за ебола, като треска и болки в стомаха, може да се появят до три седмици след контакт със смъртоносния вирус. От близо шест месеца в ДР Конго има епидемия от ебола. До момента са починали 356 души, а регистрираните заразени са 585. Това е десета такава епидемия в страната от появата за първи път на ебола през 1976 г.", "date": "2019.01.05", "title": "Подозрения за ебола в Швеция - лекуват пациент, завърнал се от ДР Конго"}
{"url": "https://www.bgonair.bg/world/2019-01-05/nova-masova-strelba-v-kaliforniya-ima-zhertvi-i-raneni", "text": "Tрима души загинаха, а други четирима са ранени, при стрелба в увеселителен център в град Торънс, щата Калифорния.  Според очевидци инцидентът възникнал след свада между клиенти в боулинг залата.  Две групи от мъже се сбили. А малко по-късно един от мъжете извадил оръжие.  Полицията разпитва свидетелите, за да се установи кой е произвел изстрелите.  Районът около сградата е отцепен.  ", "date": "2019.01.05", "title": "Нова масова стрелба в Калифорния, трима загинаха"}
{"url": "https://www.bgonair.bg/bulgaria/2019-01-05/64-godishen-zagina-pri-pozhar-v-lyaskovets", "text": "\r\n Трагедия в Лясковец. 64-годишен мъж загина тази нощ при пожар. Два противопожарни автомобила и шестима огнеборци са локализирали огъня, за да не обхване съседните сгради, но в развалините на стара пристройка са открили тялото на мъжа. Предполага се, че е съсед, който е ползвал помещението за работилница.", "date": "2019.01.05", "title": "64-годишен загина при пожар в Лясковец"}
{"url": "https://www.bgonair.bg/reportazhi/2019-01-05/sreshtu-demografskata-kriza-zavrashtaneto-na-besarabskite-balgari-u-nas", "text": "\r\n Полага ли държавата необходимите грижи за сънародниците ни от диаспората в Румъния, Молдова и Украйна? Кои трябва да проявят най-голяма отзивчивост, ако тамошни българи решат да се завърнат в майка България, за да работят или да се установят тук? Ивайло Ангелов е един от тези ентусиасти, които няма да срещнете никъде. Oт години сам, без помощ от никого, се опитва да отговори на нуждите на сънародниците ни в Украйна, Молдова и Румъния от учебници, учебна литература и пособия, свързани с прародината.  Анастасия Олишевская пък е първата наша сънародничка от района на Олшанка в Украйна, преселила се това лято с двете си дъщери в село Кайнарджа. Това стана възможно благодарение на усилията на Ивайло и местната власт в Кайнарджа. От общината ѝ намират жилище под наем, осигуряват ѝ работа. Отправят покана и към други българи там.  Група сънародници на Анастасия посетиха наскоро Кайнарджа, откъдето преди 245 години са тръгнали предците им към Украйна. А Ивайло е убеден, че най-голямата нужда е държавата ни да има ясна стратегия за работата с тези български общности. Но най-голяма роля и грижи за заселването на българи в прародината им трябва да имат местните власти.", "date": "2019.01.05", "title": "Срещу демографската криза: Завръщането на бесарабските българи у нас"}
{"url": "https://www.bgonair.bg/oporni-hora/2019-01-05/angel-naydenov-f-16-e-nay-dobriya-variant-za-balgariya", "text": "\r\n Ангел Найденов: F-16 е най-добрия вариант за България! Решението за изборът му е добро. И има вариант да се намали цената. Също подкрепям четиримата министри да преговарят за цената на изтребителите. В офертата за \"Грипен\" не влиза въоражението на самолета. Влиза само една програма.Ние нямаме представа колко ще ни излезе цялото оборудване.", "date": "2019.01.05", "title": "Ангел Найденов: F-16 е най-добрия вариант за България!"}
{"url": "https://www.bgonair.bg/bulgaria/2019-01-05/stud-snyag-107-snegorina-sa-chistili-stolichnite-ulitsi", "text": "Тази нощ в София са извършени обработки със смеси срещу заледяване на трасетата на обществения транспорт, опасни и стръмни участъци и основни улици в кварталите, съобщиха от Столичната община. Общо 107 снегопочистващи машини са работили на терен. Обработено е и трасето на Южната дъга на Околовръстен път. Валежите от сняг са били предимно в южните райони, температурите остават ниски. В планината Витоша е извършено опесачаване на пътищата Драгалевци – Алеко и Бояна – Златни мостове. \r\nВ момента градския транспорт се движи нормално по обичайните си маршрути. Екипи на Столичен инспекторат и на Дирекция \"Аварийна помощ и превенция\" следят обстановката.", "date": "2019.01.05", "title": "Студ, сняг... 107 снегорина са чистили столичните улици"}
{"url": "https://www.bgonair.bg/bulgaria/2019-01-05/zaradi-haosa-s-vinetkite-borisov-osvobodi-dvama-shefove-v-api-i-savetnik", "text": "\r\n По разпореждане на министър-председателя Бойко Борисов двама ръководители в АПИ и един от съветниците на регионалния министър ще понесат отговорност заради недобрата организация при подготовката и въвеждането на електронната винетка, съобщиха от пресслужбата на Министерскиs съвет. Като член на Управителния съвет на Агенция \"Пътна инфраструктура\" ще бъде освободен Веселин Давидов, който отговаря за електронната система за събиране на такси за използване на републиканската пътна мрежа. С постовете си ще се разделят още Антон Антонов, директор на Националното тол управление в АПИ и Радослав Николов, съветник в Политическия кабинет на министъра на регионалното развитие и благоустройството. От началото на новата година всички шофьори трябваше да си закупят е-винетка. Оказа се обаче, че системата дава грешки или блокира. Вчера премиерът се срещна с представители на общините и заяви, че до десетина дни трябва да се адаптира купуването на електронните винетки, така че максимално да се улеснят гражданите. За неуредиците около новите винетки премиерът коментира, че \"когато минаваш от хартия на електронен носител винаги има такива сътресения\". , каза още Борисов. Недоволството от електронните винетки, влезли в сила от 1 януари, продължава. Наш зрител сигнализира за редица проблеми, на които се е натъкнал, в опит да закупи винетка за своя автомобил.  \r\n  ", "date": "2019.01.05", "title": "Заради хаоса с винетките: Борисов освободи двама шефове в АПИ и съветник"}
