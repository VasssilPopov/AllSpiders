{"url": "https://www.bgonair.bg/bulgaria/2019-02-24/otsluzhiha-tarzhestvena-liturgiya-za-shestata-godina-ot-intronizatsiyata-na-patriarh-neofit", "text": "\r\n По повод шестата година от интронизацията на Негово светейшество българския патриарх и Софийски митрополит Неофит тази сутрин в патриаршеската катедрала \"Св. Александър Невски\" беше отслужена тържествена Света литургия.  Много православни християни взеха участие в празника на Българската църква и на Светейшия български патриарх.  На 24 февруари 2013 година, в катедралата \"Св. Александър Невски\" на Патриаршеския избирателен събор, Русенският митрополит Неофит беше избран за патриарх на Българската православна църква.", "date": "2019.02.24", "title": "Отслужиха тържествена литургия за шестата година от интронизацията на патриарх Неофит"}
{"url": "https://www.bgonair.bg/world/2019-02-24/venetsuela-prekasna-diplomaticheskite-si-otnosheniya-s-kolumbiya", "text": "Венецуела прекъсна дипломатическите си отношения с Колумбия след вчерашното напрежение по границите на страната.  Привърженици на венецуелската опозиция се опитаха да вкарат хуманитарни помощи от Колумбия и Бразилия в родината си, но бяха спрени от венецуелската армия.  При избухналите сблъсъци са загинали най-малко двама души, сред които 14-годишно момче. Близо 300 са ранените.  Организации за защита на човешките права осъдиха използваната, според тях, прекомерна сила от страна на военните.  Протестите по границите продължиха до късно снощи, а в същото време президентът Николас Мадуро свика демонстрация в своя подкрепа в столицата Каракас.  Нейното мото беше \"Доналд Тръмп, долу ръцете от Венецуела!\".  Очаква се утре самопровъзгласилият се за президент пък лидер на опозицията Хуан Гуайдо да се срещне с американския вицепрезидент Майк Пенс в колумбийската столица Богота.", "date": "2019.02.24", "title": "Венецуела прекъсна дипломатическите си отношения с Колумбия"}
{"url": "https://www.bgonair.bg/economy/2019-02-24/slanchev-bryag-vleze-v-top-5-po-reyting-za-semeyna-pochivka", "text": "Българският Слънчев бряг е класиран 5-и сред десетте най-достъпни европейски курорта в рейтинг на семейните почивки \"all inclusive\" за лятото на 2019 г. Той е изготвен от сайта TravelSupermarket, който проучва и сравнява цените на туристическия пазар. Абсолютен рекордьор е Испания – тя държи не само първото, но и още четири места в класацията на евтините ваканции в Европа. В листата са още Гърция, Мароко, Турция, пише \"24 часа\", цитиран от  Българският курорт Слънчев бряг  като че ли е по-известен с купонджийските си сцени, но също така има красиви плажове и предлага различни водни спортове, пише TravelSupermarket. Туристите се забавляват на игрище за пейнтбол, писта за картинг и аквапарк. Заради всичко това и ниските цени сайтът го поставя 5-и в класацията. Той сочи, че в хотел \"Диамант\" (4 звезди) на 250 м от морето 7-дневна пакетна ваканция се предлага за 250 до 380 евро на човек в зависимост от мястото на излитане от Великобритания. Проучване показва, че пакетните почивки продължават да трупат популярност. Само във Великобритания тази година планиращите такива ваканции са с 14 на сто повече, а офертите са поевтинели с 36% спрямо миналото лято.", "date": "2019.02.24", "title": "Слънчев бряг влезе в топ 5 по рейтинг за семейна почивка"}
{"url": "https://www.bgonair.bg/economy/2019-02-24/stranata-ni-s-rast-nad-sredniya-za-es-pri-noshtuvkite-za-2018-g", "text": "България се нарежда сред държавите с ръст, по-висок от средния за Европейския съюз /ЕС/, по показател нощувки в местата за настаняване. Това показват публикуваните предварителни данни на Евростат за 2018 г., съобщиха от Министерството на туризма, цитирано от  Според статистиката нощувките в места за настаняване с 10 и повече легла в страната ни са над 26,8 млн. през миналата година, а отчетеният ръст е 3 на сто. Регистрираното средно за ЕС увеличение е 2,2 процента. По ръст страната ни изпреварва държави като Дания - 2,7 процента, Франция - 2,4 процента, Гърция - 0,5 процента, и Италия - 1,9 процента. Данните на Евростат доказват, че усилията да популяризираме страната като дестинация за качествен туризъм с разнообразни възможности за почивка, дават резултати, коментира министърът на туризма Николина Ангелкова. Постигнатото през последните три години обаче трябва да ни амбицира да се борим за доверието на всеки турист, смята министърът. По показател нощувки, реализирани от чужденци в места за настаняване с 10 и повече легла, резултатите за България са над 17,7 млн., като увеличението им е 3,8 на сто. Ръстът у нас отново изпреварва средния за страните от ЕС, който е 2 процента. Нарастването при конкурентни на България страни за нощувките, реализирани от чужди граждани, е както следва: Хърватия - 3,5 процента, Гърция - 2,5 процента, Кипър - 3,2 процента. Общият размер на приходите у нас от международен туризъм за 2018 г. е над 7,3 млрд. лв., което е ръст от 6,5 на сто, показват последните данни на Българската народна банка /БНБ/, се посочва в съобщението.", "date": "2019.02.24", "title": "Страната ни с ръст над средния за ЕС при нощувките за 2018 г."}
{"url": "https://www.bgonair.bg/bulgaria/2019-02-24/avtobus-i-mikrobus-se-udariha-kray-montana-49-godishen-mazh-zagina-na-myasto", "text": "\r\n Автобус и микробус се удариха челно край Монтана тази сутрин.  Един човек, на 49 години, е загинал на място.  Автобусът е пътувал по редовната си линия от Видин към София, когато на входа на Монтана по третокласния път в него се е ударил челно идващ насреща микробус.  Шофьорът на микробуса, 49-годишен жител на Монтана, е загинал на място.  Водачът на автобуса е бил транспортиран в монтанската болница. Състоянието му е било добро и е бил освободен.  В автобуса е пътувала една жена, която за щастие не е пострадала.", "date": "2019.02.24", "title": "Автобус и микробус се удариха край Монтана, 49-годишен мъж загина на място"}
{"url": "https://www.bgonair.bg/economy/2019-02-24/zhizneniyat-standart-na-domakinstvata-u-nas-se-podobryava", "text": "Данните за доходите и разходите на домакинствата през четвъртото тримесечие на 2018 г. предизвикаха смесени реакции. Както често се случва при възникването на подобна възможност, повечето медии поставиха акцента върху \"лошото\" –  по-бързия ръст на разходите (10,5% на годишна база) спрямо доходите, въпреки че ръстът на доходите (7,5%) е чувствително по-висок от всякакви промени в ценовото равнище. Разглеждани във вакуум, тези данни може и да се сторят притеснителни за някои, но от икономическа гледна точка в тях няма нищо изненадващо, поне на този етап. Това пише в анализа на Явор Алексиев от екипа на Института за пазарна икономика. През втората половина на 2018 г. статистиката регистрира най-силните тримесечия по линия на средната склонност към потребление на домакинствата от преди кризата насам (съответно 0,90 и 0,87, което означава, че от всеки 1 лев доход домакинствата са потребили съответно 90 и 87 стотинки през третото и четвъртото тримесечие на 2018 г.). Пределната склонност към потребление е над 1 за шесто поредно тримесечие, което пък значи, че разходите на домакинствата нарастват по-бързо от доходите им. Тази динамика обаче не може да бъде обяснена само с промените в ценовото равнище, макар че очевидно по-високата инфлация през втората половина 2018 г. е изиграла своята роля. Все пак този процес започва доста преди скока на инфлацията от лятото на миналата година и показва по-дългосрочно увеличение на потреблението заради добрите доходи и силния пазар на труда. Поведението на домакинствата се подкрепя и от по-високите стойности на показателя на доверие на потребителите за 2018 г. спрямо 2017 г. Данните за разходите на домакинствата са силно положителни – разходите за храна достигат дъно от 30,2% и като нищо през 2019 г. за пръв път ще паднат под 30%. Тази динамика говори за подобрение на жизнения стандарт на домакинствата, тъй като показва спад на относителния дял на средствата, които те трябва да заделят за стоки от първа необходимост. Въпреки че с тези данни трябва да се борави внимателно поради волатилността им, най-голям относителен ръст на годишна база се вижда в разходите за „свободно време, културен отдих и образование” – друг признак за подобрено благосъстояние. Ако можем да изведем някаква отрицателна тенденция, то това е трайната вече тенденция на увеличаване на разходите на домакинствата за данъци и осигуровки, която също остава в сила. Абсолютно всяко едно от тримесечията на 2018 г. регистрира не само увеличение спрямо 2017 г., но и поставя нов рекорд в това отношение, като последните данни показват относителен дял на разходите за данъци от 12,7%. Подобрения се виждат и по отношение на структурата на доходите. Доходите от работна заплата формират 55% от общите доходи на домакинствата – обстоятелство, продиктувано както от продължаващото и през 2018 г. покачване на заплатите, така и от устойчиво високата заетост и намаляваща безработица. В резултат на доброто състояние на трудовия пазар и икономиката като цяло социалните обезщетения и помощи вече формират под 2,5% от дохода на домакинствата, въпреки увеличаването на някои социални плащания. Различни домакинства – различна структура и тенденции Всичко казано дотук обаче описва само и единствено средностатистическото българско домакинство. Разрезът на наблюдаваната съвкупност по децилни групи дава възможност за много по-задълбочени наблюдения, за съжаление към този момент ограничени до 2017 г. Доходите от работна заплата са водещи само в последните шест децилни групи, а формират над 50% от тях само в последните четири. Очаквано помощите и обезщетенията формират над 10% от домакинските доходи само в първия децил.  ", "date": "2019.02.24", "title": "Жизненият стандарт на домакинствата у нас се подобрява"}
{"url": "https://www.bgonair.bg/bulgaria/2019-02-24/borisov-katsna-v-egipet-za-sreshta-na-es-s-arabskite-darzhavi", "text": "Министър-председателят Бойко Борисов бе официално посрещнат в Египет, където ще участва в срещата на върха между държавите-членки на Европейския съюз и държавите-членки на Лигата на арабските държави, съобщиха от Правителствената информационна служба. Форумът ще се проведе днес и утре в египетския град Шарм Ел-Шейх. Срещата на върха в Египет ще събере за първи път държавните и правителствените ръководители от ЕС и Лигата на арабските държави. Целта на форума е да бъде постигнато задълбочаване на европейско-арабското партньорство и да бъдат начертани насоки за справяне с глобалните предизвикателства. Лидерите от ЕС и Лигата на арабските държави ще направят още преглед на отношенията между двете страни и ще обсъдят общите усилия за решаване на регионални въпроси от взаимен интерес. Във фокуса на разговорите в Шарм Ел-Шейх ще бъдат теми като търговия и инвестиции, миграция, сигурност и ситуацията в региона. Срещата на върха в Шарм Ел-Шейх трябва да подчертае необходимостта от засилени стратегически отношения между ЕС и арабския свят. Президентът Доналд Туск ще бъде съпредседател на срещата на високо равнище заедно с египетския президент Абдел Фатах ал-Сиси.", "date": "2019.02.24", "title": "Борисов кацна в Египет за среща на ЕС с арабските държави"}
{"url": "https://www.bgonair.bg/reportazhi/2019-02-24/mazh-obvinyava-lekari-ot-bolnitsata-v-burgas-v-koruptsiya", "text": "\r\n Мъж от Несебър публикува скандален клип в социалните мрежи. За преглед на баба му в Спешния център в държавната болница в Бургас той е трябвало да заплати такса от 10 лева, а възрастната жена е разкарвана от регистратура на регистратура докато получи лекарска помощ.  ", "date": "2019.02.24", "title": "Мъж обвинява лекари от болницата в Бургас в корупция"}
{"url": "https://www.bgonair.bg/world/2019-02-24/1-mln-garantsiya-za-ar-keli-opredeli-sadat", "text": "Съд определи сумата от 1 милион долара за освобождаването под гаранция на обвинения в сексуално насилие певец Ар Кели, съобщиха световните агенции. Решението беше постановено от съдия Джон Фицджералд от съда в окръг Кук, щата Илинойс. Той поясни, че общата сума се получава от 250-те хиляди долара за всяка жена, обвиняваща музиканта в насилие. Жертвите на сексуалните посегателства на Кели са били на възраст между 13 и 17 години по време на неговите деяния. Съдебните власти разполагали с видеозаписи от епизодите със сексуално насилие, в които е обвинен певецът. Ако бъде признат за виновен по всички обвинения, Ар Кели е заплашен от 70 години затвор. Обвиненията идват след излъчването на документален филм, в който много жени обвиняват Ар Кели в сексуални посегателства. Музикантът нарече филма \"напълно изфабрикуван\". Петдесет и две годишният тъмнокож аренби певец от Чикаго Ар Кели се сдоби със световна слава през 90-те години на миналия век с хитове като \"Bump N Grind\", \"Gotahm City\", \"I Believe I Can Fly\" и др. Последната песен му донесе три награди \"Грами\" през 1996 година. Снимка: Facebook", "date": "2019.02.24", "title": "$1 млн. гаранция за Ар Кели, определи съдът"}
{"url": "https://www.bgonair.bg/world/2019-02-24/kim-chen-un-otpatuva-s-broniraniya-si-vlak-za-sreshtata-s-tramp", "text": "Ким Чен Ун потегли за планираната за следващата седмица своя втора среща с Доналд Тръмп. Тя ще се проведе във виетнамската столица Ханой в сряда и четвъртък. Севернокорейският лидер напусна Пхенян на обичайния за него брониран зелен влак. Смята се, че в делегацията са сестра му Ким Йо Чен и дясната му ръка – бившият генерал Ким Йонг Чол.  Целта на предстоящата среща е да се постигне реален напредък по ядреното разоръжаване на Северна Корея. Обещание, дадено през юни миналата година, когато Тръмп и Ким Чен Ун се видяха за първи път в Сингапур.", "date": "2019.02.24", "title": "Ким Чен Ун отпътува с бронирания си влак за срещата с Тръмп"}
{"url": "https://www.bgonair.bg/world/2019-02-24/riyad-izprashta-printsesa-za-poslanik-vav-vashington", "text": "Рияд изпраща принцеса за посланик във Вашингтон. Рима бин Бандар ал Сауд е първата жена посланик в историята на Саудитска Арабия.  Тя е предприемач и активист, учила е в американски университет.  Принцесата поема дипломатическото представителство в сложен момент за взаимоотношенията между Вашингтон и Рияд.  Причината – убийството на журналиста Джамал Хашоги в истанбулското консулство на Саудитска Арабия през октомври миналата година.", "date": "2019.02.24", "title": "Рияд изпраща принцеса за посланик във Вашингтон"}
{"url": "https://www.bgonair.bg/world/2019-02-24/avtomobil-pomete-peshehodtsi-v-sankt-peterburg-dvama-zaginaha", "text": "Двама души са загинали след като автомобил връхлетя върху тротоар в Санкт Перебург тази нощ.  Други трима са пострадали.  Според свидетели колата се е движела с поне 100 километра в час.  Преди да помете пешеходците BMW-то се е блъснало в други два автомобила. След това е разбило витрина на кафене и след 120 метра е спряло на средата на булеварда.  Загиналите са 40-годишен американец и 39-годишна московчанка.  29-годишният шофьор е задържан. Той е бил без книжка и редовно е нарушавал правилата за движение. Има неизплатени глоби на стойност 130 евро.", "date": "2019.02.24", "title": "Автомобил помете пешеходци в Санкт Петербург, двама загинаха"}
{"url": "https://www.bgonair.bg/bulgaria/2019-02-24/zatvaryat-tsentara-na-stolitsata-za-debrito-levski-tsska", "text": "\r\n Столичната дирекция на вътрешните работи със засилени мерки за сигурност заради дербито между \"Левски\" и \"ЦСКА\". Мачът ще се играе в неделя от 13 часа на Националния стадион \"Васил Левски\".  Пред стадиона ще има пропускатели пунктове и ще се проверява за пиротехника и оръжие.  Няма да се допускат пияни и дрогирани фенове. По традиция ще бъдат затворени и част от централните улици в София в района на стадиона.  До 20 часа вечерта са забранени престоят и паркирането при сектор \"Г\", а до 15 часа – на моста пред стадиона, на ул. \"Ген. Гурко\" между булевардите \"Евлоги и Христо Георгиеви” и \"Васил Левски\".", "date": "2019.02.24", "title": "Затварят центъра на столицата за дебрито \"Левски\" - ЦСКА"}
{"url": "https://www.bgonair.bg/bulgaria/2019-02-24/shofirayte-vnimatelno-patishtata-sa-zaledeni-i-zasnezheni-zaradi-niskite-temperaturi", "text": "Заради минусовите температури пътищата на много места са заледени и заснежени.  Агенция \"Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. При необходимост е възможно да  се спира движението за извършване на снегопочистване и превантивна обработка на пътните участъци, за да се избегне възникването на пътни инциденти.  ", "date": "2019.02.24", "title": "Шофирайте внимателно! Пътищата са заледени и заснежени заради ниските температури"}
{"url": "https://www.bgonair.bg/bulgaria/2019-02-24/evrovotat-vazhen-za-izbiratelite-na-gerb-i-bsp-80-sa-gotovi-za-urnite", "text": "За над половината от всички българи (54%) предстоящите избори за Европейски парламент са важни, като от тях само 14% са на мнение, че са изключително важни. Това показва проучване на Изследователски център \"Тренд\" по поръчка на \"24 часа\". То е проведено от 5 до 13 февруари. В демографските разбивки ясно личи, че най-важен е евровотът за симпатизантите на БСП и ГЕРБ, като сборът от опциите “изключително важни” и “по-скоро важни” сред привържениците на двете големи партии е близо 80%.  \r\nТова говори за силна мобилизация и сред двата електората за предстоящите избори. \r\nВидимо по-слаб интерес към евровота през май се регистрира сред най-младите (18-29), което обаче може да се окаже и потенциален електорален резерв за някои формации. В сравнителен план между проучването ни през януари и това през февруари не се отчита динамика спрямо партийните предпочитания на основните партии. ГЕРБ задържа първото място и този месец (18,3%), с минимална преднина пред основния партиен опонент в лицето на БСП (17,1%). Запазва се и двойната разлика между ДПС (6,9%) и “Обединени патриоти” (3,5%). Парламентът е институцията с най-високи отрицателни оценки за своята работа (68%), а съдът - с най-ниски положителни (20%). Омбудсманът е институцията, събираща най-широко одобрение (63% положителни оценки срещу 20% отрицателни), превишаващи за пореден месец стойностите на президента (53% положителни срещу 31% отрицателни). 22% оценяват положително работата на прокуратурата, а 56% са на обратното мнение. Армията и Българската православна църква регистрират по-високо одобрение за своята работа за сметка на неодобрението. Положителна оценка армията среща сред 47%, докато отрицателната е 31%. Църквата от своя страна се ползва с подкрепата на малко под половината (49%) от всички български граждани срещу малко над една пета (21%), които са на обратното мнение.", "date": "2019.02.24", "title": "Евровотът - важен за избирателите на ГЕРБ и БСП, 80% са готови за урните"}
{"url": "https://www.bgonair.bg/bulgaria/2019-02-24/ochakva-ni-studena-nedelya-snegat-sprira-temperaturite-obache-2s", "text": "Жълт код за опасно студено време е обявен в 12 области в Западна и Централна България за днес, 24 февруари. През целия ден отрицателни ще останат температурите в областите София - град, София - област, Перник, Ловеч, Габрово, Търговище, Разград и Шумен. В планинската част от областите Монтана, Враца и Велико Търново дневните температури също ще останат под нулата. Ще преобладава слънчево време, над Югоизточна България ще е със значителна облачност и на отделни места там ще превали слаб сняг, прогнозират синоптиците от НИМХ. Вятърът ще е от север-североизток, ще бъде слаб, в източните райони - умерен. Максималните температури ще са предимно между минус 2° и 3°, минималните до -11°. Над планините облачността ще е променлива, по-значителна над източната половина от страната. Ще е почти без валежи. Ще духа умерен, по-високите и открити части и временно силен североизточен вятър и остават условията за снегонавявания. Максимална температура на височина 1200 метра - около минус 5°, на 2000 метра - около минус 10°. Снимка: Pixabay", "date": "2019.02.24", "title": "Очаква ни студена неделя, снегът сприра, температурите обаче най-много до -2°С"}
{"url": "https://www.bgonair.bg/world/2019-02-24/burni-vetrove-v-italiya-otneha-zhivota-na-chetirima", "text": "Четирима души загинаха в резултат на бурни ветрове в Централна Италия.  Вятърът е съборил двуметрова стена в град Алвито, област Лацио.  Срутването е отнело живота на двама души, а още няколко са ранени.  В Рим десетки коли са били премазани от паднали дървета.  Заради лошото време властите в италианската столица са затворили някои от най-посещаваните забележителности.", "date": "2019.02.24", "title": "Бурни ветрове в Италия отнеха живота на четирима"}
{"url": "https://www.bgonair.bg/world/2019-02-24/trima-balgari-zaginaha-v-tezhka-katastrofa-v-germaniya", "text": "Тежка катастрофа в Германия отне живота на трима българи. Инцидентът е станал в провинция Северен Рейн - Вестфалия.  В сблъсъкa са участвали два автомобила. Според местни медии автомобилът на германски гражданин навлязал в насрещното и се ударил челно в колата, в която пътували българите.  При сблъсъка на място загиват сънародниците ни, а германецът е откаран в болница в тежко състояние.  Катастрофата е станала при мокър път и мъгла. Започнало е разследване по случая.", "date": "2019.02.24", "title": "Трима българи загинаха в тежка катастрофа в Германия"}
