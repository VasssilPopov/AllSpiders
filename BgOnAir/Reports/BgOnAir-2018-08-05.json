{"url": "https://www.bgonair.bg/bulgaria/2018-08-05/premahnaha-palatkoviya-lager-na-horata-s-uvrezhdaniya-v-stolitsata", "text": "Премахнаха палатковия лагер на хората с увреждания в София. Така до сградата на Народното събрание остава само този на протестиращите майки.  Преди по-малко от две седмици национално представителните организации разположиха палатката си с искане за справедлива реформа в полза на всички лица със специални потребности.  Една от причините за вдигане на лагера е, че днес изтича срокът, до който палатката може да остане в градинката до парламента.  Не е изключено обаче съоръжението отново да бъде вдигнато, защото противоречията между двата лагера продължават.", "date": "2018.08.05", "title": "Премахнаха палатковия лагер на хората с увреждания в столицата"}
{"url": "https://www.bgonair.bg/world/2018-08-05/teri-rayntke-glasat-na-zhenite-v-evropeyskiya-parlament", "text": "\r\n Какво общо имат германският канцлер Ангела Меркел и зеленият евродепутат Тери Райнтке? И двете са получавали приза \"Личност на годината\". Първата заради справянето с бежанската криза, втората, защото наруши мълчанието за сексуален тормоз. Мартина Ганчева се срещна с Тери Райнтке в Страсбург. В свободното си време обича да тича. На работа ходи с колело. Занимава се активно с политика още от 16-годишна възраст.  Днес Тери Райнтке е едва на 31, но гласът ѝ силно отеква в пленрната зала.  Неслучайно я наричат европейското женско лоби. А през 2017 година я обявиха за личност на годината, защото се осмели да изкрещи страховете си и да застане зад онези, които са страдали.", "date": "2018.08.05", "title": "Тери Райнтке - гласът на жените в Европейския парламент, жертва на сексуален тормоз"}
{"url": "https://www.bgonair.bg/world/2018-08-05/malak-samolet-se-razbi-v-sasht-shestima-zaginaha", "text": "Пореден трагичен инцидент в небето. Шестима души загинаха при катастрофа на малък самолет в САЩ.  Машината се е разбила малко след излитането си от летището в щата Оклахома, северно от \"Хъбърд Роуд\".  Разследването се извършва от Федералното авиационно управление и Националната служба за безопасност на транспорта. ", "date": "2018.08.05", "title": "Малък самолет се разби в САЩ, шестима загинаха"}
{"url": "https://www.bgonair.bg/world/2018-08-05/pozharite-v-kaliforniya-zaradi-spukana-avtomobilna-guma", "text": "Спукана автомобилна гума е станала причина за започването на горските пожари, опустошили обширни райони на Калифорния през последните две седмици, предаде БНР като цитира Си Ен Ен. На 23 юли на шосе край град Рединг ремарке на камион спуква гума, а от стърженето на джантата по асфалта се появяват искри, от които пламва огън, посочва телевизията. Пожарът, наречен впоследствие \"Кар\", си проправя път покрай автомагистрала номер 299, като изпепелява суха ниска растителност и обхваща заселени райони. Досега загиналите са шестима цивилни и двама пожарникари, унищожени са около 542 кв. км, припомня Си Ен Ен.  Според експерти от противопожарните служби преодоляването на последиците на \"Кар\" ще струва на щата милиарди долари през следващото десетилетие. Губернаторът на Калифорния Джери Браун призова снощи президента на САЩ Доналд Тръмп да помогне за борбата с горските пожари, опустошаващи щата. Губернаторът от Демократическата партия изрази увереност, че републиканският президент, който има противоречия с него по въпросите на имиграцията и замърсяването, ще изпрати помощ, както миналата година. \"Трагедиите сближават хората\", подчерта Браун, отбелязвайки, че Тръмп вече е оказвал помощ на щата, в който горят 17 големи горски пожара. Губернаторът добави, че появяващите се рано за сезона пожари са новото нормално състояние на нещата и калифорнийците трябва да се научат да се справят с него. Два от големите пожари, наречени заедно \"Комплекса Мендосино\", обхващат площ от 82 675 хектара - 71 на сто от площта на Лос Анджелис, отбелязва Ройтерс. Те се намират на 145 км от Сан Франциско и заедно се смятат за шестия по големина горски пожар в историята на Калифорния. Унищожени са над 100 постройки и принудиха над 20 000 души да напуснат домовете си. 16 американски щата, Австралия и Нова Зеландия също изпратиха помощ на Калифорния за борба с пожарите, отнели живота на осем души.", "date": "2018.08.05", "title": "Пожарите в Калифорния - заради спукана автомобилна гума"}
{"url": "https://www.bgonair.bg/world/2018-08-05/politsaite-v-berlin-poluchavali-niski-zaplati-tarsyat-se-sluzhiteli-ot-chuzhbina", "text": "Полицията в Берлин може да започне да набира служители от други държави от ЕС. Причината - недостиг на кадри.  Потенциалните кандидати ще получават интензивно обучение по немски език. Набирането им обаче може да е трудна задача. Основният проблем е нуждата от по-добро заплащане. Други стимули за привличане на кандидати биха могли да бъдат предоставяне на евтино жилищно настаняване или финансиране на изкарването от тях на шофьорска книжка. В момента по улиците на Берлин има около 17 000 полицаи, а трябва да са 19 000.", "date": "2018.08.05", "title": "Полицаите в Берлин получавали ниски заплати, търсят се служители от чужбина"}
{"url": "https://www.bgonair.bg/economy/2018-08-05/bolest-ili-iztselenie-e-ikonomikata-na-spodelyaneto", "text": "От мобилни услуги до приложения за рециклиране - споделената икономика изглежда доста обещаващо. Дали е добре тя да се регулира на европейско ниво обаче остава спорен въпрос. Приложенията за споделена икономика могат да приемат множество форми и функции, базирайки се на много различни философии, смята Лудек Ниедермайер, чешки депутат от дясноцентриската Европейска народна партия към Европейския парламент, цитиран от Euractiv. \"Всичко, за което говорим, в основата си е опит да използваме активите, които имаме по по-добър и ефективен начин\", добави той по време на публичен дебат в Бърно, Чехия. В мобилния сектор се предлага широка гама от приложения, които стоят отвъд познатите услуги на Uber. Като примери могат да се дадат Waze - приложение, което спестява време при пътуване, и Robo-taxi, автоматична услуга за превоз, споделя Криштоф Крулиш, анализатор към Асоциацията за международни отношения (АМО). \"Първо, имаме споделяне на автомобили, при което вие давате пари за гориво на шофьора и той не печели от нищо друго. Това е класически пример за споделена икономика\", добави Крулиш, говорейки за популярното френско приложение BlaBlaCar.  Има и други концепции. Крулиш посочва услугата carsharing, при която потребителят може да предостави своя автомобил на други хора, които имат нужда от превоз. Те отварят приложението през своите телефони и виждат на картата къде има свободни автомобили, които могат да бъдат използвани. Според Крулиш това може да намали търсенето на автомобили за купуване в градовете. Проучванията показват, че една споделена кола може да замени до десет частни автомобила, информира още Euractiv.  „Разбира се, има го и Uber, който в началото приличаше на услуга за обмен на автомобили, но постепенно се превърна в договорна услуга за транспорт, при която знаеш предварително цената и дестинацията. Съществуват разлики, когато услугата се сравни с традиционните таксита, но в момента шофьорите, използвани от Uber, стават все по-опитни в професионален план и изпълняват същите изисквания като таксиметровите шофьори“, обясни Крулиш. Чешкият автомобилен производител Skoda също се интересува от новите услуги за мобилност. Компанията създаде център, наречен Digilab, който тества и разработва нови идеи, свързани с транспорта и мобилните услуги. „Създаването на автомобили няма да бъде достатъчно за в бъдеще. Това е причината Skoda Auto DigiLab да съществува – за да намери алтернативни начини да закара човек от точка А до точка Б“, смята Ян Едълман, работник в дъщерно дружество на чешкия автомобилен концерн. Компанията се фокусира върху екосистемата около автомобила, по-ефективното паркиране и управлението на трафика. Едно от нейните творения е HoppyGo – услуга за споделяне на автомобили, която свързва притежатели на коли и шофьори, търсещи достъпен транспорт. Всичко това се извършва чрез приложение за мобилни телефони.", "date": "2018.08.05", "title": "Болест или изцеление е икономиката на споделянето?"}
{"url": "https://www.bgonair.bg/world/2018-08-05/evropa-ostava-v-plen-na-zhegite-v-portugaliya-zhivakat-udari-46-gradusa", "text": "Европа остава в плен на жегите. В Португалия температурите достигнаха 46 градуса по Целзий. В над половината райони на страната е обявен червен код за опасни горещини. Заради жегите пламна голям горски пожар. Над 700 огнеборци се борят с пламъците. Опасно горещо е и в Испания. Живакът в термометрите там показва 44 градуса. A в Холандия заради високите температури се разтопи дори асфалтът. Очаква се опасно горещото време да се задържи до утре. То се дължи на идващите от Африка жеги.", "date": "2018.08.05", "title": "Европа остава в плен на жегите, в Португалия живакът удари 46 градуса"}
{"url": "https://www.bgonair.bg/science/2018-08-05/nova-laboratoriya-za-izkustven-intelekt-otvarya-lg-electronics", "text": "Южнокорейската технологична компания LG Electronics отваря нова лаборатория за изкуствен интелект в Северна Америка, която си партнира със стартъпи и академичните среди, съобщават от LG. Самата лаборатория започва работа още тази седмица. Тя се намира в Канада и допълва новоразработената такава в Силициевата долина. Освен тези два центъра компанията има подобни звена в Русия, Индия и Южна Корея, пише По думите на президента и главен изпълнителен директор на LG Electronics изкуственият интелект ще повлияе върху живота на всички ще промени начина, по който работим и си почиваме. \r\n„Ранното внедряване на изкуствения интелект в устройствата днес поставя началото на утрешните умни градове, домове и бизнес, всички те с възможности, за които никой дори не е мечтал все още“, коментира още той. По думите му лабораториите в Северна Америка и партньорството с Университета в Торонто ще играят ключова роля в създаването на технологиите, които ще диктуват бъдещето. LG ще си партнира в рамките на петгодишен период с висшето училище. Те ще развиват изследователски проекти, а партньорството е на стойност няколко милиона долара. В рамките му технологичният гигант ще надгради своята стратегия Open Platform-Open Partnership-Open Connectivity, за да разшири екосистемата, свързана с изкуствения интелект. Сред целите на LG е да работи съвместно със стартиращи компании в Северна Америка и да инвестира в тях.  ", "date": "2018.08.05", "title": "Нова лаборатория за изкуствен интелект отваря LG Electronics"}
{"url": "https://www.bgonair.bg/bulgaria/2018-08-05/novi-promeni-v-dvizhenieto-zaradi-remontite-v-sofiya", "text": "Нова организация на движението в различни части на София е в сила за днес (неделя) и понеделник - 5 и 6 август. Във връзка с реконструкцията на трамваен релсов път по бул. \"България\" от 00.00 часа до 12.00 часа на 05.08.2018 г. се забранява влизането на пътни превозни средства, както следва: - през кръстовище бул. \"България\" - бул. \"акад. Иван Гешов\" - бул. \"Петко Тодоров\", в направление от бул. \"акад. Иван Гешов\" към бул. \"Петко Тодоров\" и от бул. \"Петко Тодоров\" към бул. \"акад. Иван Гешов\"; - по крайна лява пътна лента от пътното платно на бул. \"акад. Иван Гешов\", в участък от 70 м преди бул. \"България\", в посока бул. \"Петко Тодоров\". - От 00.00 часа на 06.08.2018 г. до 24.00 часа на 16.08.2018 г. се забранява влизането на пътни превозни средства, както следва: - по крайна лява пътна лента от пътното платно на бул. \"България\", в участък от 290 м преди бул. \"Петко Тодоров\" и в участък от 290 м след бул. \"Петко Тодоров\", в посока бул. \"Черни връх\". - по крайна лява пътна лента от пътното платно на бул. \"България\", в участък от 290 м преди бул. \"акад. Иван Гешов\" и в участък от 290 м след бул. \"акад. Иван Гешов\", в посока бул. \"Гоце Делчев\". От 00.00 часа до 12.00 часа на 5 август градският транспорт ще се движи по променен маршрут. Тролейбусите, обслужващи линия №8, ще се движат до ВМА; Автобусите от линия № 64 в посока Център по хигиена ще се движат по следния маршрут: от Зоопарка до кръстовище бул. \"България\"/бул. \"Гоце Делчев\", наляво по бул. \"Гоце Делчев\", надясно по ул. \"Дойран\", ул. \"Кюстендил\", ул. \"Отечество\", ул. \"Григор Начевич\" и наляво по бул. \"Акад. Ив. Ев. Гешов\" до маршрута до Център по хигиена. В обратна посока маршрутът не се променя. Автобусните от линия № 76 в посока ж.к. Гоце Делчев ще се движат по следния маршрут: от ж.к. Младост 4 по маршрута до кръстовище бул. \"Евлоги и Христо Георгиеви\"/бул. \"Черни връх\", наляво по бул. \"Черни връх\", надясно по бул. \"Арсеналски\", ул. \"Бяла черква\" и наляво по бул. \"Петко Ю. Тодоров\" до маршрута до ж.к. Гоце Делчев. В обратна посока маршрутът не се променя. Автобусите, обслужващи линия № 83 в посока Илиянци ще се движат от Зоопарка по маршрута до кръстовище бул. \"България\"/бул. \"Гоце Делчев\", направо по бул. \"Гоце Делчев\", надясно по ул. \"Дойран\", ул. \"Кюстендил\", ул. \"Отечество\", ул. \"Григор Начевич\" и наляво по бул. \"Акад. Ив. Ев. Гешов\" до маршрута до Илиянци. В обратна посока маршрутът не се променя. Автобусите от линия № 102: - в посока ж.к. Овча купел: от Студентски град по маршрута до кръстовище бул. \"Свети Наум\"/бул. \"Арсеналски\", надясно по бул. \"Черни връх\", наляво по бул. \"България\" и надясно по бул. \"Акад. Ив. Ев. Гешов\" по маршрута до ж.к. Овча купел; - в посока Студентски град: от ж.к. Овча купел по маршрута до кръстовище бул. \"Акад. Ив. Ев. Гешов\"/ул. \"Св. Георги Софийски\", наляво по ул. \"Св. Георги Софийски\", по временната пътна връзка, надясно по бул. \"Пенчо Славейков\", бул. \"България\", надясно по бул. \"Черни връх\" и наляво по бул. \"Свети Наум\" по маршрута. - Автобусите от линия № 604 в посока гара Искър: от УМБАЛСМ \"Пирогов\" - локалното платно на бул. \"Ген. Тотлебен\", надясно по ул. \"Константин Иречек\", наляво по ул. \"Св. Георги Софийски\", по временната пътна връзка, надясно по бул. \"Пенчо Славейков\" и по бул. \"България\" по маршрута до гара Искър. В обратна посока маршрутът не се променя. Автобусите, обслужващи нощна автобусна линия 4 ще се движат по променен маршрут само в посока ж.к. Гоце Делчев: от бул. \"Пенчо П. Славейков\" надясно по бул. \"България\" и по маршрута. От 00.00 часа на 6 август до 24.00 часа на 16 август се променя маршрутът на трамвайна линия 7 и автобусна линия 304. Трамвайна линия № 7 – в посока ж.к. \"Борово\" ще се движи от кръстовището на бул. \"България\" и бул. \"Витоша\", направо по бул. \"Витоша\", по трасето на трамвайни линии №№ 1 и 6 до ж.к. \"Иван Вазов\" – двупосочно. Заместващата автобусна линия № 7 ТМ ще се движи от Национален исторически музей по Околовръстен път през пътен възел \"детелина\" по бул. \"България\" до бул. \"Витоша\", наляво по булевард \"Витоша\", наляво по бул. \"Патриарх Евтимий\", наляво по бул. \"Ген. Скобелев\" през подлеза на НДК, по бул. \"Проф. Фритьоф Нансен\", надясно по бул. \"Пенчо Славейков\", наляво по бул. \"Витоша\" и по бул. \"България\" и по маршрута си до НИМ. Автобусите от линии № 7-ТМ ще спират на: - всички съществуващи автобусни и тролейбусни спирки; - на двупосочната трамвайна спирка с кодове 0356 и 0357 \"Бул. Пенчо Славейков\" на бул. \"Витоша\"; - на разкритата временна спирка с код 6478 \"НДК\" на бул. \"Витоша\" в посока бул. \"Патриарх Евтимий\" зад съществуващата трамвайна спирка; - на временна двупосочна спирка с кодове 6233 и 6226 \"Ж.к. Мотописта\" в района на пешеходния подлез. Автобусите, обслужващи линия № 304, ще се движат: - в посока ж.к. Дружба 2: от Национален исторически музей /НИМ/ по Околовръстен път през пътен възел \"детелина\" по бул. \"България\" до бул. \"Витоша\", наляво по бул. \"Витоша\", надясно по бул. \"Пенчо Славейков\" и направо по бул. \"България\" и по маршрута до ж.к. Дружба 2; - в посока НИМ: от бул. \"България\" надясно по бул. \"Пенчо Славейков\", наляво по бул. \"Витоша\", надясно по бул. \"България\" и по маршрута си до НИМ. Автобусите от линии № 304 ще спират: - на всички съществуващи автобусни спирки по бул. \"България\" в участъка от бул. \"Витоша\" до Околовръстен път; - на временна спирка с код 6229 \"Бул. Пенчо Славейков\" на бул. \"Пенчо Славейков\" на 30 м след десния завой от бул. \"Витоша\" в посока ж.к. Дружба 2; - на трамвайната спирка с код 0356 \"Бул. Пенчо Славейков\" на бул. \"Витоша\" в посока НИМ; - на временната двупосочна спирка с кодове 6233 и 6226 \"Ж.к. Мотописта\" в района на пешеходния подлез за временната автобусна линия № 7-ТМ.  ", "date": "2018.08.05", "title": "Нови промени в движението заради ремонтите в София"}
{"url": "https://www.bgonair.bg/bulgaria/2018-08-05/nov-slab-trus-e-registriran-v-pirin-22-po-skalata-na-rihter", "text": "Нов слаб трус е регистриран на територията на Национален парк \"Пирин“. Това сочи справка на сайта на сайта на Националния институт по геофизика, геодезия и география към БАН.  Земетресението е с магнитуд 2,2 по скалата на Рихтер и с дълбочина 15,5 км.  Трусът е регистриран в 5.31 часа. В събота бяха регистрирани два слаби труса в \"Пирин“. Едното земетресение бе с магнитуд 2.3 по скалата на Рихтер и е станало в 12.27 ч. А другото е с магнитуд 2.1 и е регистрирано в 13.02 ч. И двете са на дълбочина около 16 км. Второто е с епицентъра на по-силното земетресение, което стана на 2 август и беше с магнитуд 4.", "date": "2018.08.05", "title": "Нов слаб трус е регистриран в Пирин, 2,2 по скалата на Рихтер"}
{"url": "https://www.bgonair.bg/bulgaria/2018-08-05/nedelyata-shte-bade-slancheva-s-temperaturi-do-34", "text": "Днес ще е слънчево, с временни увеличения на облачността, но валежи са малко вероятни.  Ще духа слаб до умерен вятър от изток-североизток.  Максималните температури ще са между 29°C и 34°, София – около 29°, прогнозират синоптиците от НИМХ - БАН.  По Черноморието ще е предимно слънчево.  Ще духа слаб до умерен североизточен вятър. Максималните температури ще са 29°-31°.  Температурата на морската вода е 26°-28°. Вълнението на морето ще бъде 2-3 бала. В планините ще е предимно слънчево.  В следобедните часове ще има временни увеличения на облачността, но валежи са малко вероятни.  Ще духа до умерен вятър от изток-североизток.  Максималната температура на височина 1200 метра ще е около 23°, на 2000 метра – около 16°. Снимка: Pixabay", "date": "2018.08.05", "title": "Неделята ще бъде слънчева с температури до 34°"}
{"url": "https://www.bgonair.bg/bulgaria/2018-08-05/dobrovolcheska-aktsiya-v-silistra-entusiasti-prevrashtat-izostaven-samolet-v-atraktsiya", "text": "\r\n Доброволческа акция в Силистра облагороди най-североизточната точка на България. На петдесетина метра от мястото, където се събират водната и сухоземната ни граница с Румъния, през 80-те години беше поставен изразходвал ресурсите си пътнически самолет Ту-134. Години наред самолетът представлява атракция за силистренските деца. Постепенно обаче интересът към летателната машина и мястото около нея замира. Тогава се появяват ентусиастите. Общината и частният бизнес застават зад доброволците.  14-годишният Митко е един от помагачите. След двуседмичен труд, откриването се превръща в празник за квартала и за цяла Силистра. Места за отдих, аерочиталня, изложба на самолети, спортни кътове са само част от нещата, на които могат да се насладят посетителите. Остава само и самолетът да бъде готов. А за опазването на направеното, от общината са обещали да инсталират видеонаблюдение.", "date": "2018.08.05", "title": "Ентусиасти превръщат изоставен самолет в атракция за Силистра"}
{"url": "https://www.bgonair.bg/bulgaria/2018-08-05/stotitsi-se-sabraha-za-praznika-na-dinyata-vav-velikotarnovskoto-selo-nikyup", "text": "\r\n Стотици хора от цялата страна се събраха във великотърновското село Никюп за седмото издание на единствения по рода си празник, посветен на динята. Тази година организаторите на атрактивния фест бяха подготвили над един тон от вкусния плод, с който почерпиха гостите си.  Динени бостани още преди десетилетия донесли световна слава на село Никюп. Местните разказват, че по онова време хора от близо и далеч идвали тук, за да отипат вкусния плод.  Преди седем години потомците на прочутите производители решили да посветят празник на никюпската диня, който в разгара на лятото събира стотици любопитни да похапнат на корем от вкусния плод. А кулминацията и на тазгодишното издание беше състезанието по надяждане с диня.", "date": "2018.08.05", "title": "Стотици се събраха за празника на динята във великотърновското село Никюп"}
{"url": "https://www.bgonair.bg/bulgaria/2018-08-05/ostaviha-za-postoyanno-v-aresta-shofyora-koyto-pregazi-dete-na-trotoar-v-zlatograd", "text": "Шофьорът, който блъсна и уби 13-годишно момче на тротоар в Златоград, остава за постоянно в ареста. Водачът се оказа рецидивист на пътя – от 2000 година досега има 20 акта и 12 фиша за нарушения, повечето от които за превишена скорост. 56-годишният мъж е обвинен в причиняване на смърт по непредпазливост.", "date": "2018.08.05", "title": "Оставиха за постоянно в ареста шофьора, който прегази дете на тротоар в Златоград"}
{"url": "https://www.bgonair.bg/bulgaria/2018-08-05/kilometrichna-opashka-na-prohoda-predel-zaradi-chestvane", "text": "\r\n Километрична опашка се образува на прохода \"Предел\" заради честванията на годишнината от Илинденско-Преображенското въстание и посещението на председателя на Народното събрание Цвета Караянчева.  Преди обяд пътят от Симитли за Гоце Делчев беше затворен. А по време на 30-минутната програма на фестивала \"Пирин пее\" и алтернативното трасе беше блокирано. Колоните от автомобили и от двете страни на прохода бяха по близо 5 километра.  Движението се регулира от Пътната полиция.", "date": "2018.08.05", "title": "Километрична опашка на прохода \"Предел\" заради честване"}
{"url": "https://www.bgonair.bg/bulgaria/2018-08-05/sedemte-arestuvani-zaedno-s-mityo-ochite-v-turtsiya-sa-predadeni-na-mvr", "text": "\r\n Седемте български граждани, задържани при специализирана полицейска операция в Истанбул, бяха предадени късно снощи по административна процедура от турските власти на представители на Министерството на вътрешните работи на България на ГКПП \"Капитан Андреево\", съобщи пресцентърът на МВР. Наложени са им полицейски мерки за неотклонение за срок до 24 часа. В ход е и процедурата за връщането и на несебърския бос Димитър Желязков – Митьо Очите, който беше обявен за международно издирване с червена бюлетина от Интерпол и беше арестуван в столицата на Турция. Желязков беше задържан в истанбулски хотел, а по-рано през седмицата 19 сочени за негови приближени бяха заловени в Бургаско в хода на операция срещу организирана престъпна група за рекет и наркоразпространение, припомня  Оказа се, че Очите е бил придружаван в Истанбул от шефа на групата на БСП в бургаския общински съвет Бенчо Бенчев. Общинският съветник от гражданската квота на социалистите, който извън политиката е крупен зърнопроизводител и предприемач, стана медийно известен в началото на годината около прокурорските проверки на собствениците на луксозни коли и скъпи имоти. Притежава три луксозни лимузини. Той е сред съдружниците в охранителната фирма \"Аркус-Сигурност\", за която Димитър Желязков е казвал в интервюта, че е само неин консултант. Прокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем. А спецсъдът остави снощи за постоянно в ареста и петимата задържани при спецакцията в Бургас, на които повдигна обвинения. Междувременно след задържането на общинския съветник Бенчо Бенчев, от БСП обявиха, че той не е член на Българската социалистическа партия. Левите настояват Бенчев да напусне Общинския съвет на Бургас незабавно.", "date": "2018.08.05", "title": "Седемте арестувани заедно с Митьо Очите в Турция са предадени на МВР"}
