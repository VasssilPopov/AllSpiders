{"url": "https://www.bgonair.bg/bulgaria/2019-06-07/10-godishno-momche-e-s-opasnost-za-zhivota-sled-padane-ot-vtoriya-etazh", "text": "10-годишно момче е с опасност за живота, след като е паднало от прозорец на втория етаж на дома си в село Раковски. Това съобщиха от МВР – Разград, цитирани от  . Инцидентът е станал около 21 часа в четвъртък. Майката и братчето на детето са били в същата стая по време на злополуката. Пострадалото дете е било откарано в болницата в Разград с черепно-мозъчна травма и опасност за живота. По случая е образувано досъдебно производство.    ", "date": "2019.06.07", "title": "10-годишно момче е с опасност за живота след падане от втория етаж"}
{"url": "https://www.bgonair.bg/bulgaria/2019-06-07/radev-rusiya-e-osvobodila-balgariya-ot-osmansko-robstvo-nikoga-nyama-da-go-zabravim", "text": "Русия е освободила България от Османско робство и ние никога няма да го забравим. Това заяви президентът Румен Радев на пленарното заседание в рамките на 22-ия Международен икономически форум в Санкт Петербург.  Българският държавен глава изнесе реч след Владимир Путин и китайския му колега Си Дзинпин. Радев припомни, че Русия е получила от България писмеността и християнската вяра.  Той говори още за проблема с миграцията, както и за трансграничната корупция.  Българският президент рекламира родината ни, изтъквайки благоприятната среда за IT и стартъп бизнеса, и повишения ни търговски обмен.  Радев сравни световната политика с оркестър, в който все повече фигури искат да заемат диригентското място, всеки със собствената си \"партитура\".  И препоръча на политиците \"да намалят децибелите\" и \"да слушат повече и останалите инструменти, за да постигнат хармонията, която гражданите на света очакват\".", "date": "2019.06.07", "title": "Радев: Русия е освободила България от Османско робство, никога няма да го забравим"}
{"url": "https://www.bgonair.bg/bulgaria/2019-06-07/za-parvi-pat-u-nas-balkanski-vinen-festival-pred-ndk", "text": "\n Започна осмото издание на Балканския винен фестивал (BIWC) пред Националния дворец на културата в София. Той се провежда за първи път у нас.  Идеята за панаир на открито е на Галина Нифору, директор на BIWC и негов създател.  Началото бе обявено от патрона на събитието - кметът на София Йорданка Фандъкова. На откриването присъстваха посланици на Балканските и други държави, кметове на съседните балкански столици и градове, членовете на журито на BIWC, журналисти и още редица известни личности.  Сред гостите са вносители и дистрибутори от САЩ, Китай, Скандинавия, Белгия, Холандия и др.  От днес до 9 юни всеки любител на виното ще може да се запознае с най-доброто от 100 изби в 13 държави - Албания, Босна и Херцеговина, България, Гърция, Румъния, Хърватия, Северна Македония, Турция, Молдова, Сърбия, Словения, Кипър, Черна Гора. \r\nИ в допълнение - екзотични еликсири от Грузия, която прави своя дебют на фестивала. В мрежите на Eventim и EpayGO цените на билетите за винения фестивал на открито са все още на промоционални цени - от 12 лв. за един ден до 20 лв. за тридневен пропуск. В цената на билета влиза дегустация на над 800 вина, които ще бъдат преставени на феста. Освен това ще има възможност и за покупка на вино на преференциални цени.", "date": "2019.06.07", "title": "За първи път у нас: Балкански винен фестивал пред НДК"}
{"url": "https://www.bgonair.bg/reportazhi/2019-06-07/12-godishno-momiche-e-nay-mladiyat-daritel-na-maychin-dom", "text": "\r\n 12-годишно момиче стана най-младият дарител на специализираната АГ болница \"Майчин дом\". Малката Натали подари термо легло на интензивното отделение, където самата тя е прекарала месеци - тъй като се ражда недоносена.  Малката Налати се появява на бял свят много рано. Едва в средата на 6-тия месец. Лекарите дълго се борят живота ѝ, а след лечението в интензивно отделение детето е подложено на рехабилитация.  \"Всяка една майка се плаши от тази новина, аз дори първата седмица не исках да си виждам бебето, мъжът ми беше този който ме заведе при нея и от първия ден всеки месец съм ходила да я посещавам в продължение на 3 месеца\", споделя Д-р Камелия Присадашка.  Постепенно състоянието на Натали се нормализира, а днес тя е чаровна млада дама, която иска да бъде архитект. Но преди всичко човек. С помощта на родителите си дарява скъпоструваща техника на лекарите, помогнали ѝ да оцелее.  \"Защото е важно да има и други пораснали деца като мен\", каза Натали пред Bulgaria ON AIR.  \r\nКогато се ражда, момичето тежи едва 780 грама.  Натали закупува термо легло за интензивното отделение на неонатологията в \"Майчин дом\". Чрез техниката се поддържа нужната постоянна температура при бебетата.  \"Апаратурата наистина е много необходима, защото това са незрели деца и те имат абсолютно голяма нужда от нея\", посочи старшата акушерка в \"Майчин дом\" Румяна Савова.  \"Голямо изпитание е в живота на един човек, въобще в цялото семейство и за това 12 години по-късно решихме да съберем средства и да дарим нещо, което би помогнало за оцеляването на други деца\", сподели майката на Натали д-р Камелия Присадашка.  А вече пораснала, Натали призовава всички родители на недоносени деца да не губят вяра.  Годишно в Майчин дом се раждат около 4 хиляди бебета. Всяко пето от тях е недоносено. Модерната апаратура в отделенията обаче може да помогне на много от тях да оцелеят.   ", "date": "2019.06.07", "title": "12-годишно момиче е най-младият дарител на \"Майчин дом\""}
{"url": "https://www.bgonair.bg/world/2019-06-07/neobichayna-burya-vze-3-zhertvi-kray-frenskite-bregove", "text": "Необичайна буря, ударила Испания и Франция, взе 3 жертви. Загиналите са членове на екипаж на спасителна лодка, обърнала се в Атлантическия океан, край френските брегове. Плавателният съд потеглил да помага на рибарска лодка, изпаднала в беда. Силните вълни обаче го преобърнали и го запратили на сушата. Четирима души от екипажа успели да доплуват до спасителния бряг. 3 хеликоптера и около 60 пожарникари издирват телата на жертвите. Бурята \"Мигел\" връхлетя с пориви със скорост до 130 километра в час. В западната част на Холандия и в 10 френски департамента е обявен оранжев код за опасно време. А в Западна Франция, силните ветрове доведоха до проблеми в жп трафика. Снощи те нанесоха и щети на сгради в испанската област Галисия.    ", "date": "2019.06.07", "title": "Необичайна буря взе 3 жертви край френските брегове"}
{"url": "https://www.bgonair.bg/denqt-on-air/2019-06-07/analizator-sreshtata-radev-putin-e-dobra-za-otnosheniyata-mezhdu-moskva-i-sofiya", "text": "\r\n Срещата между президентите на България и Русия Румен Радев и Владимир Путин ще възстанови добрия тон между двете държави. Това обяви в \" \" международният анализатор проф. Захари Захариев. Според него е било необходимо на срещата да присъстват министрите на енергетиката, туризма и икономиката. Причината е, че именно в тези сфери са най-големите проблеми между двете страни. \"Положителното за България, при срещата между Румен Радев и Владимир Путин, е възстановяването на добрия тон между Москва и София. Руският президент намери за нужно да започне по-градивен диалог за възстановяване на отношенията във всяка една сфера. Очаквахме трима министри да съпровождат Радев по време на икономическата среща в Санкт Петербург. За жалост това не се случи и това колко неконструктивни са връзките между изпълнителната власт и президентската институция. Тук беше много по-важно да видим министрите на енергетиката, икономиката, туризма. Там са нерешените проблеми във връзките ни с Русия\", каза Захариев. \r\nМеждународният анализатор допълни, че напоследък се вижда как отношенията между Русия и Китай все повече се затоплят, особено заради технологичната война, която Щатите водят срещу най-многолюдната държава в света.  \"Най-значимото в словото на Путин е, че отношенията между Москва и Пекин носят стратегически характер, а не са конюнктурни. Това е оформящият се нов полюс в световната политика. Технологичната война е война с непозволени средства. Щатите в своята амбиция да запазят еднополюсния модел в технологичния свят виждат едно ново полесражение в духа на 21 век. Тези конфликти крият огромни рискове. Чрез тях можем да стигнем до военни конфликти\", обясни Захариев пред  .    ", "date": "2019.06.07", "title": "Анализатор: Срещата Радев-Путин е добра за връзката между Москва и София"}
{"url": "https://www.bgonair.bg/bulgaria/2019-06-07/rosen-zhelyazkov-tryabva-da-bade-preosmislen-podhodat-po-mobilnost-i", "text": "Трябва да бъде преосмислен цялостният подход по \"Пакета за мобилност I\". Това коментира министърът на транспорта, информационните технологии и съобщенията Росен Желязков по време на среща с колегите си от Полша, Унгария, Литва и Латвия, съобщиха от ведомството. Срещата се проведе по време на вчерашното заседание на Съвета по транспорт на ЕС в Люксембург, уточняват от министерството.   \"Наблюдаваме несъответствие между предвидените мерки в законодателните предложения и начертаните дългосрочни цели в областта на транспорта.  \r\nПриетите на първо четене текстове в Европейския парламент, както и тези от общия подход на Съвета, са напълно неприемлива основа за последващи институционални преговори. Съвместните усилия следва да бъдат насочени към постигане на балансирана и устойчива правна рамка за европейския транспортен сектор\", заяви Росен Желязков пред транспортните министри.  Tой подчерта, че ясната оценка на последствията на направените законодателни предложения, е крайъгълният камък не само за засилване развитието на единния пазар, но и за осигуряване на подобрени условия на труд в сектора.  През следващата седмица Желязков ще покани на среща представители на превозвачите и новоизбраните български членове на Европейския парламент. Основната тема на разговорите ще бъде предстоящите действия и съвместните стъпки по \"Пакета за мобилност I\", се посочва в края на съобщението на транспортното министерство. Харесайте и страницата ни във Facebook ", "date": "2019.06.07", "title": "Росен Желязков: Трябва да бъде преосмислен подходът по \"Мобилност I\""}
{"url": "https://www.bgonair.bg/economy/2019-06-07/balgariya-gubi-nad-800-mlnlv-vsyaka-godina-ot-piratstvo", "text": "Над 800 млн.лв. губи страната ни всяка година от пиратство и фалшифициране. Това показват данните на Службата на Европейския съюз за интелектуална собственост в София.  ЕС губи до 117 млрд. лева годишно от продажбата на фалшификати в 11 основни икономически отрасъла. Загубите от фалшифициране и пиратство у нас се равняват на 15,5% от продажбите в тези 11 отрасъла на икономиката.      ", "date": "2019.06.07", "title": "България губи над 800 млн.лв. всяка година от пиратство"}
{"url": "https://www.bgonair.bg/bulgaria/2019-06-07/piyan-shofyor-bez-knizhka-se-zabi-v-parkiran-avtomobil", "text": "Пиян и неправоспособен водач е задържан от хисарски полицаи, съобщават от пловдивската полиция. Автомобил \"Ланд Ровър\" без регистрационни табели се е блъснал в паркирано \"Пежо\" в ранния следобед вчера в село Мътеница. При проверката било установено, че джипът е с прекратена регистрация, а 37-годишният мъж, който го управлявал, е с отнета шофьорска книжка. Освен това тестът с дрегер показал, че той е употребил солидно количество алкохол над 2 промила. С полицейска заповед нарушителят е задържан за срок до 24 часа. Същия ден подобни действия били взети спрямо 34-годишна криминално проявена пловдивчанка, засечена от патрул на Трето РУ в областния град зад волана на лек автомобил \"Пежо\" под въздействие на наркотици.", "date": "2019.06.07", "title": "Пиян шофьор без книжка се заби в паркиран автомобил"}
{"url": "https://www.bgonair.bg/reportazhi/2019-06-07/spetsialni-merki-za-ohrana-na-sofiya-prayd", "text": "Специални мерки за охрана и спазване на обществения ред предприема СДВР, заради провеждането на \"София Прайд\" утре. Гей-парадът ще мине по улиците на столицата за 12 път и продължава да събира полюсни мнения - от крайно отричане, до пълна подкрепа.  В съвместно изявление десетки посланици у нас и ръководители на представителства на световни организации изразиха подкрепа и призоваха за мирното му провеждане. От другата страна - с остри критики се обявиха от няколко политически формации, сред които ВМРО и НФСБ.  Тазгодишният \"София Прайд\" е под надслов \"Не давайте власт на омразата\". В музикалната програма ще участват родни звезди и израелската певица - Нета Барзилай, която спечели миналогодишното издание на песенния конкурс - Евровизия. \r\n       ", "date": "2019.06.07", "title": "Специални мерки за охрана на \"София Прайд\""}
{"url": "https://www.bgonair.bg/direktno/2019-06-07/vlizaneto-na-evroto-u-nas-shte-donese-inflatsiya", "text": "\r\n Въвеждането на еврото в България ще донесе инфлация, която няма да е в големи размери, прогнозира икономистът Стоян Панчев. Той е на мнение, че през юли България очаква политическа покана за следващата и най-важна стъпка в процеса.  Гърция се връща към предишни нива на ДДС и това я прави привлекателна не само за туризъм, но и за бизнес, посочи Панчев. \r\n В рубриката \"Директно от общините\" говори кметът на Елхово.", "date": "2019.06.07", "title": "Влизането на еврото у нас ще донесе инфлация"}
{"url": "https://www.bgonair.bg/bulgaria/2019-06-07/zapochvat-izvanredni-proverki-na-kashtite-za-gosti", "text": "Започват извънредни проверки на къщите за гости. Собственици на такива имоти са кандидатствали по европрограми за пари за басейни, джакузита и ресторанти, съобщи в телевизионно интервю земеделският министър Десислава Танева.  Заради съмненията за нови злоупотреби, земеделското министерство започва проверките тази неделя. В момента в Държавен фонд Земеделие за одобрение са представени 14 такива проекта за допълнителни дейности към къщите за гости.  Проверките ще установяват дали вече изградените басейн, ресторанти и детски кътове не са направени за лично ползване.  ", "date": "2019.06.07", "title": "Започват извънредни проверки на къщите за гости"}
{"url": "https://www.bgonair.bg/economy/2019-06-07/balgariya-shte-tryabva-da-plati-nakup-novite-iztrebiteli", "text": "\r\n САЩ вероятно няма да позволят разсрочено плащане за новите американски изтребители, но държавата ни може да си позволи да ги плати накуп.  Това каза пред журналисти министърът на финансите Владислав Горанов за преговорите с Америка за F-16.  Преди дни стана ясно, че американският конгрес е одобрил финансовата рамка за придобиване на 8 изтребителя на стойност 1 млрд. и 600 млн. долара. ", "date": "2019.06.07", "title": "България ще трябва да плати накуп новите изтребители"}
{"url": "https://www.bgonair.bg/reportazhi/2019-06-07/nasilie-nad-detsa-v-priyut-v-cherven-bryag-zapochva-speshna-proverka", "text": "\r\n Започва спешна проверка на сигнал за насилие над деца от Центъра за настаняване на младежи в Червен бряг. В социалните мрежи изтече аудиозапис, в който се чува как върху едно от децата в дома е упражнено насилие. Със случая се заемат прокуратурата и Агенцията за социално подпомагане. Илонка Василева е служител в Центъра за деца и младежи с увреждания. Един ден разбира, че е привикана на разговор в кабинета на директора, за да бъде предупредена да не комуникира с местен разследващ журналист.  Решава да запише разговора, но на път към стаята става неволен свидетел на това как служители и директор се опитват да укротят дете, което прави бели.  Според Илонка това не е първият път, когато деца биват удряни, за да се укротят. Жената обаче разказва, че дните ѝ в центъра са вече преброени, тъй като е близка с местен журналист, който прави разследвания срещу общината.   се свърза и с директора на центъра за деца с увреждания. Тя обаче не пожела да коментира твърденията за нередности, тъй като в момента тече проверка. Отрече да е посягала на децата.", "date": "2019.06.07", "title": "Насилие над деца в приют в Червен бряг!? Започва спешна проверка"}
{"url": "https://www.bgonair.bg/economy/2019-06-07/nsi-otchita-stroitelstvoto-u-nas-prodalzhava-da-belezhi-rast", "text": "Строителството на сгради у нас отбелязва двуцифрен растеж на годишна основа за трети пореден месец, сочат данни на Националния статистически институт. Сградното строителство през април регистрира повишение от 10,8% спрямо същия месец на миналата година, което е най-големият ръст на годишна база през четвъртия месец от 2008 година. Сградното строителство отбеляза двуцифрено повишение и през февруари и март, съответно с 13,3% и 13,5%. Значително по-скромен ръст от 0,9% е отбелязан и при гражданското и инженерното строителство. Спрямо март сградното строителство нараства с 0,6%, а при гражданското и инженерното строителство е отчетено повишение от 0,1%. Произведената строителна продукция през април нараства с 0,4% спрямо март, сочат сезонно изгладените данни на националната статистика. Харесайте и страницата ни във Facebook ", "date": "2019.06.07", "title": "НСИ отчита: Строителството у нас продължава да бележи ръст"}
{"url": "https://www.bgonair.bg/economy/2019-06-07/frenskata-kompaniya-bic-otkriva-pochti-200-rabotni-mesta-v-balgariya", "text": "Френската компания BiC, която е производител на химикалки, самобръсначки и запалки, ще създаде 400 нови работни места в сферата на цифровите технологии, близо половината от които ще са в България. Втората фаза на проекта за преструктуриране, наречен BIC 2022 – Invent the Future, цели подобряване на ефективността на дейността по поддръжка и консолидирането на трансакционните и административните задания, финансовия отдел, човешките ресурси и обслужването на клиенти в целия свят, като се започне от Европа със специален сервизен център, наречен Group BIC Services, който ще се намира в София, поясни компанията, цитирана от  . С този ход BiC иска да постигне по-голяма ефикасност и да бъде по-близо до крайните потребители с помощта на новите технологии, пояснява Софи Палие-Капиан, директор по външните отношения на компанията. Тези нови работни места ще съответстват на търсените от групата профили като част от плана ѝ трансформиране на дейността до 2022 г., представен в началото на годината, насочен към подобряване на ефективността и сближаване с крайните потребители, особено чрез новите технологии. \r\nЗа тази цел BiC ще наеме специалисти в сферата на анализите на данни, специалисти по дигитален маркетинг и електронна търговия, уточнява Палие-Капиан. Тя каза още, че в София ще бъде създаден център за услуги. Харесайте и страницата ни във Facebook ", "date": "2019.06.07", "title": "Френската компания BiC открива почти 200 работни места в България"}
{"url": "https://www.bgonair.bg/world/2019-06-07/nad-10-hil-dushi-se-vklyuchiha-v-gey-parada-v-erusalim", "text": "Повече от 10 хиляди души се включиха в ежегодния гей парад в Ерусалим. Участниците в събитието танцуваха, развяваха знамена и издигаха различни лозунги в подкрепа на хората с различна сексуална ориентация.  Министърът на правосъдието на Израел, който е открит гей, също взе участие в парада. Събитието се провежда в свещения град от 2001 година. Още от самото начало парадът е източник на напрежение между преобладаващо светско мнозинство в Израел и ултра-ортодоксалното еврейско малцинство, което възразява срещу публичните прояви на хомосексуалността.  Група крайнодесни активисти, подкрепящи тази идеология, организираха протест срещу събитието. А около 2500 полицейски служители следиха за сигурността по време на парада. Харесайте страницата ни във Facebook ", "date": "2019.06.07", "title": "Над 10 хил. души се включиха в гей парада в Ерусалим"}
{"url": "https://www.bgonair.bg/world/2019-06-07/zabrana-v-parizh-bez-el-skuteri-na-trotoara", "text": "Париж забрани електрически скутери да паркират на тротоара. Причината за решението е, че пешеходците се оплакват от нарастващите рискове за безопасността. Властите са издали заповед скутерите да бъдат оставяни на места за паркиране, предназначени за автомобили и моторизирани двуколесни превозни средства. Те също така забраняват движението на електрическите машини в паркове и градини. Мерките влизат в сила от следващия месец. Скутерите са един от най-предпочитаните транспорти във френската столица. Харесайте и страницата ни във Facebook ", "date": "2019.06.07", "title": "Забрана в Париж: Без електрически скутери по тротоарите"}
{"url": "https://www.bgonair.bg/world/2019-06-07/kralyat-na-ispaniya-vazlozhi-na-pedro-sanches-da-sastavi-novo-pravitelstvo", "text": "Кралят на Испания Фелипе VI възложи на лидера на Социалистическата работническа партия - Педро Санчес, да състави новото правителство.  Партията на Санчес спечели най-много гласове на парламентарните избори през април, но не получи мнозинство в парламента и се нуждае от подкрепа, за да остане на власт.  Очаква се през следващите седмици Санчес да се срещне с лидерите на други политически партии. Очертава се преговорите за установяване на стабилно мнозинство и втори мандат на Педро Санчес да бъдат трудни. \r\nВ парламента влязоха депутати от цели 17 партии, а традиционните съперници на социалистите от Народната партия, центристите от \"Сюдаданос\" и крайнодесните популисти от \"Вокс\" вече обявиха, че ще бъдат в опозиция. Харесайте страницата ни във Facebook ", "date": "2019.06.07", "title": "Кралят на Испания възложи на Педро Санчес да състави ново правителство"}
{"url": "https://www.bgonair.bg/world/2019-06-07/moshtna-eksploziya-raztarsi-shvedskiya-grad-linshyoping-25-dushi-sa-postradali", "text": "Най-малко 25 души са пострадали при експлозия край два съседни жилищни блока в южния шведски град Линшьопинг.  От полицията заявиха, че не става въпрос за тероризъм. Взривът е избухнал извън сградите и е разрушил много балкони и прозорци.  Районът е отцепен, но няма нужда от евакуация на останалите здания. Ранените са откарани в близките болници. Причината за експлозията се разследва, на място са извикани и сапьори. Харесайте страницата ни във Facebook ", "date": "2019.06.07", "title": "Мощна експлозия разтърси шведския град Линшьопинг, 25 души са пострадали"}
{"url": "https://www.bgonair.bg/lyubopitno/2019-06-07/eltan-dzhon-s-ostro-izkazvane-otnosno-brexit", "text": "Световноизвестният музикант и певец Елтън Джон с остро изказване относно Brexit и политическия елит във Великобритания. \"Дойде ми до гуша от Brexit. Аз съм европеец. Не съм глупав, колониален, империалистичен английски идиот\", каза той по време на свой концерт във Верона. Певецът използва вниманието на многохилядната публика, за да допълни, че се срамува от Великобритания и политиците в страната. Това не е първият път, в който Елтън Джон е изказвал неодобрението си спрямо развода между Лондон и Брюксел. През 2018 година той заяви, че на хората във Великобритания не им е била казана истината по време на референдума за напускането на общността. Снимка: Reuters  ", "date": "2019.06.07", "title": "Елтън Джон: Дойде ми до гуша от Brexit, аз съм европеец"}
{"url": "https://www.bgonair.bg/economy/2019-06-07/google-smyata-che-prodalzhitelnata-zabrana-na-huawei-e-greshka", "text": "Google предупреди, че ако американското правителство продължи със сериозната забрана срещу Huawei Technologies, националната сигурност на страната ще рухне, писа Financial Times. Ходът на Google се случва на фона на търговската битка между двете най-големи икономики в света, в рамките на която не спират да увеличават мита за внос. Тази битка според САЩ е срещу нечестните търговски практики на Китай, пише . Въпреки че санкциите се очаква да засегнат Huawei в краткосрочен план, експерти от индустрията твърдят, че това може да принуди компанията и други китайски фирми да станат самостоятелни, развивайки повече свои технологии, а това може да засегне доминацията на американски играчи като Google в дългосрочен план. Google в частност е притеснена, че няма да има възможност да актуализира своята операционна система Android на смартфоните на Huawei, което според нея ще накара китайската компания да разработи своя версия на софтуера. Гигантът в търсачките посочва, че модифицираната версия на Android, дело на Huawei, ще бъде по-податлива на хакери, допълва изданието. През май американското правителство добави Huawei към търговския си \"черен списък\". Харесайте страницата ни във Facebook ", "date": "2019.06.07", "title": "Google: Продължителната забрана на Huawei е грешка"}
{"url": "https://www.bgonair.bg/reportazhi/2019-06-07/upravlenieto-na-tereza-mey-ot-tantsovite-stapki-do-politicheskata-kriza", "text": "\r\n Името на Тереза Мей се свързва с едни от най-висшите постове в британското правителство. През 2010 година стана министър на вътрешните работи в консервативното правителство на Дейвид Камерън. Тя изпълняваше длъжността до 2016 година, когато Камерън подаде оставка заради резултатите от референдума за членството на Великобритания в Европейския съюз. Тогава британците гласуваха \"за\" напускане на общността и дадоха начало на една от най-големите политически битки в историята на страната. След като Камерън напусна поста Тереза Мей беше избрана за лидер на Консервативната партия и министър-председател, превръщайки се във втората жена на този пост след Маргарет Тачър.  Въпреки личното си убеждение, че страната не трябва да напуска ЕС. В крайна сметка Мей успя да договори споразумение за Brexit със Съюза. То обаче не беше добре прието в Лондон и през 2017 година тя предприе опасен ход като свика предсрочни избори. Сметките се оказаха криви и вместо по-стабилно мнозинство в парламента, краят на изборите беше увенчан от унизителна загуба. Консервативната партия остана най-голямата в парламента, но се наложи да търпи подкрепа за коалиция.  Въпреки вътрешнополитическите проблеми и ширещото се недоволство - Мей неведнъж демонстрира силен дух, добро настроение и нетипични танцови стъпки. Чаровните ѝ движения обаче не бяха достатъчни, за да прекратят политическата криза в парламента и страната.  Мей и нейната сделка за Brexit претърпяха поражение след поражение. В крайна сметка в емоционално изявление втората жена премиер на Великобритания обяви, че се оттегля. През сълзи Мей изрази съжалението си, че не е успяла да осъществи Brexit и желанието на британския народ да напусне блока. Харесайте и страницата ни във Facebook ", "date": "2019.06.07", "title": "Управлението на Тереза Меѝ - от танцовите стъпки до политическата криза"}
{"url": "https://www.bgonair.bg/world/2019-06-07/17-zaginali-i-nyakolko-raneni-pri-tezhka-katastrofa-v-dubay", "text": "17 туристи загинаха, а няколко са ранени при тежка катастрофа в Дубай. Автобусът, в който пътували, се ударил в пътна бариера, забраняваща преминаването на високи превозни средства.  В автобуса, пътуващ към Оман, е имало 31 души от различни националности. 8 от загиналите са индийски граждани.  Шофьорът, който е на около 50 години, е в болница. Засега няма официална причина за катастрофата.  Според дубайската полиция обаче вината е на водача, тъй като е поел по изход, забранен за автобуси. Според местни медии той се е опитал да избегне бариерата, но не е имало накъде да завие.", "date": "2019.06.07", "title": "17 загинали и няколко ранени при тежка катастрофа в Дубай"}
{"url": "https://www.bgonair.bg/denqt-on-air/2019-06-07/v-balgariya-se-pecheli-ot-politika-a-ne-ot-ikonomika-smyatat-spetsialisti", "text": "\r\n Намаляването на държавната субсидия отново е на дневен ред. Вчера ГЕРБ внесе в НС предложение за намаляване на субсидията на 1 лев за получен действителен глас вместо досегашните 11. Оказа се, че досега партиите са получавали не по 11, а по 13 лева на глас и ще се наложи да връщат надвзетите пари. Между 4 и 6 лева на глас - такова предложение за партийна субсидия загатнаха пък от БСП. Какви са рисковете, ако субсидията стане левче? Темата коментират политологът доц. Мария Пиргова и социологът Юлий Павлов. \"В България работи един олигархичен модел, който субсидията на партиите няма да промени. Едни партии ще пострадат повече, други по-малко. Управляващите ще са добре. Но това драстично намаляване е нецелесъобразно. От страна на Борисов това е популизъм, който трябва да прикрие доста други проблеми\", заяви Пиргова в студиото на \"Денят ON AIR. \"Със субсидия от 1 лев партиите няма как да се справят. Това насила ще ги накара да използват нерегламентирани плащания\", смята социологът. По думите на политологът заради тази ситуация партиите губят още веднъж голямо количество престиж, което и без това вече нямат. Тя посочи също, че в България се печели от политика, а не от икономика.  Според Павлов таваните за субсидии не са добър вариант, тъй като не е справедливо партия, която има по-малко гласове да взима същите пари като такава с повече гласове.  Доц. Пиргова допълни, че ако политиците си вършеха добре работата, никой нямаше да обърне внимание на тези надвзети пари. А относно ДДС-то е категорична, че предложението за намаляването му не е трябвало да бъде отхвърляно. По темата за това как се отразява отсъствието на Цветанов в ГЕРБ, социологът е на мнение, че финансовият министър Владислав Горанов ще навреди на Бойко Борисов, почти колкото Цветанов. Пиргова допълни, че премиерът не е имал друг ход, освен да го освободи, тъй като българската политика вече не може да съществува извън европейската и световната. Относно становището на Холандия за влизането ни в Шенген, Павлов посочи пред Bulgaria ON AIR, че реакцията на Холандия е била абсурдна, защото ние сме изпълнили всички критерии за приемането ни.  А за оставката на лидера на БСП Корнелия Нинова и двамата се обединиха около мнението, че тя не трябваше да дава заявка за спечелване на изборите и няма значение какво ще се случи в малките коалиции, тъй като за сега няма алтернатива на ГЕРБ.", "date": "2019.06.07", "title": "В България се печели от политика, а не от икономика, смятат специалисти"}
{"url": "https://www.bgonair.bg/denqt-on-air/2019-06-07/sdelka-za-f-16-shte-ima-kak-obache-shte-se-razviyat-sabitiyata-sled-tova", "text": "\r\n България ще трябва да плати изтребителите F-16 наведнъж, а не разсрочено, каквато беше идеята на правителството до момента. Финансовият министър Владислав Горанов обаче каза по-рано днес, че страната ни може да си позволи това. \"Тази новина преди всичко е сигурен индикатор, че споразумение между България и САЩ ще бъде подписано. Можем да разчитаме, че след това ще започне процес за придобиване на F-16. А след това идва въпросът има ли държавата ни необходимата организация това да се случи по най-ефективния начин и новият боен самолет да бъде интегриран във въоръжените ни сили\", коментира в студиото на   бившият министър на отбраната и директор в НАТО Велизар Шаламанов Велизар Шаламанов. 60 дни е срокът, в който България трябва да приеме офертата на САЩ. В този период има възможност да бъдат конкретизирани периметри в обхвата на пакета, т.е. - цената. \"Ако този 60-дневен период бъде надхвърлен, тогава процесът ще трябва да започне отначало. След изявлението на финансовия министър Владислав Горанов днес обаче, смятам, че правителството е готово да сключи сделката. По-важното е как ще се развият събитията след като договорът бъде подписан\", каза още Шаламанов. Пред   той подчерта, че работата, която трябва да свърши страната ни, за да бъде максимален ефектът от вложените средства, е сериозна. ", "date": "2019.06.07", "title": "Сделка за F-16 ще има, как обаче ще се развият събитията след това?"}
{"url": "https://www.bgonair.bg/world/2019-06-07/bedstveno-polozhenie-e-obyaveno-v-sarbiya-zaradi-prolivnite-dazhdove", "text": "Сърбия обяви бедствено положение заради проливните дъждове, които предизвикаха наводнения в централните части на страната. Лошото време отне живота на един човек. Стотици домове са под вода. През последните дни пороите унищожиха посевите и нанесоха сериозни материални щети по инфраструктурата в редица общини. Местни медии съобщават, че водата започва да се оттегля, но ситуацията в много райони остава тежка. А щетите за селското стопанство са големи. Части на сръбските въоръжени сили помагат на бедстващите хора. Харесайте и страницата ни във Facebook ", "date": "2019.06.07", "title": "Бедствено положение в Сърбия заради проливните дъждове"}
{"url": "https://www.bgonair.bg/world/2019-06-07/tereza-mey-podava-ostavka-zapochva-nadprevarata-za-nein-naslednik", "text": "Премиерът на Велкобритания Тереза Мей днес официално подава оставка като председател на британската Консервативна партия. Това поставя началото на надпревара за неин приемник, който ще стане и новият премиер на страната. Процесът за избора на наследник ще продължи няколко седмици. Мей обяви намерението си да подаде оставка на 24 май в емоционално изказване, след като британските депутати отхвърлиха три пъти споразумението за Brexit, договорено с ЕС.", "date": "2019.06.07", "title": "Тереза Мей подава оставка, започва надпреварата за неин наследник"}
{"url": "https://www.bgonair.bg/bulgaria/2019-06-07/nivoto-na-reka-dunav-pri-vidin-i-lom-prodalzhava-da-se-pokachva", "text": "Продължава да се покачва нивото на река Дунав при Видин и Лом. Община Видин обяви първа степен на готовност заради високите води на реката. Според последната информация нивото на Дунав при Видин е 756 см. Свикан е Общинският щаб за изпълнение на плана за защита при бедствия за предприемане на превантивни мерки за намаляване на риска от наводнение. Те включват денонощно наблюдение на нивото на реката. По данни на \"Напоителни системи\" състоянието на защитните диги във Видин е добро, а всички защитни съоръжения по поречието на реката са в изправност. Има готовност за евакуация при необходимост.  Кметът на Лом Пенка Пенкова въведе втора степен на наблюдение на Дунав. Реката се наблюдава денонощно на пет поста. Засега няма опасност водата да навлезе в града, няма и наводнени участъци. Прогнозите обаче са нивото на Дунав да продължи да се покачва през следващите дни.", "date": "2019.06.07", "title": "Нивото на река Дунав при Видин и Лом продължава да се покачва"}
{"url": "https://www.bgonair.bg/bulgaria/2019-06-07/koalitsiyata-obedineni-patrioti-ne-raboti-tryabvalo-dialog-no-nyamalo-dobronamerenost", "text": "Коалицията \"Обединени патриоти\" не работи от няколко месеца, а постоянните скандали намаляват ефективността й. Тази оценка даде Искрен Веселинов от ВМРО след поредните словесни престрелки между Волен Сидеров и Красимир Каракачанов. По-рано през седмицата Волен Сидеров настоя, че резултатът на евроизборите на ВМРО е голяма сделка, а днес вицепремиерът Каракачанов посочи, че шансът \"Обединени патриоти“ да оцелеят като коалиция не е голям и настоя, че лидерът на \"Атака\" обича да лъже. \"Нашият апел е колегите от \"Атака\", които не получиха добър резултат, да се научат да губят, да не търсят вината в другите, а в себе си. Тогава отношенията ще се нормализират. Нямаме за цел да затъваме в блатото на някакъв коалиционен скандал, защото това е безсмислено. Накъде отиваме, ще покаже общата воля на трите партии. Очевидно обаче в момента воля за \"заедно\" почти отсъства\", каза още Веселинов. Той подчерта, че за да има коалиция трябва да има диалог, но отсреща нямало никакво желание за добронамереност. \"Натрупва се критична маса и избухва, като ядрения взрив\", посочи Веселинов в отговор на въпрос докога ще продължава това състояние на постоянни скандали. Той заяви, че ако коалицията се разпадне, има различни възможни варианти – самостоятелно участие на трите партии или коалиция на ВМРО с НФСБ. \"Когато имаш партньор, очакваш да има диалог, дори да има търкания, да има някакъв хепи енд. Не може да бъдеш в състояние на перманентен скандал 2 години\", отсече Веселинов. Той призна, че на практика коалицията не работи, тъй като паралментарната група не се събира и не излиза с общи позиции, а буквално ги формира в пленарната зала. \"Когато трите партии, орел, рак и щука, всеки като дърпа в някаква посока, ефективността не е голяма. Това състояние е вредно, то понижава КПД-то на коалицията и очевидно не може да продължава безкрайно\", настоя Веселинов. Явор Нотев от \"Атака\" пък каза, че коалицията ще продължава, както е работила досега. Не били проблем и различните мнения в партиите, тъй като те са запазили своите виждания и правото си да гласуват поотделно. \"Управленската програма е тази, която е в основата на дейността и на трите партии. Така ще продължим да работим, че да изпълним ангажиментите, заложени в нея\", заключи Нотев.", "date": "2019.06.07", "title": "Коалицията \"Обединени патриоти\" не работи. Трябвало диалог, но нямало добронамереност!"}
{"url": "https://www.bgonair.bg/reportazhi/2019-06-07/ne-11-leva-ne-i-samo-lev-bsp-predlaga-subsidiya-mezhdu-4-i-6-leva", "text": "\r\n Между 4 и 6 лева на глас. Такова предложение за партийна субсидия загатнаха, че ще направят от БСП, след като управляващите поискаха партиите да получават само по един лев за действителен глас.  От БСП ще обявят своята позиция за субсидиите след утрешното заседание на Националния съвет на социалистите.  \"Предполагам, че ще се спре на нещо средно между 4 и 6 лева, за да може всяка една партия да функционира нормално, да има офис, да може да покрива минимални разходи\", посочи депутатът от БСП Тодор Байчев.  Харесайте страницата ни във Facebook", "date": "2019.06.07", "title": "Не 11 лева, не и само лев: БСП предлага субсидия между 4 и 6 лева?"}
{"url": "https://www.bgonair.bg/sutreshen-blok/2019-06-07/maykata-koyato-obvinyava-chastna-yasla-za-nasinenoto-uho-na-deteto-si-smenyala-versiite-si", "text": "\r\n Преди дни Цветелина, която е майка на малко момче, отива да го вземе от частната ясла. Детето обаче се оказва с насинено ухо, разстроено е и веднага майка му го завела в \"Пирогов\". Цветелина разказва историята във Facebook, където други родители, потърпевши от същото частно детско заведение, се свързват с нея. По думите на жената директорката на яслата твърдяла, че това е първи подобен случай, но тя е научила, че има много такива, просто родителите са си мълчали. Днес именно директорката Ирена Радулова застана пред камерата на Bulgaria ON AIR, за да отговори на тези обвинения. Според нея агресия към децата в частното заведение не се проявява. \"В рамките на 10 минути майката смени версиите два пъти. Пред едните ви колеги каза, че детето е взето в този вид, за друга телевизия каза, че го е взела съвсем нормално и след това е забелязала, че детето има съответните синини\", каза директорката на яслата в ефира на \"България сутрин\". Ирена Радулова добави, че детето, за което обвиняват нея и персонала ѝ, е много трудно за гледане, защото било много нервно, неспокойно и ако не стои човек с него, то можело да бъде опасно за себе си или другите деца. \"Имаме ангажимент да се грижим за него и всички останали деца. Обърнахме внимание на майката, че не е лошо да се обърне към психолог. Дадохме координати на психолог, казахме, че детето не е за такъв вид детска градина, защото тормози себе си и останалите деца\", каза още Радулова и отбеляза, че майката е потвърдила, че то се държи така и извън заведението. Директорката беше категорична, че майката не е предявила никакви претенции, когато си е взела момчето, въпреки че е могла да го огледа докато го е обличала или обувала, а го е направила чак след няколко часа. Според Радулова  не може да се каже кога са правени  снимките в социалните мрежи и насиняването на ухото може да е станало след часове.  \"При поведението на това дете да се получат наранявания и майката го знае\", каза още директорката. \r\n Харесайте и страницата ни във Facebook ", "date": "2019.06.07", "title": "Майката, обвинила частна ясла в насилие над детето ѝ, сменяла версиите?"}
{"url": "https://www.bgonair.bg/sutreshen-blok/2019-06-07/subsidiya-ot-1-lev-za-deystvitelen-glas-populistko-e-tvardyat-analizatori", "text": "\r\n Намаляването на държавната субсидия отново е на дневен ред. Вчера ГЕРБ внесе в НС предложение за намаляване на субсидията на 1 лев за получен действителен глас вместо досегашните 11. Оказа се, че досега партиите са получавали не по 11, а по 13 лева на глас и ще се наложи да връщат надвзетите пари. \"Хората харесват политиците да са виновни. Цялата тема с единия лев е доста популистка. Политиката е професия. Ако искате аматьори да се появяват и да изчезват политически партии, може да ги оставите без легални средства\", коментира Тихомир Безлов от Центъра за изследване на демокрацията. Според него основният проблем е вътрешният партиен механизъм. Самите партии не се опитвали да контролират ключовите си политици.  \"Ако искате да нормална политика, трябва да въведете система тези партии да са професионални\", подчерта той в \"България сутрин\". Политологът Иво Инджов се съгласи с Безлов, че искането за намаляване на субсидията е популистко. Но по думите му това не изключва необходимостта от широк обществен дебат какъв да бъде моделът за финансиране на партиите. Той посочи, че много от партиите дължат парите си на влогове, а самите субсидии ги правят мързеливи. \"Политиката има мисия, но няма как да се прави политика само мисионерски. Хората бързо се отвращават от мисионерщината. В момента партиите получават не само субсидии. Получават безотчетни средства за експерти, секретарки и т.н. Получават евтини офиси, не са им ниски и заплатите. Трябва да се направи някаква реформа\", обясни Иво Инджов. Репортер на Bulgaria ON AIR разговаря по темата с депутати от ГЕРБ и БСП в кулоарите на Народното събрание. \"Даваме си сметка за рисковете, които крие едно такова решение. Има риск да се появят определени зависимости на партиите. Ще се намерят механизми той да бъде минимизиран. Всяка партия има нужда от средства, за да може да работи нормално\", заяви депутат от ГЕРБ Мария Илиева. Според народния представител от БСП Тодор Байчев, предложението на ГЕРБ било кризисен PR.  \"Това е поредният законопроект, който се внася без икономическа обосновка. Един лев е прекалено малко за нормалното функциониране на демокрацията. Националният ни съвет ще вземе решение в събота. Предполагам, че ще се спре на нещо между 4 и 6 лева. Един лев за ГЕРБ даже е много, би трябвало да връщат пари заради резултатите, които са постигнали\", коментира Байчев.  Тихомир Безлов очаква след дебатиране да бъде отхвърлено предложението за партийна субсидия от 1 лев за действителен глас. А Инджов смята, че ще се постигне компромисно решение, но ефект ще има само при предприемането на други мерки. Харесайте страницата ни във Facebook ", "date": "2019.06.07", "title": "Субсидия от 1 лев за действителен глас? Популистко е, твърдят анализатори"}
{"url": "https://www.bgonair.bg/reportazhi/2019-06-07/kaso-saedinenie-predizvikalo-pozhara-unishtozhil-sgradata-na-gkpp-zlatarevo", "text": "\r\n Късо съединение в електрическото табло е довелo до пожара, който унищожи напълно сградата на митницата на граничния пункт \"Златарево\" край Петрич. Заради инцидента движението през пункта беше спряно, а ограничението остава в сила, като се пропускат само леки автомобили.  Стана ясно, че се е запалила едната страна на гишетата, след което за минути огнената стихия обхваща цялата административна сграда. Конструкцията е била изградена от метал, пластмаса и множество електрически кабели.  Пожарът е овладян за около 2 часа - материалните щети са 100-процентови, но загуба на митнически данни няма. След инцидента вчера движението бе спряно и в двете посоки. Предупредени са и митническите служители от другата страна на границата за пренасочване на трафика към Северна Македония през другите два пункта – \"Станке Лисичково\" и \"Гюешево\". Предстои оглед от страна на експерти и оценители, които ще преценят дали сградата може да бъде ремонтирана или ще бъде напълно съборена. Харесайте страницата ни във Facebook ", "date": "2019.06.07", "title": "Късо съединение предизвикало пожара, унищожил сградата на ГКПП \"Златарево\""}
{"url": "https://www.bgonair.bg/reportazhi/2019-06-07/vreme-e-za-bitka-natsionalite-izlizat-sreshtu-tima-na-chehiya-i-sreshtu-istoriyata", "text": "\r\n Националният отбор по футбол на България гостува днес на тима на Чехия в решителна евроквалификация. Двубоят е дебют за новия селекционер на трикольорите Красимир Балъков. Той и възпитаниците му ще трябва да се изправят и срещу историята, защото тимът ни никога не е побеждавал съперника след разпадането на Чехословакия през 1992 година. В Прага записваме и една от най-кошмарните си загуби - 0:6 преди 18 години, а тогава на терена е и самият Красимир Балъков.  \r\n  \r\nНационалният ни отбор днес ще направи нов опит да спечели победа номер 50 в европейски квалификации. Предишните два опита проиграхме в двубоите срещу селекциите на Черна гора и на Косово, които завършиха 1:1. \r\n  \r\nОтделно от това ще търсим и юбилеен гол номер 160 в европейски квалификации. Сегашният национален селекционер Красимир Балъков също остави името си в историята като автор на юбилеен гол в евроквалификации.  През 2002 година той вкара попадение номер 120 за нас в пресявки за този форум за успеха над Андора с 2:1. Именно то е последното юбилейно, което ни е класирало на финали на европейско първенство. Харесайте и страницата ни във Facebook ", "date": "2019.06.07", "title": "Време е за битка: Националите излизат срещу тима на Чехия и срещу историята"}
{"url": "https://www.bgonair.bg/sutreshen-blok/2019-06-07/dete-zagina-na-peshehoden-svetofar-stolichani-iskat-obezopasyavane-na-myastoto", "text": "\r\n 15-годишно момче загина, след като бе блъснато от лек автомобил в София преди седмица. Инцидентът стана на пешеходния светофар на улица \"Нишава\" и булевард \"Цар Борис III\". От удара тялото на детето е изхвърчало на трамвайната спирка. Граждани, които живеят около мястото на инцидента, вече са входирали подписка, с която настояват за допълнителни мерки за обезопасяване на опасните кръстовища по булеварда.  \"Настояваме за ограничения за намаляване на скоростта до безопасна на бул. \"Цар Борис III\", чрез всички възможни технически средства и налични ресурси на КАТ, поставяне на повдигната пешеходна пътека при всички пешеходни светофари, поставяне на асфалтова настилка и спешно удължаване на времетраенето на зеления сигнал за пешеходците\", каза в ефира на \"България сутрин\" организаторът на подписката Диана Димитрова. Тя беше категорична, че не желае повече да вижда трупове на деца и пищящи майки на това място. Други жители на квартала настояха пред камерата на Bulgaria ON AIR, че на това място на бул. \"Цар Борис III\" стават множество инциденти всяка година.  Кметът на район \"Красно село\" Христо Апостолов отговори на гражданите, че е подавал десетки преписки за опасните места по протежението на булеварда, а специално за конкретния пешеходен светофар е поискал тя да бъде повдигната и да бъде разположена стационарна камера на КАТ. \"Всеки инцидент може да бъде предотвратен, ако всички участници в движението спазват правилата. На този булевард от 40 години умират хора, защото някой не спазва правилата\", заяви Апостолов. Това каза и Димитър Попов от дирекция \"Управление на трафика\" към Столичната община. По думите му вече е изпратено и искане до МВР за поставяне на камера на КАТ. Той обясни, че фаталното кръстовище е максимално регулирано, след като има светофар и мястото не е пешеходна пътека, за която да има знаци, а кръстовище, което дава зелена светлина на участниците в движението, когато трябва те да преминат. \"Най-важното е да се спазват правилата за движение. Каквито и мерки да се въведат, ако имаме нарушители, неминуемо ще се стигне до такъв инцидент. Трябва да се спазват сигналите на светофарната уредба\", обясни още Попов. Аргументите на районната администрация и на представителя на Столичната община не бяха приети от гражданите. Хората изразиха готовност за протести и блокиране на булеварда, докато не се вземат мерки за допълнително обезопасяване на местата за пресичане. \r\n Харесайте и страницата ни във Facebook ", "date": "2019.06.07", "title": "Столичани настояват за обезопасяване на пешеходна пътека след смъртта на дете"}
{"url": "https://www.bgonair.bg/bulgaria/2019-06-07/simeonov-poiska-normalni-otnosheniya-v-op-no-nyamalo-da-bade-umirotvoritell", "text": "Лидерът на НФСБ Валери Симеонов препоръча на партньорите си от ВМРО и \"Атака\" да намерят нормален начин да продължат отношенията си. Симеонов обаче не искал да играе ролята на умиротворител в случая и да слага синята каска. \"Тази обстановка на обвинения, упреци, на противопоставяне - не ми е приятна. Бих препоръчал на колегите да намерят нормален начин да водят своите взаимоотношения\", каза лидерът на НФСБ. И се съгласи и с думите на Волен Сидеров, че в \"Обединени патриоти\" не са се събрали \"да се обичат\", а да изпълняват управленската програма. \"Личните отношения не би трябвало да доминират, да имат значение. Всеки, освен партия, представлява и избиратели, и то десетки, стотици, пред които е отговорен\", каза още Валери Симеонов. Той посочи, че не се очертава скоро коалиционен съвет предвид отношенията в \"Обединени патриоти\". Напрежението между Волен Сидеров и Красимир Каракачанов започна да расте по време на предизборната кампания за евровота, а взаимните обвинения продължиха и след това. Харесайте страницата ни във Facebook ", "date": "2019.06.07", "title": "Симеонов поиска нормални отношения в ОП, но нямало да бъде умиротворител"}
{"url": "https://www.bgonair.bg/sutreshen-blok/2019-06-07/detsa-i-roditeli-shte-sportuvat-zaedno-na-detska-igriada-2019", "text": "\r\n За пета поредна година на 9 юни ще се проведе спортният празник \"Детска Игриада\". С мотото \"Всички сме в играта\" Investor Media Group кани семейства да открият ползите от това да спортуват заедно. Точно в 9 часа в парка \"Заимов\" родителите ще имат възможността да дадат личен пример на децата си, като участват съвместно с тях в забавни игри и състезания. \"Тази година ще имаме пет състезателни спортни дисциплини, в които деца на възраст между 5 и 15 години могат да се включат и да се състезават за медали и награди\", обясни в \"България сутрин\" мениджърът в отдел \"Събития\" на IMG Гергана Николова. \r\n  \r\nПо думите ѝ различното на петото издание на събитието е, че в парка \"Заимов\" ще има много демонстрации, за да може децата да обиколят всички спортове и да изберат най-подходящия за тях. Ще има и ретро алея, насочена към родителите. \"Примерът, който дава самата \"Игриада\", е безспорно ценен, тъй като показва как родителите трябва да насърчават децата да спортуват. Много е важен социалният фактор. В бадминтона дете и родител от едно семейство играят като опоненти срещу дете и родител от друго семейство, но най-хубавото е, че след играта стават приятели\", коментира Живко Димитров от Бадминтон зала \"Европа\" пред Bulgaria ON AIR. Той е на мнение, че \"Детска игриада\" отправя послание към родителите, че колкото и да сме забързани и ангажирани, трябва да показваме на децата, че е важно да се спортува. Харесайте страницата ни във Facebook ", "date": "2019.06.07", "title": "Деца и родители ще спортуват заедно на \"Детска Игриада\" 2019"}
