{"url": "https://www.bgonair.bg/economy/2018-09-29/es-i-kanada-dobaviha-nova-klauza-kam-seta", "text": "Европейският съюз (ЕС) и Канада добавиха нова клауза към търговския договор между тях, насочена към климатичните промени и подписаното през 2015 г. Парижко споразумение за изменението на климата, съобщава Euractiv. Еврокомисарят по търговските въпроси Сесилия Малмстрьом и канадският министър на природните ресурси Джим Кар подписаха в четвъртък добавката към Всеобхватното търговско и икономическо споразумение между ЕС и Канада (СЕТА), което влезе в сила през 2017 г.  Двете икономики се съгласиха да насърчават взаимната подкрепа при политиките за търговията и климатичните промени, като се позовават на своите ангажименти към Парижкото споразумение. Клаузата допълва разпоредбите на СЕТА за сътрудничество в областта на околната среда и подчертава изолацията на американския президент Доналд Тръмп относно въпросите за търговията и изменението на климата. Четете още икономически новини в ", "date": "2018.09.29", "title": "ЕС и Канада добавиха нова клауза към СЕТА"}
{"url": "https://www.bgonair.bg/world/2018-09-29/katastrofira-nay-moderniyat-i-skap-amerikanski-iztrebitel", "text": "Най-модерният и скъп американски изтребител претърпя първата си катастрофа. Еф-35e паднал в Южна Каролина, а причините за инцидента се изясняват.  Пилотът е успял да катапултира и не е ранен. Смята се, че катастрофиралият самолет струва около 100 милиона долара.  Еф-35 е считана за най-скъпата оръжейна система, която е създавана някога. Разработката ѝ е струвала над 1 трилион долара и ще се запомни със сериозно забавяне заради различни проблеми.  Изтребителите са с технологията стелт, която ги прави трудно откриваеми за радарите.", "date": "2018.09.29", "title": "Катастрофира най-модерният и скъп американски изтребител"}
{"url": "https://www.bgonair.bg/world/2018-09-29/den-za-razmisal-v-makedoniya-predi-referenduma-za-imeto", "text": "Ден за размисъл в Македония преди утрешния исторически референдум за смяната на името на страната.  Големият въпрос за утре е каква ще е избирателната активност. Ако тя не надвиши 50 процента, допитването няма да се смята за валидно.  Противниците на споразумението с Гърция залагат именно на това и водиха активна кампания за бойкот на референдума. За това призова и самият македонски президент Георге Иванов.  В отговор еврокомисарят по разширяването на ЕС Йоханес Хан заяви, че бойкотът не е израз на демократично мнозинство.", "date": "2018.09.29", "title": "Ден за размисъл в Македония преди референдума за името"}
{"url": "https://www.bgonair.bg/world/2018-09-29/kataluniya-otbelyaza-12-mesetsa-ot-nepriznatiya-referendum-za-nezavisimost", "text": "Стотици се събраха в Каталуния, за да отбележат 12 месеца от непризнатия референдум за независимостта на испанската област.  След като протестиращите решиха да сменят мястото на демонстрацията, се стигна до сблъсъци с полицията. Привържениците на независимостта на Каталуния хвърляха цветен прах по органите на реда, имитирайки традиционен индийски фестивал.  На улицата излязоха и стотици противници на отделянето на областта от Испания. Те издигнаха плакати в защита на полицията с лозунги \"Аз съм испанец\".", "date": "2018.09.29", "title": "Каталуния отбеляза година от непризнатия референдум за независимост"}
{"url": "https://www.bgonair.bg/world/2018-09-29/zorbas-udari-gartsiya-sas-silni-vetrove-dazhdove-i-ogromni-valni", "text": "Циклонът \"Зорбас\" удари Гърция с ветрове със скорост от 90 километра в час. Поройни дъждове и огромни вълни заляха югозападните части на полуостров Пелопонес.  В следващите часове бурята ще се придвижи към Йонийско и Егейско море и ще достигне остров Крит и Атика. Властите предупреждават, че на места вълните могат да надминат 9 метра.  Всички фериботи между Атика и островите са спрени. Издадена е забрана за плаване на корабите в района и препоръка към хората да не излизат навън.", "date": "2018.09.29", "title": "\"Зорбас\" удари Гърция със силни ветрове, дъждове и огромни вълни"}
{"url": "https://www.bgonair.bg/world/2018-09-29/ravnosmetkata-ot-tayfuna-trami-v-yaponiya-9-zhertvi-i-300-raneni", "text": "Тайфунът \"Трами\" в Япония взе 9 жертви, а 300 са ранените. Мощната буря вилня над остров Окинава.  Около 200 вътрешни полета са били отменени в южната част на страната. Очаква се бедствието да се засили през следващите дни и да обхване цяла Япония.  Скоростта на ветровете е достигнала над 160 километра в час. Над 120 хиляди жилища са останали без ток. Това е най-мощното подобно бедствие, ударило страната за последните 25 години.", "date": "2018.09.29", "title": "Равносметката от тайфуна \"Трами\" в Япония: 9 жертви и 300 ранени"}
{"url": "https://www.bgonair.bg/world/2018-09-29/erdogan-otkriva-v-kyoln-edna-ot-nay-golemite-dzhamii-v-evropa", "text": "\r\n Финал на тридневното държавното посещение на Реджеп Ердоган в Германия. Днес турският президент ще открие нова джамия в Кьолн. Със своите 4500 квадратни метра тя ще е една от най-големите в Европа.  Заедно с хилядите привърженици на Ердоган се очаква по улиците на западния германски град да излязат и много протестиращи. Целта на визитата на турския президент е да възстанови отношенията си с Берлин, влошени след неуспешния преврат в Турция през 2016 година.  Снощи германският президент Франк-Валтер Щайнмайер даде държавен прием за Ердоган и неговата съпруга. А при изказванията в двореца Белвю не бяха скрити и продължаващите противоречия между Берлин и Анкара.", "date": "2018.09.29", "title": "Ердоган открива в Кьолн една от най-големите джамии в Европа"}
{"url": "https://www.bgonair.bg/bulgaria/2018-09-29/kola-blasna-mayka-s-kolichka-na-krastovishte-vav-varnaa", "text": "\r\n Автомобил блъсна майка с детска количка във Варна. Инцидентът е станал в четвъртък около 17 часа на кръстовището на улица \"Отец Паисий\" и булевард \"Владислав Варненчик\".  Кадрите са заснети от охранителна камера. Зад волана е била 57-годишна жена от Белослав.  Във видеото се вижда как майката пресича на пешеходен светофар. В същото време автомобил прави десен завой и я удря. На място е пристигнал екип на Спешна помощ.  Детето е получило контузни наранявания, но за щастие няма опасност за живота му.", "date": "2018.09.29", "title": "Кола блъсна майка с количка на кръстовище във Варна"}
{"url": "https://www.bgonair.bg/bulgaria/2018-09-29/avtobus-izleze-ot-patya-ruse-byala-zhena-e-sas-schupen-krak", "text": "Пореден инцидент на пътя Русе - Бяла. Автобус на градския транспорт излиза от пътя и се врязва в храстите. Пострадала е една жена, която е откарана в болницата със счупен крак.  Инцидентът е станал малко преди 14:30 часа на входа на Русе откъм София. Автобусът е обслужвал линията до квартал \"Средна кула\" и в него е имало десет души.  Шофьорът забелязал проблем, но докато се опитвал да го отстрани автобусът излязъл внезапно от пътя.  На място са изпратени две линейки, тъй като мъж, спрял да помогне при инцидента, изпаднал в тежък алергичен шок след ужилване от пчела.", "date": "2018.09.29", "title": "Автобус излезе от пътя Русе - Бяла, жена е със счупен крак"}
{"url": "https://www.bgonair.bg/reportazhi/2018-09-29/kampaniyata-kapachki-za-badeshte-sabra-nad-20-tona-plastmasa", "text": "\r\n Над 20 тона пластмасови капачки бяха събрани в поредната кампания на инициативата \"Капачки за бъдеще\". С парите от тях ще бъдат закупени кувьози за новородени бебета, които ще бъдат дарени на общински болници в страната. В рамките на три часа хора на всякаква възраст и много деца носеха пластмасови туби пълни с капачки. Всички събрани капачки ще се предадат за рециклиране, а с парите от тях ще се купят кувьози. Следващата акция ще е през пролетта. Вижте повече в репортажа на Миглена Георгиева.  ", "date": "2018.09.29", "title": "Кампанията \"Капачки за бъдеще\" събра над 20 тона пластмаса!"}
{"url": "https://www.bgonair.bg/world/2018-09-29/fbr-shte-razsledva-predlozheniya-za-varhoven-sadiya-bret-kavano", "text": "\r\n Пробив за движението \"И аз също\" отвъд Океана – така анализаторите определят случилото се с номинирания от Доналд Тръмп за върховен съдия.  Гласуването на кандидатурата на Брет Кавано беше отложено с една седмица, за да може ФБР да разследва отправените към него обвинения в сексуални посегателства.  Това стана след безпрецедентно изслушване в Сената, пред който един след друг застанаха номинираният съдия и една от обвиняващите го жени.  Изненадата дойде от един от сенаторите републиканци. Джеф Флейк заяви, че няма да подкрепи номинацията на Брет Кавано, ако ФБР не проведе допълнително разследване.", "date": "2018.09.29", "title": "ФБР ще разследва предложения за върховен съдия Брет Кавано"}
{"url": "https://www.bgonair.bg/world/2018-09-29/erdogan-hilyadi-teroristi-se-razhozhdat-svobodno-v-germaniya", "text": "Президентът на Турция Реджеп Ердоган заяви, че хиляди терористи се разхождат свободно в Германия, пише \"Фокус\", цитирайки Anadolu Agency. По време на вечеря, организирана в негова чест от германския му колега Франк-Валтер Щайнмайер, Ердоган разкритикува Германия заради Кюрдската работническа партия (ПКК) и гюленистката организация ФЕТО. \"Хиляди членове на ПКК, която се счита за терористична групировка от ЕС, се разхождат свободно в Германия\", посочи турският държавен глава. Според него терористите от ПКК организират демонстрации и държат плакати с лицето на задържания лидер на организацията Абдула Йоджалан. Ердоган заяви още, че тези дейности са забранени от германското законодателство.", "date": "2018.09.29", "title": "Ердоган: Хиляди терористи се разхождат свободно в Германия!"}
{"url": "https://www.bgonair.bg/world/2018-09-29/stotitsi-zaginali-sled-moshtnoto-tsunami-vrahletyalo-indoneziya", "text": "\r\n Най-малко 380 души са загинали след мощното цунами, което удари Индонезия. То беше предизвикано от трус от 7,5 по скалата на Рихтер.  3-метрови вълни заляха остров Сулавеси, отнасяйки дървета и събаряйки хиляди сгради. Над 540 души са пострадали, а силните вторични трусове продължават и днес.  Комуникациите и електроподаването в обширни райони от острова са прекъснати. Град Палу е откъснат от света заради свлачище, блокирало пътищата. На пистата на местното летище има нанесени щети, но властите се надяват изпратените на помощ хеликоптери да успеят да кацнат.  От Джакарта изпращат военни, които да помагат за справяне с последствията от бедствието.", "date": "2018.09.29", "title": "Стотици загинали след мощното цунами, връхлетяло Индонезия"}
{"url": "https://www.bgonair.bg/bulgaria/2018-09-29/ninova-ostavka-predi-natsionalniya-savet-na-bsp", "text": "\r\n Централата на БСП осъмна облечена в призиви за оставка на лидера Корнелия Нинова. Днес червените се събраха на Национален съвет, за да обсъдят актуалната политическа обстановка. Нинова представи пред съпартийците си доклад за всичко, което е свършила до този момент. Социалистите обсъдиха какви трябва да бъдат бъдещите им действия, предаде репортер на Bulgaria ON AIR. БСП се готви за предсрочни парламентарни избори и ще прави промени в предизборния си щаб. От левицата категорично настояват за оставка на правителството на Бойко Борисов и са уверени, че тя ще дойде съвсем скоро и ще се стигне до предсрочни избори. Това заявиха и някои от членовете на БСП днес преди Националния съвет на партията. \"Червените\" депутати направиха повече от 150 обиколки в страната, където на срещи с избиратели представят своята визия за управление на държавата. Поради това много малка част от народните представители на БСП останаха в парламента и това бе една от причините в четвъртък да няма кворум в НС. Днес на ул. \"Позитано\" №20 бяха разлепени листи, на които имаше призиви за оставка на Корнелия Нинов. Те бяха отстранени преди започването на Националния съвет на партията.", "date": "2018.09.29", "title": "\"Нинова, оставка\" на \"Позитано\" преди Националния съвет на БСП"}
{"url": "https://www.bgonair.bg/bulgaria/2018-09-29/postradaloto-ot-futbolna-vrata-momche-se-bori-za-zhivota-si", "text": "Тежко остава състоянието на 13-годишното момче от Пазарджик, което пострада сериозно, след като върху него падна футболна врата. Шести ден лекарите от пазарджишката болница се борят за живота му.  Добрата новина е, че все пак има леко подобрение в състоянието му. Инцидентът стана на футболно игрище в понеделник малко след 18:00 часа.  Момчето играело с други деца, когато решило да се покатери върху футболната врата. В момента, в който се провесило на гредата металното съоръжението се наклонило, паднало и го затиснало.", "date": "2018.09.29", "title": "Пострадалото от футболна врата момче се бори за живота си"}
{"url": "https://www.bgonair.bg/oporni-hora/2018-09-29/dimitar-manolov-istinskoto-ime-na-noviya-zdraven-model-ne-e-demonopolizatsiya-a-privatizatsiya", "text": "\r\n Димитър Манолов: Истинското име на новия здравен модел не е демонополизация, а приватизация! Това е опит да се приватизира НЗОК. Всичко това няма да доведе до нищо хубаво. Необходимо е  да отпадне и \"Законът за личната помощ\". Това е невероятна глупост! Както искат да ме разбират майките на деца с увреждания! Не е лошо предложението на Мая Манолова минималната пенсия да е равна на линията на бедност у нас. Догодина този праг ще бъде 374 лв.", "date": "2018.09.29", "title": "Димитър Манолов: Истинското име на новия здравен модел не е демонополизация, а приватизация! "}
{"url": "https://www.bgonair.bg/bulgaria/2018-09-29/vseki-treti-balgarin-strada-ot-visoko-kravno-nalyagane", "text": "Днешният 29 септември е Световният ден на сърцето. У нас всеки трети човек страда от високо кръвно налягане.  Хипертонията е почти без симптоми и без предупреждение води до бъбречна недостатъчност, инсулт, инфаркт или дисекция на аортата. Точно затова е необходимо да се правят редовни профилактични прегледи, които се състоят в мерене на кръвното, тест за кръвна захар и холестерол.  Медиците препоръчват да не прекаляваме със солените храни, да увеличим приема на плодове, зеленчуци, пилешко и риба, както и да сме физически активни поне по 30 минути на ден.", "date": "2018.09.29", "title": "Всеки трети българин страда от високо кръвно налягане"}
{"url": "https://www.bgonair.bg/oporni-hora/2018-09-29/prof-andrey-pantev-makedoniya-e-izpravena-pred-mnogo-problemi-i-badeshti-krizi", "text": "\r\n Македония е изправена пред много проблеми и бъдещи кризи, независимо от това какъв ще е изходът от референдума. Предвиждам предсрочни избори там. Тя ще бъде разглеждана като треторазрядна страна в ЕС, както се гледа и на България. Правилно е да се ревизира договорът между България и Македония. Името Северна Македония не е най-доброто, особено за България, но те нека се наричат както искат. Ако им харесва и евреи да се наричат. Каквото и да си говорим, те са българи с мания за величие. Историческите комисии между България и Македония няма да могат да решат нито един спор! Това заяви проф. Андрей Пантев. Вижте цялото интервю във видеото.", "date": "2018.09.29", "title": "Проф. Андрей Пантев: Македония е изправена пред много проблеми и бъдещи кризи"}
{"url": "https://www.bgonair.bg/bulgaria/2018-09-29/zaradi-chumata-v-bolyarovo-evrokomisiyata-nalaga-sanktsii-na-balgariya", "text": "Европейската комисия налага санкции на България. Причината е възпрепятстването на ветеринарните власти да ликвидират огнищата на чума в Болярово и продължаващото разпространение на заболяването извън общината.  А властите решиха - вместо седем погранични общини, санкциите ще обхванат целите Бургаска, Ямболска и Хасковска област. Според новите ограничения ще бъде забранено излизането извън упоменатите области на животни и добитата от тях продукция.  От Българската агенция по безопасност на храните съобщават още, че са алармирали за опасността от нови рестрикции, след като стопаните на стадото в Болярово повече от два месеца възпрепятстваха ветеринарните власти да унищожат огнището на заразата.  Там бяха открити положителни проби за чума по дребните преживни животни. Междувременно единадесет животни умряха. Според стопаните това се е случило от преяждане.", "date": "2018.09.29", "title": "Заради чумата в Болярово: Еврокомисията налага санкции на България"}
{"url": "https://www.bgonair.bg/world/2018-09-29/facebook-e-ustanovil-probiv-v-sigurnostta-na-50-miliona-potrebiteli", "text": "Facebook е установил пробив в сигурността на 50 милиона потребители. Пробивът идва от опцията \"Виж като\", която позволява на хората да видят как изглежда профилът им. Атаката позволява на хакерите да откраднат така наречените жетони за достъп - еквивалентни на цифровите ключове, които позволяват достъп до акаунтите. Потенциално засегнатите потребители са били призовани да влязат отново в профилите си. От компанията заявиха, че грешката е била отстранена.", "date": "2018.09.29", "title": "Facebook е установил пробив в сигурността на 50 милиона потребители"}
{"url": "https://www.bgonair.bg/bulgaria/2018-09-29/blokada-okolo-stadion-vasil-levski-zaradi-vechnoto-derbi", "text": "Засилен трафик и затворени улици в района на националния стадион \"Васил Левски\" днес, заради поредния епизод от вечното дерби ЦСКА - \"Левски\". Ще има промяна в организацията на движението.  Спирането и паркирането на автомобили е забранено до полунощ днес при сектор \"Г\". До 19 часа пък ще важи същата забрана за моста пред стадиона. Забранява се и паркирането на самия стадион.  Затворена ще бъде част от улица \"Гурко\" между \"Васил Левски\" и \"Евлоги Георгиев\" от 16 часа до приключване на футболната среща. Движението на автобусите на градския транспорт остава непроменено. Срещата между ЦСКА и \"Левски\" започва днес в 17:00 ч.", "date": "2018.09.29", "title": "Блокада около стадион \"Васил Левски\" заради вечното дерби"}
{"url": "https://www.bgonair.bg/bulgaria/2018-09-29/dnes-shte-bade-oblachno-i-vetrovito-na-mesta-shte-ima-slabi-valezhi", "text": "В по-голямата част на страната времето днес ще бъде облачно, очаква се на места в Южна и Източна България да има слаби валежи. Без дъжд ще се задържи в Северозападна България и по поречието на река Дунав, където ще има по-значителни разкъсвания на облачността, сочи прогнозата на Националния институт по метеорология и хидрология при БАН. Постепенно през деня вятърът ще се ориентира от североизток и до вечерта ще се усили, особено в Източна България. Максималните температури ще бъдат между 19 и 24 градуса, за София – около 19 градуса. Над Черноморието ще преобладава облачно време и на места ще превали слаб дъжд. Вятърът ще се ориентира от североизток и до вечерта ще се усили. Максималните температури на въздуха и морската вода ще са 21°-22°. Вълнението на морето ще бъде 2-3 бала с тенденция на усилване след обяд и вечерта. Над планините облачността ще е значителна и на места ще превалява слаб дъжд. Ще духа умерен и временно силен вятър от юг-югозапад, в ниските части – от североизток. Максималната температура на височина 1200 метра около 14°, на 2000 метра – около 7°. Снимка: Pixabay", "date": "2018.09.29", "title": "Днес ще бъде облачно и ветровито, на места ще има слаби валежи"}
{"url": "https://www.bgonair.bg/bulgaria/2018-09-29/lovniyat-turizam-u-nas-nosi-na-darzhavata-po-300-hil-leva-na-mesets", "text": "Почти по 300 хил. лв. са донесли на месец от началото на годината ловните туристи в България, сочат данни на Изпълнителна агенция по горите (ИАГ), цитирани от \"Монитор\". От януари досега общо приходите, генерирани от държавните ловни стопанства по линия на организирания ловен туризъм, възлизат на 2,432 млн. лв.  Най-големи приходи са отчетени от стопанствата \"Кормисош\" (в Преспанския дял на Западните Родопи), \"Черни Вит\" (край Тетевен, Ловешко), \"Воден - Ири Хисар\" (в североизточната част на Лудогорието, близо до с. Острово), \"Извора\" (край Девин, Смолянско), \"Росица\" (край с. Стойките, Габровско) и \"Дунав\" (в област Русе). На територията на държавните ловни стопанства от началото на 2018 г. на излети за дребен и едър дивеч са ловували 1163 ловци, от тях 805 от България и 358 чужди граждани от над 21 държави. През миналата година на платени ловни излети у нас са били 5450 авджии, като 1538 от тях са били чужденци.", "date": "2018.09.29", "title": "Ловният туризъм у нас носи на държавата по 300 хил. лева на месец"}
{"url": "https://www.bgonair.bg/bulgaria/2018-09-29/borisov-za-bitiya-zhurnalist-vav-vsyako-stado-si-ima-i-cherna-ovtsa", "text": "Министър-председателят Бойко Борисов коментира обрата в случая \"Върбанов\" пред журналисти в Ню Йорк. Вчера стана ясно, че бой не е имало, а прокуратурата дори обмисля да повдигне обвинение за лъжесвидетелстване срещу репортера на \"Господари на ефира\". \"Не съм реагирал спонтанно, защото разликата от 7 часа ми отне време, докато ми докладват за какво става въпрос. И казах тогава на вашия колега, че и принципът тук е абсолютно правилен – МВР е действало правилно, прокуратурата е действала правилно, повдигнати са обвинения\", коментира премиерът, цитиран от  .  \"Това, че във всяко стадо си има и черна овца може да се случи и се е случило, не трябва да променя принципите. Ние трябва да сме непримирими към посегателство към журналист, който и да е той, където и да е той. Това ние сме направили, това аз съм изразил\", каза още Борисов.", "date": "2018.09.29", "title": "Борисов за \"бития\" журналист: Във всяко стадо си има и черна овца"}
{"url": "https://www.bgonair.bg/bulgaria/2018-09-29/pozharat-v-bozhurishte-e-vzel-zhertva-nay-veroyatno-tova-e-podpalvachat", "text": "Пожарът в Божурище, изпепелил част от жилищна кооперация, е взел жертва. Предполага се, че това е именно заподозреният за палежа мъж, който многократно заплашвал, че ще се самозапали.  Пострадалите семейства ще получат по 1500 лева помощ от общината. Ще бъде открита и дарителска сметка. Огънят изпепели домовете на девет души.  Пожарът унищожи напълно покрива и втория етаж на сградата. Блокът ще остане затворен за собствениците на апартаментите до понеделник, тъй като сградата е опасна.  Ако тя не подлежи на ремонт, тогава ще бъде разрушена, като семействата ще трябва да поемат разноските за това.", "date": "2018.09.29", "title": "Пожарът в Божурище е взел жертва, най-вероятно това е подпалвачът"}
{"url": "https://www.bgonair.bg/bulgaria/2018-09-29/predavat-kapachki-za-badeshte-v-sofiya-plovdiv-pleven-i-veliko-tarnovo", "text": "Доброволци от цялата страна се включват в благотворителната кампания \"Капачки за бъдеще\". Масовото събиране на пластмасови капачки се организира за трети път. Срещу предадената за рециклиране пластмаса, организаторите получават парични средства, с които закупуват кувьози. ", "date": "2018.09.29", "title": "Предават \"Капачки за бъдеще\" в София, Пловдив, Плевен и Велико Търново"}
{"url": "https://www.bgonair.bg/bulgaria/2018-09-29/plamatsi-pogalnaha-85-godishen-mazh-v-blok-v-ruse", "text": "\r\n Пожар в жилищен блок взе жертва в Русе. Загинал е възрастен мъж на 85 години. Заради инцидента се е наложила евакуация на целия вход. Пожарът е избухнал тази сутрин в апартамент на третия етаж. Първи огъня са забелязали съседи, които подават сигнал на тел.112. На място са изпратени три пожарни екипа.  В апартамента са живеели възрастен мъж на 85 години и младо семейство с две малки деца. Предполага се, че причината за пожара е късо съединение. Младото семейство ще бъде приютено временно от роднини, а щетите тепърва ще се изчисляват.  Заради стреса много от евакуираните са получили хипертонични кризи и се е наложило да бъдат изпратени допълнителни екипи на \"Спешна помощ\".", "date": "2018.09.29", "title": "Пламъци погълнаха 85-годишен мъж в блок в Русе!"}
