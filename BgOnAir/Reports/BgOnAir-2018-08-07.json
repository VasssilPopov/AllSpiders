{"url": "https://www.bgonair.bg/science/2018-08-07/kitay-izprevari-sasht-v-sastezanieto-za-puskane-na-5g", "text": "Съединените щати бяха изпреварени от Китай в състезанието за изграждане на следващото поколение безжични комуникации, известни като 5G, и рискуват да загубят потенциалните икономически ползи, сочи нов доклад на консултантската компания Deloitte. В момента Китай има 10 пъти повече места за поддръжка на 5G комуникации от САЩ. Само за три месеца през 2017 г. китайските компании за телефони и телекомите са добавили повече места, отколкото САЩ за предходните три години, сочат данните на Deloitte Consulting. Първите държави, които пуснат следващото поколение мрежи, ще получат „непропорционални печалби“, тъй като 5G носи „ера на неизползван икономически потенциал“, допълва докладът. Китай е надминала САЩ със своите 24 млрд. долара инвестиции от 2015 г. насам и е изградила 350 хил. нови телекомуникационни кули, докато САЩ са направили под 30 хил. кули. Докладът показва, че в Китай може да е с 35% по-евтино да се инсталира необходимото оборудване за свързване на телекомите с 5G в сравнение със САЩ. Вижте повече на .", "date": "2018.08.07", "title": "Китай изпревари САЩ в състезанието за пускане на 5G"}
{"url": "https://www.bgonair.bg/bulgaria/2018-08-07/kola-blasna-10-godishno-momche-v-stolichniya-lyulin", "text": "Момче на около 10 години беше блъснато пред голям търговски център в столичния квартал \"Люлин\", в близост до тунела.  Детето карало велосипед и се опитало да пресече булеварда, когато го връхлетяла кола.  На сигнала за произшествието веднага са се отзовали \"Бърза помощ\" и полицията. Момчето е откарано в болница.", "date": "2018.08.07", "title": "Кола блъсна 10-годишно момче в столичния \"Люлин\""}
{"url": "https://www.bgonair.bg/bulgaria/2018-08-07/pak-agresiya-nad-medik-piyan-bashta-napadna-detska-lekarka-v-dobrich", "text": "Детска лекарка от болницата в Добрич бе нападната по време на дежурство от пиян баща на малък пациент. Насилникът причинил и материални щети на детското отделение в Многопрофилната болница за активно лечение. Инцидентът станал на 5 август вечерта. По време на дежурство пострадалата лекарка, д-р Москова, приела дете с хронично заболяване. В продължение на три дни детето е лекувано в дома си и след като състоянието му не се подобрило, родителите решили да го заведат в болницата. \"При приема на детето бащата, във видимо нетрезво състояние, нападнал д-р Москова и направил опит да я удари. Само намесата на млад мъж по време на инцидента е предотвратила по-тежки последици\", съобщиха от болницата, цитирани от \"Фокус\". След нападението бил подаден сигнал до дежурния в полицията и агресивният баща е задържан. Заради поредната агресия от ръководството на болницата обявиха, че работата на лекарите става все по-трудна и опасна. За последният месец рязко се е повишил броят на потърсилите спешна помощ в МБАЛ-Добрич. Част от причините за това са летните отпуски на личните лекари и специалисите. Само за едно денонощие в края на миналата седмица през Спешно отделение са преминали над 100 човека – 72 възрастни и 36 деца. Два екипа от лекар и медицинска сестра дежурят денонощно в отделението, отчетоха от лечебното заведение.    ", "date": "2018.08.07", "title": "Пак агресия над медик: Пиян баща нападна детска лекарка в Добрич"}
{"url": "https://www.bgonair.bg/kriminalno/2018-08-07/osem-sa-zadarzhanite-v-gartsiya-balgari-prodavali-bebeta", "text": "Общо 8 са задържаните в Гърция българи, участвали в схема за продажба на новородени. Властите в южната ни съседка са разследвали от няколко месеца, а операцията по разбиването на канала е проведена в петък. При нея са арестувани пет жени и трима мъже с българско гражданство. Смята се, че три от жените са родили наскоро. Четвъртата е била в напреднала бременност, а петата е била посредникът между купувачите и родилките. Гръцките полицаи под прикритие е трябвало да платят 18 хиляди евро, за да си купят бебе на 4 дни, преминало медицински преглед.", "date": "2018.08.07", "title": "Осем са задържаните в Гърция българи, продавали бебета"}
{"url": "https://www.bgonair.bg/world/2018-08-07/evakuiraha-chastichno-terminal-na-letishteto-vav-frankfurt", "text": "Частична евакуация на един от териминалите на летището във Франкфурт. Причината е нарушение на протоколите за сигурност.  Според властите поне един човек е навлязъл в охраняваната част на летището, без да премине задължителната проверка.  Затова федералната полиция евакуира две зони от терминал \"А\", а излитането и кацането на всички полети там е преустановено. Не е ясно колко пътници са засегнати, служители на летището им раздават бутилки с минерална вода.", "date": "2018.08.07", "title": "Евакуираха частично терминал на летището във Франкфурт"}
{"url": "https://www.bgonair.bg/bulgaria/2018-08-07/meteorolozite-ot-nimh-gotovi-na-novi-protesti", "text": "Метеоролозите от Българската академия на науките отново са в готовност за протест. Те настояха в отворено писмо до премиера Бойко Борисов за изваждането на Националния институт по метеорология и хидрология от БАН. Обвиняват и ръководството ѝ, че ги е излъгало за допълнителните пари за прогнози, които правителството отпусна през юни. Въпросните 15 млн. лв. бяха дадени на БАН от държавата именно за метеорологичния институт и неговите нужди. Метеоролозите настояват пред Борисов за държавна проверка на отпуснатите средства и начина на харченето им от ръководството на академията. Предлагат също така да минат директно под шапката на образователното министерство. ", "date": "2018.08.07", "title": "Метеоролозите от НИМХ готови на нови протести"}
{"url": "https://www.bgonair.bg/world/2018-08-07/zhegite-v-yaponiya-vzeha-13-zhertvi-71-000-sa-potarsili-lekarska-pomosht", "text": "Близо 71 300 японци са потърсили лекарска помощ заради жегите в Япония през последната седмица. Това е с 15 000 души повече от предишния рекорд, поставен през лятото на 2013 година.  Горещините вече взеха 13 жертви. Температурите в Страната на изгряващото слънце са над 30 градуса, а болниците не успяват да поемат наплива от хора, оплакващи се от топлинни удари.  Властите призоваха гражданите да не излизат навън в най-горещите часове от деня и да пият повече течности.", "date": "2018.08.07", "title": "Жегите в Япония взеха 13 жертви, 71 000 са потърсили лекарска помощ"}
{"url": "https://www.bgonair.bg/world/2018-08-07/zemyata-na-baven-ogan-v-ispaniya-cherven-kod-rekordna-zhega-v-yaponiya-pozhari-v-kaliforniya", "text": "\r\n В Испания остава червеният код за опасни горещини, след като живакът в термометрите достигна 40 градуса. Жегите се очаква да продължат поне до края на седмицата.  Рекордно високи температури бяха регистрирани и в Япония, където над 17 хиляди души потърсиха лекарска помощ, заради топлинни удари. В южната испанска област Андалусия температурите достигат рекордните 44 градуса, а в централния регион Толедо – 40 градуса по Целзий.  Към момента жертвите на топлинни удари са три, а хората търсят по прохладни места в най-горещите часове от деня. Властите предупредиха, че в жегите е задължително да се пият повече течности и на места започнаха да раздават бутилки с минерална вода.  В Южна Испания заради горски пожар край Хуелва бяха евакуирани над 1500 души. Огънят е овладян и близо 200 огнеборци и 20 пожарни автомобила работят неуморно за окончателното му потушаване.  Междувременно над 70 хиляди японци са потърсили лекарска помощ заради горещините в страната през последната седмица. Това е с 15 000 души повече от предишния рекорд, поставен през лятото на 2013 година.  Горещините вече взеха 13 жертви. Температурите в Япония вече надвишават 30 градуса, а болниците не успяват да поемат наплива от хора, оплакващи се от топлинни удари. Властите призоваха гражданите да не излизат навън в най-горещите часове от деня и да пият повече течности. Властите в Калифорния наредиха незабавната евакуация на няколко хиляди души, живеещи в района на националния парк Кливлънд форест кенионс край Оринж каунти.  Само за денонощие огънят, избухнал в ранния следобед, е изпепелил около 5 квадратни километра гори и горски насаждения.  Пламъците се разпространяват бързо заради сухото, горещо и ветровито време и стихията е почти неконтролируема. Към момента на територията на щата бушуват 8 огромни пожара. Стихията край Мендосино вчера бе обявен за най-големия пожар в историята на щата.  Американският президент Доналд Тръмп вече обяви бедствено положение в Калифорния и обеща федерална помощ на засегнатите от стихията.", "date": "2018.08.07", "title": "Земята на бавен огън: В Испания червен код, рекордна жега в Япония, пожари в Калифорния"}
{"url": "https://www.bgonair.bg/economy/2018-08-07/rekord-po-nezaeti-rabotni-mesta-otbelyazvat-v-germaniya", "text": "Свободните работни места в Германия достигнаха най-високата си регистрирана някога стойност през второто тримесечие на годината, подчертавайки силата на трудовия пазар, който дава тласък и на ръста в заплатите в най-голямата европейска икономика. Незаетите позиции са се увеличили с 25 000 за тримесечието и с 115 000 на годишна база, достигайки 1,21 млн. в периода между април и юни тази година, става ясно от проучване на Института за проучване на заетостта  Institute for Employment Research (IAB). Според повечето работодатели сред основните причини за по-трудното намиране на работна ръка са липсата на заявления за работа и недостатъчната квалификация. Средно има почти три свободни работни места за всеки 100 служители с трудови договори, допринасящи за осигурителната система на страната. За сравнение през 2012 г. свободните места са били само две. „Това показва, че търсенето на персонал значително се е увеличило“, посочват от IAB. Трудовият пазар в Германия отбелязва един от най-силните си периоди. Необичайно дългият цикъл на икономически ръст – в своята девета година, както и недостигът на хора в трудоспособна възраст означава, че много компании изпитват недостиг на кадри. Вижте повече на  . Снимка: Pixabay", "date": "2018.08.07", "title": "Рекорд по незаети работни места отбелязват в Германия"}
{"url": "https://www.bgonair.bg/world/2018-08-07/ogneborets-postrada-pri-potushavane-na-ogromen-pozhar-v-parizhko-predgradie", "text": "Пожарникар бе ранен при опит за потушаването на огромен пожар в парижкото предградие Нантер тази нощ. Огънят пламнал в магазин за строителни материали, част от които били силно запалими.  Огнеборците успяха да потушат пламъците, но над предградието в продължение на часове се носеха гъсти облаци задушлив дим.  Хората бяха посъветвани да избягват района около изпепелените останки, докато тече разследването за причините на пожара.", "date": "2018.08.07", "title": "Огнеборец пострада при потушаване на огромен пожар в парижко предградие"}
{"url": "https://www.bgonair.bg/world/2018-08-07/venetsueltsi-pokrepyat-s-miting-prezidenta-nikolas-maduro", "text": "Хиляди венецуелци се събраха на митинг в столицата Каракас в подкрепа на президента Николас Мадуро след извършения срещу него опит за покушение през уикенда.  Самият държавен глава обаче не се появи, за да изнесе реч пред поддръжниците си. Властите обявиха, че са заловили организаторите на покушението, използвали два дрона с експлозиви.  Имената на задържаните не бяха оповестени, но главният прокурор Тарек Сааб заяви, че шестимата арестувани може да бъдат обвинени в държавна измяна, опит за убийство и тероризъм.", "date": "2018.08.07", "title": "Венецуелци покрепиха с митинг президента Николас Мадуро"}
{"url": "https://www.bgonair.bg/world/2018-08-07/hilyadi-evakuirani-v-kaliforniya-5-kv-km-sa-prevarnati-v-pepel", "text": "Властите в Калифорния наредиха незабавната евакуация на няколко хиляди души, живеещи в района на националния парк Кливлънд форест кенионс край Оринж каунти.  Огънят избухна вчера следобед и само за денонощие е изпепелил около 5 квадратни километра гори и горски насаждения.  Пламъците се разпространяват бързо заради сухото, горещо и ветровито време и стихията е почти неконтролируема.  Към момента на територията на щата бушуват 8 огромни пожара. Американският президент Доналд Тръмп вече обяви бедствено положение в Калифорния и обеща федерална помощ на засегнатите от стихията.    ", "date": "2018.08.07", "title": "Хиляди евакуирани в Калифорния, 5 кв. км. са превърнати в пепел"}
{"url": "https://www.bgonair.bg/reportazhi/2018-08-07/germaniya-osadiha-mayka-koyato-prodala-deteto-si-na-pedofil", "text": "\r\n Шокираща история разтърси Германия. Майка, която продаде детето си на педофил, получи присъда от 12 години и половина. В затвора влезе и мъжът, с когото живеела. Малтретираното дете е едва на девет години. Преди да продадат момчето онлайн, майка му, 48-годишната Берин Таха, и доведеният му баща, 39-годишния Кристиян Лаис, също са упражнявали сексуално насилие върху него в рамките на поне две години. Детето, обаче, не е единствената им жертва. Семейната двойка е блудствала и с тригодишно момиченце. Съдебното дело по казуса започна през юни във Фрайбург. Сега, майката и нейният партньор са намерени за виновни по всички обвинения - в изнасилване, сексуално насилие над дете, принудителна проституция и разпространение на детска порнография. 9-годишното продадено дете вече е под грижите на приемно семейство. А медиите в Германия остро разкритикуваха реакцията на властите по случая, след като стана ясно, че социалните служби са отнемали от детето и преди, но впоследствие са го върнали обратно на двойката. По-рано, съдът осъди и испанец на десет години затвор за многократна сексуална злоупотреба с детето. Към петима други мъже също са повдигнати обвинения. За продажбата е използвана така наречената \"тъмна мрежа\", която е част от интернет пространството и е достъпна само през специално създадени за целта браузъри. Макар и понятието да означава просто мрежа, недостъпна за класическите онлайн търсачки, доста често \"тъмната мрежа\" се използва за незаконни дейности, като продажбата на наркотици и оръжие, услугите на наемни убийци, разпространението на кадри с педофилия или малтретирането на хора и други. ", "date": "2018.08.07", "title": "Германия: Осъдиха майка, която продала детето си на педофил!"}
{"url": "https://www.bgonair.bg/sutreshen-blok/2018-08-07/politichesko-zemetresenie-v-rumaniya-grazhdansko-nedovolstvo-i-byagashti-polititsi", "text": "\r\n Политическо земетресение в Румъния - политици, бягащи в Коста Рика и Мадагаскар, както и такива, свалящи регистрационни номера, защото били срещу управляващата партия. На 10-и август в Румъния ще се състои протест срещу пипалата на корупцията. На какво се дължи обстановката в северната ни съседка коментира за Bulgaria ON AIR румънският журналист Алекс Недеа. \"Властите в Румъния осигуряват повече зрелища, отколкото хляб. Правят безплатно представление на гърба на беднотията на хората\", каза Недеа за \"България сутрин\".  Той добави, че не вярва в системи, ръководени от един човек и че борбата срещу корупцията е създадена от много млади и амбициозни прокурори, а не само от един.  \"Румънският народ обича да има враг, срещу който да се бори. Когато имаме образ на врага е много лесно да се обединим и разрушим една система - така беше с Чаушеску. Опитахме се да променим много неща на улицата и успяхме, но напоследък политическата класа е имунизирана срещу вълните на недоволство\", отбеляза журналистът.  Той припомни, че избирането на Клаус Йоханис  е изненадало целия свят, като тогава много румънци са отишли до урните, за да гласуват.  \"Политическата класа трябва да се страхува от затишието и привидното спокойствие\", предупреди Алекс Недеа.", "date": "2018.08.07", "title": "Политическо земетресение в Румъния - гражданско недоволство и бягащи политици"}
{"url": "https://www.bgonair.bg/bulgaria/2018-08-07/bencho-benchev-beshe-izklyuchen-ot-grupata-na-bsp-v-burgas", "text": "Общинските съветници от БСП в Бургас изключиха Бенчо Бенчев от редиците си. Това стана по време на заседание, на което присъстваха четиримата общински съветници, председателят на партията Живко Господинов и заместникът му. Така БСП ще остане без група в Общинския съвет, защото минималната бройка съветници за група е петима души.", "date": "2018.08.07", "title": "Бенчо Бенчев беше изключен от групата на БСП в Бургас"}
{"url": "https://www.bgonair.bg/economy/2018-08-07/tesla-zapochna-da-naema-sluzhiteli-za-noviya-si-zavod-v-shanhay", "text": "Американският производител на електромобили Tesla започна наемането на служители за своя нов завод в Шанхай само месец, след като компанията подписа споразумение с местната китайска управа за изграждането на предприятие на стойност 2 млрд. долара. Tesla търси да наеме професионалисти за ключови позиции кат архитектурен дизайнер и старши финансов мениджър, информира Ройтерс. Повечето от позициите са с ръководни функции и изискват поне шест години опит, показват длъжностните характеристики, публикувани в сайта на компанията.  Китайският бизнес вестник 21st Century Herald съобщи за обявените позиции във вторник, като от Tesla отказаха да дадат коментар по случая, пише През миналия месец компанията подписа договор с управата на Шанхай за изграждането на първия ѝ завод извън пределите на САЩ, който ще удвои производството на автомобилния производител в глобален мащаб. Главният изпълнителен директор на компанията Илон Мъск заяви по време на обявяването на тримесечната печалба от сезона на отчетите в САЩ, че изграждането на предприятието ще струва около 2 млрд. долара, като се планира Tesla да финансира проекта чрез кредит от Китай. Компанията планира да произведе първите електромобили в новия завод две години след започване на строителството на проекта, достигайки максималния капацитет от 500 хил. автомобила за две-три години. Снимка: Pixabay", "date": "2018.08.07", "title": "Tesla започна да наема служители за новия си завод в Шанхай"}
{"url": "https://www.bgonair.bg/reportazhi/2018-08-07/gerb-i-bsp-sporyat-kolko-e-daval-bencho-benchev-za-levitsata", "text": "\r\n Нови искри между управляващи и опозиция заради акцията срещу Митьо Очите и участието на заместник-председателя на Общинския съвет в Бургас Бенчо Бенчев. Управляващите заподозряха, че БСП финансира предизборните си кампании с пари като тези на заместник-председателя на Общинския съвет на Бургас –Бенчо Бенчев. Червените контрираха с твърдения, че от сега ГЕРБ се опитва да купува депутати за сигурност в парламента и отделя над 300 милиона лева от държавния бюджет за конкретни общини, за да си осигурят гласове на предстоящите избори за местна власт. От ГЕРБ поискаха органите на реда да проверят – колко точно пари е дал Бенчо Бенчев за кампании на БСП. Дали 50 хиляди, както твърдят червени активисти в Бургас, или по 70 лева на месец членски внос,както твърди ръководството на \"Позитано\" 20.  Бенчо Бенчев влязъл в общината в Бургас като номинация на Съюза на пенсионерите. Самият Бенчев е категоричен, че не веднъж е помагал на червените в града.  От централата на БСП пък обясниха, че правителството дава милиони на общини на ГЕРБ и ДПС, за да си гарантират гласове на изборите. Правели и опит да купят парламентарна подкрепа от червени депутати.  Премиерът Бойко Борисов беше по-умерен и обясни,че на всяка партия можело да се случи активисти по места да създадат проблем. ", "date": "2018.08.07", "title": "ГЕРБ и БСП спорят: Колко е давал Бенчо Бенчев за левицата?"}
{"url": "https://www.bgonair.bg/denqt-on-air/2018-08-07/vrazkata-mezhdu-partii-polititsi-i-prestapnost-bila-prirodna-i-nyama-kak-da-se-spre", "text": "\r\n Управляващите заподозряха, че БСП финансира предизборните си кампании с пари като тези на заместник-председателя на Общинския съвет на Бургас – Бенчо Бенчев, който беше задържан в Турция заедно с обявения за издирване Димитър Желязков.  Червените контрираха с твърдения, че от сега ГЕРБ се опитва да купува депутати за сигурност в парламента и отделя над 300 милиона лева от държавния бюджет за конкретни общини, за да си осигурят гласове на предстоящите избори за местна власт. Премиерът Бойко Борисов пък беше по-умерен и обясни,че на всяка партия можело да се случи активисти по места да създадат проблем.  Политологът Стойчо Стойчев каза, че моделът на свързаност между политически партии и престъпност съществува от много време и той е феномен, който е роден от фасадна система на управление. \"Винаги близо до властта е имало хора, които да вършат мръсната работа\", настоя той в студиото на  и добави, че хора, като Димитър Желязков, няма как да са фактори без протекции от полиция и власт. Стойчев обясни също, че този проблем с връзките между политици и престъпни групи е структурен и типичен за българското и сходни на нашето общества.  Колегата му Димитър Димитров също се съгласи и допълни, че този тип връзки са нещо, като природа. Той коментира и обвиненията между управляващи и опозиция за черни каси в партиите. Димитров обясни, че в България няма дефиниция за \"черна каса\". \"Всички партии имат черни каси, абсолютно всички. Ако искате и непарламентарно представените\", пък заяви категорично Стойчо Стойчев пред  . \"Това се нарича партийна субсидия. Тя просто насърчава измамите. Действа като школа\", добави от своя страна Димитър Димитров. Политологът каза още, че у нас прокуратурата не действа ефективно и затова няма как да действат и законите. Колегата му Стойчо Стойчев пък беше категоричен, че само в България законът не е закон, а е нещо, което може да се спазва и прилага, но само когато има желание за това.", "date": "2018.08.07", "title": "Връзката между партии, политици и престъпност била природна!"}
