{"url": "https://www.bgonair.bg/world/2019-04-29/liderat-na-islyamska-darzhava-pozhela-mast-za-svoi-martvi-saratnitsi", "text": "Лидерът на терористичната група \"Ислямска държава\" Абу Бакр ал Багдaди се появи във видеоклип за пръв път от пет години.  В разпространеното от самата организация видео мъж с брада, приличащ на Багдaди, говори в продължение на 18 минути. В речта си той заявява, че групировката ще търси отмъщение за всички нейни членове, които са били убити или се намират в затвора.  Най-вероятно видеообръщението е записано преди около месец, но точната дата, както и автентичността на записа не могат да бъдат потвърдени.    ", "date": "2019.04.29", "title": "Лидерът на \"Ислямска държава\" пожела мъст за свои мъртви съратници"}
{"url": "https://www.bgonair.bg/world/2019-04-29/skandinavskata-aviokompaniya-cac-otmenya-nad-1200-poleta", "text": "Скандинавската авиокомпания CAC отменя над 1200 полета в понеделник и вторник.  Причината - нестихващата стачка на пилотите в Дания, Норвегия и Швеция, която вече засегна стотици хиляди пътници.  Отменените полети ще засегнат 61 000 пътници днес и 49 000 пътници утре по вътрешни и международни дестинации.  \r\nПилотите на САС протестират от петък заради провал на преговорите за заплати, условия на труд и работни графици.  САС, която е съвместно притежание на шведското и датското правителство, обяви, че е готова да поднови преговорите с пилотите.", "date": "2019.04.29", "title": "Скандинавската авиокомпания CAC отменя над 1200 полета"}
{"url": "https://www.bgonair.bg/world/2019-04-29/raste-broyat-na-zaginalite-sled-vodnoto-bedstvie-v-indoneziya", "text": "Най-малко 29 души загинаха, а 9 се водят за изчезнали след смъртоносните наводнения и свлачища на индонезиийския остров Суматра.  Около 12 хиляди души са били евакуирани. Проливните дъждове разрушиха стотици домове.  Много райони остават недостъпни за спасителните екипи. Властите създадоха временни убежища за засегнатите от стихията хора. Харесайте страницата ни във Facebook ", "date": "2019.04.29", "title": "Расте броят на загиналите след водното бедствие в Индонезия"}
{"url": "https://www.bgonair.bg/world/2019-04-29/nay-malko-edin-zaginal-sled-strelba-v-baltimor", "text": "Най-малко един човек загина, а други седем са пострадали след стрелба в американския град Балтимор. Нападателят открил огън по време на квартално парти, организирано от местните жители. Той е успял да избяга от местопрестъплението и в момента е обявен за издирване от полицията в Балтимор. Властите работят и по версията за втори стрелец, но информацията все още не е потвърдена. Мотивите за нападението се изясняват.  ", "date": "2019.04.29", "title": "Най-малко един загинал след стрелба в Балтимор"}
{"url": "https://www.bgonair.bg/kriminalno/2019-04-29/kipar-v-shok-serien-ubiets-primamva-zhertvite-si-v-sotsialnite-mrezhi", "text": "\r\n Кипър е в шок след поредица от убийства на чужденки. Арестуван е 35-годишен военнослужещ, който признал, че е убил пет жени и две момичета. Мъжът е с български корени - майка му е от Стара Загора.  Следователи и специални части предполагат, че има и още жертви. Една от последните жени, с които се е запознал преди да бъде арестуван, е българска манекенка. Никос Метаксас се представял за Орестис в социалните мрежи. Там се запознавал и с жените. Всички те - чужденки, работещи в Кипър. Повечето били от Азия, но имало и от Балканите. Една от тях е българската манекенка в Кипър - Теа Георгиева, която се запознава с него чрез общ познат. Престъпникът ѝ предлага заснемането на професионален видеоклип.  \"Знаеше прекрасно български. Говорихме на гръцки и на български. Усещах, че ме харесва. Нещо нормално. Бях съгласна да се опознаем като приятели\", разказа манекенката.  Той дори предлага на българката да наеме жилището, което дава под наем – точно над неговото. А в заснетия с Теа клип има сцени и в спалнята на серийния убиец. Оказва се, че на същото легло е убита една от жертвите.  Потресаващите престъпления започват да се разплитат преди две седмици. Тогава в изоставена шахта на мина туристи откриват тялото на филипинка. Започва широкомащабно разследване. Преди седмица е арестуван и самият Метаксас. Той насочва разследващите към токсично езеро до мината, където в куфари с каменни блокове изхвърлял телата. Вече са открити няколко от тях. Психолози предполагат, че мъжът е бил силно травмиран като дете от развода на баща му с българската му майка, който го убеждавал, че чужденките са лоши. А истинското желание за мъст дошло след развода на самия Никос преди няколко години.  Местните хора са в шок и вече организираха бдение в памет на жертвите и обвиниха властите, че не са разследвали навреме престъпленията, защото ставало дума за чужденки.  През последните 3-4 години изчезналите чужденки в Кипър са над 30. Между тях има и три българки. Установено е, че Никос Метаксас е посещавал и турската част на острова, където също има изчезнала виетнамка.   ", "date": "2019.04.29", "title": "Кипър в шок: Сериен убиец с български корени преследва чужденки"}
{"url": "https://www.bgonair.bg/world/2019-04-29/frantsiya-i-italiya-otbelyazvat-500-godini-ot-smartta-na-leonardo-da-vinchi", "text": "\r\n Тази седмица Франция и Италия отбелязват 500 години от смъртта на Леонардо да Винчи. Геният умира на 2 май 1519 година.  В продължение на векове трудове, бележки и скици на Да Винчи служат като източник на идеи и вдъхновение за човечеството. Тази седмица пък, 500 години след смъртта му, неговата памет ще почетат заедно Франция и Италия - в града, където геният е прекарал последните си дни.  \"На 2 май френският президент Еманюел Макрон ще посрещне италианския държавен глава тук. Това е много смирен жест, който показва, че двете държави споделят този общ спомен, тази фигура - културата, която ги обединява. Мисля, че това е много силен символ\", каза Жан-Луи Сюро, директор на замъка Амбоаз. Леонардо Да Винчи е роден на 15 април 1452 година в Италия. Въпреки липсата на добро образование, неговите таланти излизат наяве още от ранна възраст. Той твори предимно в Италия, където създава портрета на Мона Лиза. През 1516 се мести във Франция, за да служи на тогавашния крал. Тогава част от творбите му, включително и Мона Лиза, заминават с него. И до ден днешен остават във Франция. На 2 май Еманюел Макрон и Серджо Матарела ще почетат паметта на гения заедно. Те ще посетят неговия гроб в параклиса на замъка Амбоаз, където се смята, че е погребан Леонардо, а след това ще посетят и дома на Да Винчи в Кло Люсе.  ", "date": "2019.04.29", "title": "Франция и Италия отбелязват 500 години от смъртта на Леонардо да Винчи"}
{"url": "https://www.bgonair.bg/brjuksel-1/2019-04-29/l-neshkov-zaev-poluchi-zhalt-karton-vapreki-malkata-prednina-na-izborite", "text": "\r\n \"Заев получи жълт картон за това, че забави икономическите реформи, затова че не промени закона за службите за сигурност, а страната трябва да стане член на Североатлантическия пакт в края на тази година, и разбира се това, че няма наказани от фамилията, срещу която той толкова сериозно се сражаваше\", заяви в предаването \"Брюксел 1\" основателят на БГНЕС Любчо Нешков в коментар на първия тур на президентските избори в Северна Македония. Кандидатът на управляващия Социалдемократически съюз на Македония на премиера Зоран Заев - Стево Пендаревски, води с минимална преднина от 0.6% пред Гордана Силяновска - кандидат на ВМРО-ДПМНЕ. \"Тези избори за президент ще бъдат последната институционална промяна в Северна Македония. Независимо кой ще бъде избран за президент в никакъв случай няма да се стига до отричане на договори и т.н. Този въпрос е решен. По отношение на Балканите ние трябва да поглеждаме на Македония от София. Аз смятам, че динамиката се забави, на моменти дори беше спряна, а какви са причините - не мога да намеря логичен отговор. Не мога да си обясня защо беше отложено съвместното правителствено заседание от декември месец миналата година. На 10 май се пуска последната отсечка от коридор номер 10 от Белград до Атина без спирачка. А какво правим ние ( б.р. - по отношение на пътищата, които ни свързват със Северна Македония)\", коментира още експертът. \"Реално македонците могат да идват на работа в София, в Кюстендил, ако имат нормална инфраструктура\", заяви Нешков в разговор с Милена Милотинова.  Харесайте страницата ни във Facebook ", "date": "2019.04.29", "title": "Л. Нешков: Заев получи жълт картон, въпреки малката преднина на изборите"}
{"url": "https://www.bgonair.bg/world/2019-04-29/shri-lanka-zabranyava-noseneto-na-obleklo-zakrivashto-litseto", "text": "В Шри Ланка влиза в сила забрана за носенето на облекло, което закрива лицето. Мерките бяха взети, заради кървавите атентати по време на католеческия Великден, които отнеха живота на най-малко 250 души, а други 500 бяха ранени.  Властите заявиха, че всяка дреха, която \"пречи на идентификацията\", ще бъде забранена, за да се гарантира националната сигурност.  В съобщението не се конкретизира дали става въпрос за традиционнте за мюсюлманките хиджаб и бурка.  Въпреки това се смята, че мерките са носочени именно към тях.", "date": "2019.04.29", "title": "Шри Ланка забранява носенето на облекло, закриващо лицето"}
{"url": "https://www.bgonair.bg/world/2019-04-29/patnicheski-bus-s-10-balgari-katastrofira-v-rumaniya", "text": "Пътнически бус с 10 българи катастрофира в Румъния.  Инцидентът е станал вчера по обед, няма тежко пострадали хора.  На място са били изпратени екипи на Спешната помощ. Двама души са настанени в болница без опасност за живота.  Според румънски медии автобусът се е сблъсъкал с товарен автомобил на магистралата А1 близо до град Тимишоара.  Все още не е ясна причината за катастрофата. Започнато е разследване. Министерството на външните работи потвърди информацията.", "date": "2019.04.29", "title": "Пътнически бус с 10 българи катастрофира в Румъния"}
{"url": "https://www.bgonair.bg/economy/2019-04-29/uoran-bafet-ne-se-plashi-ot-brexit", "text": "Планираният Brexit продължава да притеснява международната общност и инвеститорите. Aмериканският милиардер Уорън Бъфет обаче не изглежда притеснен от предстоящото излизане на Обединеното кралство от Европейския съюз, пише  Пред \"Financial Times\" той поясни, че е готов да инвестира във Великобритания и може да осигури подкрепа за островната нация. Бъфет сподели, че холдинговата му компания \"Berkshire Hathaway\" преследва стратегията да инвестира в колкото се може повече страни.  Наскоро Бъфет каза, че от сега нататък \"Berkshire\" възнамерява да се концентрира над международни инвестиции. Един от последните му опити да инвестира във Великобритания се провали преди две години, когато \"Kraft Heinz\", американската компания от хранително-вкусовия сектор, в която Бъфет е най-голям акционер, изостави враждебната оферта за придобиване от за 143 млрд. долара за англо-холандския конкурент \"Unilever\".    ", "date": "2019.04.29", "title": "Уорън Бъфет не се плаши от Brexit"}
{"url": "https://www.bgonair.bg/world/2019-04-29/nestihvashtite-dazhdove-v-mozambik-predizvikaha-tezhki-navodneniya", "text": "Тежки наводнения в Мозамбик. Нестихващите проливни дъждове застрашават над 700 хиляди души. ООН предупреди, че ситуацията в страната е изключително тежка. Няколко градове са изправени пред хуманитарна криза.  А властите се опасяват, че заради силните валежи остров Ибо може да бъде напълно отцепен.  В четвъртък Мозамбик беше връхлетяна от циклона Кенет. Той удари северните части на страната с ветрове от 220 километра в час и опустоши редица селища.  Това се случи само месец след най-смъртоносния тропически циклон в историята на страната - Идай. Той взе над 700 жертви и остави без подслон десетки хиляди.", "date": "2019.04.29", "title": "Нестихващите дъждове в Мозамбик предизвикаха тежки наводнения"}
{"url": "https://www.bgonair.bg/denqt-on-air/2019-04-29/aleksandar-balkanski-padaneto-e-chast-ot-nashata-profesiya", "text": "\r\n \"Днес е най-щастливият ден за цирка и за цирковите артисти, защото на този ден в цяла Европа се правят по 4-5 представления. Хората идват на цирк. Дано така да бъде и в България\", сподели на Възкресение Христово в студиото на \"Денят ON AIR\" академик Александър Балкански.  Той отбеляза, че все още има млади и талантливи циркови артисти в България, които обаче заминават за чужбина след като се усъвършенстват. По думите му циркът в България е загинал и ликвидацията му е започнала с изгарянето на сградата. Балкански изрази разочарованието си от институциите, които тогава са гледали с насмешка на желанието му да създаде академия за циркови артисти. Той допълни, че никога не са получавали помощ за това, което правят и затова е толкова трудно да се съхрани цирковото изкуство в държавата ни. Академикът разказа и за срещата си със смъртта, когато пада от 11 метра при изпълнение на един от акробатичните си номера. Според него тогава го е спасил ритуалът му винаги да се прекръства преди да излезе на манежа. \"Падането е част от нашата професия\", категоричен бе гостът на Bulgaria ON AIR. А като причина за всички нещастни случаи посочи \"главозамайването\" и непремислянето. Според Александър Балкански цирковото майсторство се състои в това да създадеш контакт с публиката. Той отправи и благодарност към посетителите на цирка, защото именно те били причината това изкуство да продължава да съществува в България.  ", "date": "2019.04.29", "title": "Загинал ли е циркът в България? Говори академик Александър Балкански"}
{"url": "https://www.bgonair.bg/economy/2019-04-29/zukarbarg-uvelichi-bogatstvoto-si-s-24-mlrd-dolara-ot-nachaloto-na-godinata", "text": "Създателят на Facebook Марк Зукърбърг е увеличил парите в сметката си с 24 млрд. долара. След като намаля с около 20 млрд. долара през 2018 г. богатството му отново расте, съобщава Bloomberg. Книжата на Facebook записаха ръст по време на търговията в Ню Йорк в четвъртък, повишавайки нетното богатство на Зукърбърг с около 4,6 млрд. долара. Късно в сряда социалната мрежа обяви резултатите си за първото тримесечие, които спечелиха почти единодушно възхищение на анализаторите на Wall Street. Така от началото на годината Зукърбърг е прибавил 24 млрд. долара към богатството, повече от всеки друг в Индекса на милиардерите на Bloomberg. Зукърбърг изпреварва по ръст на богатството си Бернар Арно, чието състояние се е повишило с 23 млрд. долара от началото на годината. Джеф Безос щеше да задмине и двамата, ако не беше финализирането на развода му с Маккензи Безос, което намали нетното му богатство с 36 млрд. долара този месец и изтри печалбата му през 2019 г. Цената на акциите на Facebook е нараснала с 49% тази година, пише  .    ", "date": "2019.04.29", "title": "Зукърбърг увеличил богатството си с 24 млрд. долара от началото на годината"}
{"url": "https://www.bgonair.bg/economy/2019-04-29/brutniyat-vanshen-dalg-na-stranata-ni-prodalzhava-da-namalyava", "text": "Брутният външен дълг на България продължава да намалява както на месечна, така и на годишна база през януари, достигайки 56,4% от БВП. Това става ясно от месечния обзор на българската икономика, подготвен от Министерство на финансите. Според данните понижение на задлъжнялостта спрямо януари 2018 г. е отчетено във всички сектори с изключение на банките. Дългът на частния сектор намалява както в абсолютна стойност, така и в относително изражение спрямо БВП. По отношение на матуритетната структура, краткосрочният дълг е 13,9% от прогнозния БВП. Нетната задлъжнялост е отрицателна в размер на 6,6% от БВП, след като външните активи продължиха да надвишават външните пасиви, отчитат още от МФ. Според данните общият държавен дълг, включително държавно гарантираният, намалява до 23 млрд. лв. или 19,9% от прогнозния БВП в края на февруари, при 22,7% година по-рано. Вътрешният дълг се свива до 3,9% от БВП от 5,2% година по-рано. Съотношението на външния дълг към БВП също намалява – от 15,6% до 14,4%. Държавногарантираният дълг е 1,6% от БВП, при 1,8% за първите два месеца на 2018 г. Сред акцентите в месечния обзор са и и индикаторите от краткосрочната бизнес статистика, според които има силно представяне през февруари, след като растежът на производството и оборотa в промишлеността и на строителната продукция се ускори. Общият индикатор за бизнес климата се увеличи през март поради подобряване на очакванията в строителството, търговията на дребно и услугите. Индикаторът за доверието на потребителите също нарасна през март, подкрепен от повишение на оценката за текущото финансово състояние и по-благоприятни очаквания. През март регистрираната безработица продължи да се понижава по линия на по-високия изходящ поток безработни и достигна 5,9%. Потребителските цени нараснаха с 0,2% през февруари спрямо предходния месец, с основен принос от страна на енергийните стоки, отчитат още от МФ.", "date": "2019.04.29", "title": "Брутният външен дълг на страната ни продължава да намалява"}
{"url": "https://www.bgonair.bg/science/2019-04-29/prouchvane-sochi-dneshnite-benzinovi-dvigateli-zamarsyavat-poveche-ot-starite-dizeli", "text": "Швейцарски учени тестваха произвеждани днес автомобили и стигнаха до извода, че съвременните бензинови двигатели с директно впръскване произвеждат по-опасни емисии от старите дизелови. Любопитното проучване на учените от Института за материалознание и технологии \"Empa\", е проведено по поръчка на правителството. Резултатът разби мита, че съвременните бензинови двигатели отделят по-малко твърди частици/сажди в атмосферата, отколкото дизеловите. Освен това те се оказаха по-мръсни от дизеловите двигатели, произведени преди 15 години. Причината за тази \"неекологичност\" на съвременния бензинов турбомотор се крие в самия принцип на неговата работа, съобщава  . За да съответстват на строгите стандарти за икономичност, впръскването на гориво в съвременните бензинови двигатели с турбокомпресор се извършва под огромно налягане директно в цилиндрите. Тоест, няма процес на смесване на гориво с въздух във входящия канал. В резултат на това на места някои частици бензин нямат време да изгорят напълно поради липса на кислород. По този начин се появява облак от ултрафини твърди частици, които се отделят в атмосферата. Съвременните филтри за твърди частици могат да се справят с емисиите на тези, чийто размер е до 2,5 микрона. Но, както се знае, такива филтри се инсталират само в дизелови автомобили. Тази ситуация обаче ще се промени от 1 септември, когато всички произведени автомобили ще трябва да отговорят на по-строгите европейски изисквания на емисионния клас Euro 6d-Temp. Междувременно бензиновите двигатели с директно впръскване на горивото, както доказаха учените, очевидно остават по-опасни по отношение на емисиите на най-малките твърди частици, отколкото дизеловите. Днес вече е доказано, че тези частиците са изключително опасни за човешкото здраве. Вдишването на такъв въздух е по-вредно от активното пушене. А тези сажди, които са мощен канцероген, са особено пагубни, защото не се филтрират от белите дробове и бронхите, а директно попадат в кръвта. Харесайте и страницата ни във Facebook ", "date": "2019.04.29", "title": "Днешните бензинови двигатели замърсяват повече от старите дизели"}
{"url": "https://www.bgonair.bg/lyubopitno/2019-04-29/ford-testva-nay-vazhniya-si-model-za-evropa", "text": "Последните месеци никак не са леки за Ford: компанията обяви масови съкращения на работници в Европа и се готви здравата да ореже моделната си гама. Занапред фокусът ще е изцяло върху кросоувърите и върху двата модела, които винаги са били гръбнакът на тази марка на Стария континент: Fiesta и Focus. Подходящ момент да видим какво предлага изцяло новото поколение на семейния хечбек.  на Focus се появи преди повече от 20 години и стана сензация. Отчасти причината бе в интересния за онова време дизайн. Но най-вече - в окачването и управлението, които го правеха най-забавната за каране кола в сегмента. \r\nВ четвъртото поколение няма никакви радикални промени: основните оръжия си остават шасито и окачването. Макар и с известни компромиси.  ни кола е познатият еднолитров турбобензин Еcoboost, в този случай развиващ 125 конски сили. Съчетан е с 6-степенна ръчна трансмисия. Но Ford вече предлага и нов 8-степенен автомат, за който уверява, че е по-добър от предишния с шест предавки. Двигателят няма как да изненада с нещо - той се справяше добре и при прeдишното поколение на модела, така е и сега. За някои хора тези 3 цилиндъра и 125 коня може да не звучат кой знае колко убедително, но са напълно достатъчни. С тях можете да се справяте уверено при поредица от завои, както и да изпреварвате спокойно. Единственото, което трудно бихте постигнали, е обявеният от Ford разход на гориво от 5 литра на 100 километра. Ако успеете някак през цялото време да карате на шеста с 80 километра в час, може и да се получи. Но в истинския живот разходът е доста над 7 на сто. , че основната заслуга за поведението на автомобила се дължи на шасито и окачването. Но всъщност това важи само за високите нива на оборудване, които продължават да разчитат на Макферсон отпред и многозвенно окачване отзад. По-базовите версии обаче са с твърд заден мост и далеч нямат същата пъргавина.", "date": "2019.04.29", "title": "Ford тества най-важния си модел за Европа"}
{"url": "https://www.bgonair.bg/world/2019-04-29/17-dushi-zaginaha-pri-navodneniya-i-svlachishta-v-indoneziya", "text": "Наводнения и свлачища на индонезиийския остров Суматра. Най-малко 17 души загинаха, а други 9 са изчезнали. Около 12 хиляди души са били евакуирани.  Проливните дъждове са разрушили стотици домове и са причинили сериозни инфраструктурни щети. Лошото време засегна 9 области на острова. Все още обаче не е ясен точният размер на бедствието, тъй като много райони остават недостъпни за спасителните екипи. Властите създадоха времнни убежища за засегнатите от стихията хора.", "date": "2019.04.29", "title": "17 души загинаха при наводнения и свлачища в Индонезия"}
{"url": "https://www.bgonair.bg/world/2019-04-29/ispaniya-pedro-sanches-i-sotsialisticheskata-partiya-pecheli-predsrochniya-vot", "text": "\r\n Педро Санчес с победа на предсрочните парламентарни избори в Испания. Управляващата социалистическа партия успя да се пребори за 123 места в 350-местния парламент в едни от най-оспорваните избори в страната. Това обаче не е достатъчно за формирането на самостоятелно правителство и Сончес ще трябва да намери коалиционни партньори. Сред останалите значими резултати са този на Центристката партия \"Гражданите\", която печели 55 места, както и на крайнолявата партия \"Подемос\", която получава 42 мандата. Изненадата е ултранационалистическата партия \"Вокс\", която спечели първите си места в парламента. Това се смята за сериозна промяна в политическите настроения в Испания, която изглеждаше имунизирана срещу крайнодесните движения в Европа. Харесайте и страницата ни във Facebook ", "date": "2019.04.29", "title": "Испания: Педро Санчес и социалистическата партия печелят предсрочния вот"}
