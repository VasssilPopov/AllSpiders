{"url": "https://www.bgonair.bg/world/2018-09-28/7-arestuvani-v-holandiya-zaradi-podozreniya-za-terorizam", "text": "Холандската полиция е арестувала седем души по подозрение, че готвели мащабен терористичен атентат. Според разследващите те планирали да ударят голямо мероприятие, посещавано от много хора. Задържаните са на възраст между 21 и 34 години и се опитвали да се сдобият с автомати, ръчни гранати и материали за направата на бомби. Трима от тях са били арестувани и преди - за това, че се опитали да заминат в чужбина и да се присъединят към терористични организации. Разследващите смятат, че в центъра на групата е 34-годишен мъж от иракски произход.", "date": "2018.09.28", "title": "7 арестувани в Холандия заради подозрения за тероризъм"}
{"url": "https://www.bgonair.bg/world/2018-09-28/ktskb-v-sasht-sadi-ilon-mask-za-predpolagaema-izmama", "text": "Илон Мъск може да бъде отстранен от позицията главен изпълнителен директор на собствената си компания \"Тесла\". Това ще стане, ако бъде осъден по делото, повдигнато му вчера от американската Комисия по ценните книжа и борсите.  Регулаторът обвинява предприемача в измама заради негов туит. През август той написа в социалната мрежа, че ще свали компанията от борсата и че е осигурил финансиране за обратното изкупуване на акциите. Според регулатора Мъск е изфабрикувал твърдението си и това е подвело инвеститорите. Тогава акциите на \"Тесла“ се повишиха краткосрочно.  Ако бъде признат за виновен, изобретателят ще трябва да върне спечелените от предполагаемата манипулация милиони долари и да плати глоба. На Мъск може да му бъде забранено и да оглавява, която и да е публична компания на територията на Съединените щати. ", "date": "2018.09.28", "title": "Комисията по ценните книжа съди Мъск за предполагаема измама"}
{"url": "https://www.bgonair.bg/world/2018-09-28/mazh-napadna-s-nozh-i-rani-trima-dushi-v-germanskiya-ravensburg", "text": "Неизвестен мъж нападна с нож и рани трима души в германския град Равенсбург.  Единият от пострадалите е в тежко състояние. Полицията е отцепила центъра на града. Нападателят е арестуван. Засега не се знае какъв е бил мотивът му.", "date": "2018.09.28", "title": "Мъж нападна с нож и рани трима души в германския Равенсбург"}
{"url": "https://www.bgonair.bg/world/2018-09-28/75-po-rihter-raztarsi-indoneziya-i-predizvika-ogromno-tsunami", "text": "Огромно цунами удари десетки къщи в Индонезия. Вълната е предизвикана от земетресение с магнитут 7.5 по Рихтер. Вълни, големи два метра са залели град Палу. Видео в социалните мрежи показва бягащи в паника хора, които пищят и търсят помощ. Сред пострадалите сгради има и джамия. Официалните властни съобщават за петима загинали. Към момента не е ясно какъв ще е размерът на щетите или колко души са загубили живота си. Последният месец в Индонезия беше ударена от поредица земетресения на остров Лобок, при които загинаха стотици хора. Най-голямото земетресение на 5 август уби 460 души.", "date": "2018.09.28", "title": "7,5 по Рихтер разтърси Индонезия и предизвика огромно цунами"}
{"url": "https://www.bgonair.bg/world/2018-09-28/george-ivanov-pred-oon-boykot-na-referenduma-za-imeto-na-makedoniya", "text": "Часове преди края на кампанията за референдума за името на Македония, президентът на страната призова за бойкот на вота от трибуната на ООН.  В речта си пред Общото събрание тази нощ Георге Иванов заяви, че в неделя няма да отиде до урните. Той е против споразумението с Гърция и определи промяната на името на Македония като \"историческо самоубийство\", а самия референдум – като \"примка за обесване\".  В Ню Йорк Иванов разкритикува и европейските и американски представители, които през последните седмици припомнят, че промяната на името на Македония е единственият път на страната към Европейския съюз и НАТО.", "date": "2018.09.28", "title": "Георге Иванов пред ООН: Бойкот на референдума за името на Македония!"}
{"url": "https://www.bgonair.bg/economy/2018-09-28/kevr-reshi-tsenata-na-prirodniya-gaz-skacha-s-14-ot-sledvashtiya-mesets", "text": "\r\n Цената на природния газ се повишава с 14 процента от 1 октомври. Това е окончателното решение на Комисията за енергийно и водно регулиране. За потребителите, обаче, поскъпването няма да е повече от 8 на сто. Повишава се и цената на парното и топлата вода. С колко точно - енергийният регулатор ще обяви в понеделник. Предварителните разчети показват, че повишението ще е с 8% за София, в Пловдив - 9, в Бургас и Плевен - с близо 5%, а във Варна - с малко над 2 на сто. Това ще е второ повишение на цената на парното тази година. През юли тя се вдигна средно със 7%, т.е. в сравнение с миналия отоплителен сезон парното ще скочи средно между 9 и 19 процента.", "date": "2018.09.28", "title": "КЕВР реши: Цената на природния газ скача с 14% от следващия месец"}
{"url": "https://www.bgonair.bg/world/2018-09-28/borisov-pred-oon-istoricheski-moment-za-makedoniya", "text": "\r\n Премиерът Бойко Борисов изрази подкрепа за Македония в усилията да утвърди на референдума в неделя безпрецедентния компромис с Гърция за преименуването на югозападната ни съседка. В речта си по време на 73-ата сесия на Общото събрание на ООН в Ню Йорк, премиерът Борисов подчерта значението на усилията за интеграция на Западните Балкани в Европейския съюз.", "date": "2018.09.28", "title": "Борисов пред ООН: Исторически момент за Македония"}
{"url": "https://www.bgonair.bg/world/2018-09-28/digitalizatsiyata-vav-fokusa-na-frankofonskite-strani", "text": "Армения поема председателството на всички франкофонски органи в продължение на 2г до 2020г след срещата на върха в Ереван през октомври, стана ясно от на презентацията на събитието пред дипломати в София, на което присъстваха и посланиците на Армения и Франция. Франкофонската среща на държавните и правителствени ръководители на 84 страни-членки на Международната организация по франкофония /OIF/ в арменската столица ще се проведе на 10-11 октомври 2018. Тя ще бъде предшествана от икономически форум на франкофонията и среща на външните министри на страните от OIF на 8-9 октомври в Ереван. Основните теми ще бъдат дигитализацията и иновациите. 17-тата среща на върха на OIF в Ереван ще определи ориентацията на организацията в следващите 2г., ще бъде ратифицирана Стратегията за равноправието между мъжете и жените, правата на жените и момичетата, както и новата мрежа на министрите на дигитализацията и цифровата икономика на страните-членки. Ще бъде избран и нов генерален секретар след изтичане на мандата на канадката Микаел Жан, бивш губернатор на Канада и кандидат за нов мандат. Нейна съперничка е външният министър на Руанда Луиз Мишикивабо, която направи силна кампания в полза на кандидатурата си, подкрепена от председателството на Руанда на Африканския съюз. Страните в Международната организация на франкофонията са 84 с общо 274 милиона души население с бюджет от 85 млн евро, събирани чрез вноски от членовете и публично-частни партньорства. Организацията финансира програми в образованието, международното сътрудничество, гражданското общество, правата на човека, устойчивото развитие и солидарността, предприемачеството за жени и младежи. Университетската франкофонска агенция обединява 250 висши учебни заведения по света и е най-голямата глобална асоциация за висше образование. България е член на OIF от 1991. Част е от структурата на OIF за Централна и Източна Европа, в която влизат още: Румъния, Македония, Молдова, Албания и Армения. Домакинът на най-високото двугодишно събитие на OIF, Армения, не е франкофонска страна, а по-скоро франкофилска. Това е първото важно международно събитие, което страната ще приеме след Кадифената революция през април 2018, когато под натиска на протестиращите премиерът Серж Саркисян подаде оставка след два мандата на поста и обвинения в манипулация на Конституцията. Начело на правителството парламентът избра опозиционния лидер Никол Пашинян. През септември Пашинян бе приет от президента на Франция Еманюел Макрон в Париж, а през октомври самият той ще приеме десетки държавни лидери в Ереван. Новото ръководство на Армения си постави за приоритет борбата с корупцията и монополите и търси  . „Мисията ни е да засилим капацитета и компетенциите в областта на изследователската работа, образованието, професионалната квалификация, техниката и технологиите“, каза генералният секретар на OIF Микаел Жан преди Генералната асамблея на ООН, цитирана от  . В Ереван „ще бъдат взети решения и ще се поемат ангажименти в полза на растежа и иновациите“, каза Жан. „Мобилизацията ни по въпроса за дигитализацията например е ключова, защото трябва със сила да овладеем това важно предизвикателство. След като мултинационалните компании, които контролират всички дигитални технологии са преди всичко американски или китайски, ние трябва да направим така, че страните от фракофонското пространство да не останат маргинализирани заради риска от цифрова колонизация“, каза още Микаел Жан.", "date": "2018.09.28", "title": "Дигитализацията във фокуса на франкофонските страни"}
{"url": "https://www.bgonair.bg/reportazhi/2018-09-28/ksenofhon-vrahletya-yuzhnite-chasti-na-gartsiya-sas-skorost-nad-100-kmch", "text": "\r\n С над 100 километра в час циклонът \"Ксенофхон\" удари южните части на Гърция. Стихията нанесе поражения и в столицата Атина. Силните ветрове събориха дървета и прекъснаха електропроводи. Заради лошото време, днес училищата в много части на Гърция останаха затворени. Проливният дъжд предизвика километрични задръствания по много ключови пътища. Постъпили са стотици сигнали от граждани за паднали отломки. Лошото време създаде проблеми и в морския транспорт. В ранните часове на деня обаче ветровете малко отслабнаха и фериботните услуги бяха частично възобновени, след почти два дни прекъсване.  Според метеоролозите лошото време ще се задържи и следващите дни. В цялата страната е обявен жълт и оранжев код. Най-опасно е обаче в южните части на страната. Синоптиците прогнозират, че нов силен циклон на име \"Зорба\" ще премине през почивните дни. Очаква се обстановката да се влоши на Крит и Цикладските острови. Властите призовават хората да не излизат, ако това не е крайно наложително. Нормализиране на обстановката може да се очаква към края на уикенда, когато циклонът се мести към бреговете на Турция.", "date": "2018.09.28", "title": "\"Ксенофхон\" връхлетя южните части на Гърция със скорост над 100 км/ч"}
{"url": "https://www.bgonair.bg/bulgaria/2018-09-28/dimov-za-saorazheniyata-na-vitosha-modernizatsiyata-nyama-da-e-tazi-godina", "text": "\r\n Една дума спира модернизацията на скисъоръженията на Витоша. Това каза Министърът на околната среда и водите Нено Димов, при инспекцията на лифтовете на Витоша. Промяна трябва в действащия план за управление на Природния парк, където \"забранено\" трябва да се смени с \"разрешено\" строителство в тези трасета, обясни още Димов. Министърът допълни още, че за тази зима това няма да стане.", "date": "2018.09.28", "title": "Димов за съоръженията на Витоша: Модернизацията няма да е тази година"}
{"url": "https://www.bgonair.bg/denqt-on-air/2018-09-28/nay-golemiyat-problem-v-zdraveopazvaneto-ni-e-kachestvoto-na-uslugite-otseche-ekspert", "text": "\r\n Два алтернативни модела за бъдещо развитие на здравеопазването бяха предложени от ресорното министерство.  Едно от предложенията за реформа е НЗОК да финансира лечение на пациентите до 700 лв., а всичко нагоре да се поема от застрахователни фондове. За целта специалистите предлагат въвеждане на задължителна месечна здравна застраховка от 12 лева, която също ще се разпределя на социален принцип като 8-процентната вноска.  Другият вариант, предложен от здравния министър Кирил Ананиев, предвижда пълна демонополизация на НЗОК. Това щяло да даде възможност за съревнование и конкурентност. \"Финансирането, което в момента е налице, трябва да се промени на всяка цена. За система като здравеопазването, която е изключително чувствителна, най-добрият вариант е този, който няма да я срути и да създаде голямо напрежение\", коментира в студиото на   директорът на УМБАЛ \"Св. Екатерина\" проф. Генчо Начев. \"Първият вариант не повишава парите за здравеопазване, те ще останат същите като до момента, разликата е, че ще се появи конкуренцията на застрахователните дружества. Разбира се рискове има, тъй като по мое мнение, самите застрахователи не са готови за подобно нещо\", обясни проф. Начев. Пред   гостът на Ганиела Ангелова отбеляза, че вторият вариант - пълна демонополизация на НЗОК е по-добрата алтернатива, тъй като промените ще се случат по-плавно и средствата ще бъдат повишени. \"Който и модел обаче да бъде избран, няма да реши най-големия проблем, а именно - качеството на медицинските услуги у нас\", категоричен бе експертът.", "date": "2018.09.28", "title": "Най-големият проблем в здравеопазването ни е качеството на услугите, отсече експерт"}
{"url": "https://www.bgonair.bg/denqt-on-air/2018-09-28/ima-kvorum-nyama-kvorum-koy-pecheli-i-koy-gubi-v-parlamenta", "text": "\r\n След като вчера парламентарното заседание се провали заради липса на кворум, днес народните представители се събраха, но едва от втория път. При първата регистрация БСП и ДПС отказаха да натиснат бутоните. 15 минути по-късно от ДПС размислиха и помогнаха да се събере необходимата бройка. Оказа се, че решението им си имало условие. Като първа точка в дневния ред на парламента бе гласуването на промените в Закона за местното самоуправление, с които общините ще могат да създават звена за контрол по спазването на обществения ред. От ДПС подозират, че въпросните звена могат да се използват като наказателни отряди. От ГЕРБ решиха да направят реверанс към ДПС и отложиха гласуването на промените. Политическият анализатор Любомир Стефанов определи това като победа за партията на ДПС, а социологът Юлий Павлов пък подчерта, че от партията на Мустафа Карадайъ са успели да упражнят натиск точката от дневния ред да отпадне. \"Както ГЕРБ преди време, когато бяха в положение на опозиция, непрекъснато повтаряха, че осигуряването на кворума е задължение на управляващите. Както се казва с техните камъни по тяхната глава\", допълни Павлов в студиото на  . Любомир Стефанов пък попита как посланията на БСП ще се чуят при положение, че не влизат в пленарната зала. \"Отиват отново на борба да вземат властта, само че не го правят по начин, който вдъхва доверие\", каза още Стефанов пред  . Двамата коментираха още, че големият проблем у нас е липсата на доверие в институциите, а партиите не се стараят да увеличат влиянието си, за да привлекат повече избиратели на своя страна. Социологът Юлий Павлов е категоричен още, че БСП не губят гласове, но и не печелят такива. \"За да си разшириш електората, трябва да се обръщаш към колебаещите се. Това, което прави БСП, е насочено към тяхното твърдо ядро\", посочи той. Любомир Стефанов пък допълни, че липсата на сигурност и ред, които трябва да се осигурят от институциите, дразни гражданите, а партиите не работят по този въпрос, за да повишат своята популярност и да привлекат повече избиратели на своя страна.  \"Партиите страдат от това нещо и не правят нищо. Играят игри, които са коларни. Ако ще си играем само на избори само с ядра, мога да ги предскажа от тук до следващите 20 години\", категоричен беше политологът.", "date": "2018.09.28", "title": "Има кворум, няма кворум - Кой печели и кой губи в парламента?"}
{"url": "https://www.bgonair.bg/denqt-on-air/2018-09-28/koi-sa-chetirite-neshta-koito-mladen-marinov-tryabva-da-napravi-vav-mvr", "text": "\r\n Синдикатите в МВР се срещнаха с вътрешния министър Младен Маринов, веднага щом той пое поста. Те заявиха, че няма да му дават 100 дни толеранс, самият Маринов пък беше категоричен, че не му и трябват. Бившият директор на ГД \"Национална полиция\" генерал Васил Василев е убеден, че Младен Маринов ще се справи с работата си като министър на вътрешните работи. \"Той познава не само главния вход, той познава цялата система и съм спокоен, че той познава всички тънки места\", категоричен беше ген. Василев в студиото на  . Бившият директор на \"Национална полиция\" каза също, че системата на МВР е една от най-консервативните системи и с магическа пръчка нищо не може да се направи, за да се реформира. Ген. Васил Василев обясни, че има четири неща, които трябва да се направят, за да има промяна в системата на МВР и доверието към полицията и униформените да се върне. \"Подбор на кадри, обучение на кадри, възпитание на кадрите и контрол на работата. Това са четирите основни работи\", настоя ген. Василев пред . По думите му е нужен анализ, който да покаже къде са нужни кадри на терен, защото не може да има полицай във всяко село. Ген. Васил Василев обясни още, че няма как МВР самостоятелно да се справи с престъпността, ако другите институции стоят като публика и само наблюдават. \"Тук е силата на министъра, да отиде и тези структури да работят заедно - задължително\", категоричен беше той и по думите му трябва всички да се включат в борбата с престъпността, защото тя е от национално значение. Бившият директор на ГД \"Национална полиция\" подчерта също, че Младен Маринов трябва като вътрешен министър да се пребори в Министерския съвет, за да осигури социален пакет, униформи и всичко необходимо за полицаите.  \"Това битовизми, които трябва да бъдат изчистени. Униформите трябва да бъдат сменени. Униформата е част от авторитета\", добави още генерал Васил Василев в ефира на  .", "date": "2018.09.28", "title": "Кои са четирите неща, които Младен Маринов трябва да направи в МВР?"}
{"url": "https://www.bgonair.bg/bulgaria/2018-09-28/dozhivoten-zatvor-za-politsaya-ventsislav-karadzhov-ubil-roditelite-si", "text": "Доживотен затвор за полицая Венцислав Караджов, след като Окръжният съд в Пловдив го призна за виновен за убийството на родителите си.  Решението идва две години след престъплението. Няма преки доказателства за вината му, защото оръжието на престъплението липсва и няма свидетели. Прокуратурата обаче доказа вината на Караджов с много косвени доказателства.  Той е обвинен, че на 15 май 2016 година е убил родителите си в къщата им в Пловдив. Като основен мотив разследващите сочат имотни спорове.", "date": "2018.09.28", "title": "Доживотен затвор за полицая Венцислав Караджов, убил родителите си"}
{"url": "https://www.bgonair.bg/world/2018-09-28/shte-se-sdobie-li-donald-tramp-s-varhoven-sadiya", "text": "\r\n Сенатът на САЩ трябва да гласува днес номинацията на Доналд Тръмп за върховен съдия. Това ще стане часове след напрегнато изслушване в сенатската комисия, излъчвано на живо по телевизията в Съединените щати.  Пред панела застанаха кандидатът – съдия Брет Кавано и жената, обвинила го в сексуално посегателство по време на тийнейджърските им години. И двамата не отстъпиха от думите си.  Д-р Кристин Блейзи Форд заяви през сълзи, че случилото се преди 36 години е оказало \"драстично влияние\" върху живота ѝ. Съдията пък обвини Демократическата партия, че се опитва да унищожи семейството му и доброто му име по политически причини.  Постът, за който е номиниран Брет Кавано, е изключително важен, защото може да наклони позициите на американския Върховен съд в силно консервативна посока.", "date": "2018.09.28", "title": "Ще се сдобие ли Доналд Тръмп с върховен съдия?"}
{"url": "https://www.bgonair.bg/bulgaria/2018-09-28/lom-i-tri-sela-v-regiona-na-protest-zaradi-loshi-patishta", "text": "Пътна блокада на второкласния път за \"Дунав мост 2\" между Лом и Видин заради огромните дупки.  Хората от три ломски села затвориха за три часа пътя в село Добри дол, който поема голяма част от трафика за Европа през Видин, АЕЦ \"Козлодуй\" и пристанището в Лом.  Жителите на региона блокираха пътя тази сутрин, с искане за спешни мерки. Междувременно от Агенция пътна инфраструктура съобщиха, че ремонт на пътя от Лом до Добри дол започва още в понеделник, както и на входната артерия на град Лом, откъм Монтана.", "date": "2018.09.28", "title": "Лом и три села в региона на протест заради лоши пътища"}
{"url": "https://www.bgonair.bg/world/2018-09-28/erdogan-se-sreshta-s-merkel-i-shtaynmayer-v-berlin", "text": "\r\n Днес турският президент Реджеп Ердоган ще се срещне с германския си колега Франк-Валтер Щайнмайер и с канцлера Ангела Меркел.  Той се опитва да подобри отношенията си с Берлин в контекста на обтегнатите връзки с Европа и Съединените щати от една страна и на икономическата криза в Турция – от друга.  Сред обсъжданите теми ще са Сирия, мигрантите и търговията. При пристигането си вчера в Берлин, Ердоган беше посрещнат от десетки свои привърженици. Центърът на германската столица, включително Бранденбургската врата, е блокиран, а полицейското присъствие е засилено.  Днес следобед там ще се проведе и голям протест срещу визитата на турския президент. Мнозина критикуват Ангела Меркел за това, че приема Ердоган с всички почести на държавното посещение. ", "date": "2018.09.28", "title": "Ердоган се среща с Меркел и Щайнмайер в Берлин"}
{"url": "https://www.bgonair.bg/world/2018-09-28/poredna-stachka-v-ryanair-otmenya-250-poleta-v-reditsa-strani", "text": "\r\n Отново стачка в Ryanair. Отменени са 250 полета, които ще засегнат общо 35 хиляди души.  В протеста се включват служителите от Белгия, Италия, Холандия, Португалия, Испания и Германия. Те настояват договорите им да са съобразени със страната, в която работят, а не както сега - с ирландското право.  От авиокомпанията посочват, че няма да компенсират засегнатите клиенти, но ще възстановят парите за билетите им или пък ще бъдат безплатно пренасочвани към друг полет.  От стачката е засегната и България. Анулирани са полетите от и за Берлин. От Външното ни министерство призовават българските граждани да проверяват актуалните разписания на полетите си.", "date": "2018.09.28", "title": "Поредна стачка в Ryanair отменя 250 полета в редица страни"}
{"url": "https://www.bgonair.bg/bulgaria/2018-09-28/prezidentat-radev-s-priziv-za-natsionalno-edinenie", "text": "\r\n Президентът Румен Радев отправи призив за национално единение. В специално обръщение държавният глава посочи, че наследените обществени разломи трябва да се преодоляват, а не да бъдат употребявани за злободневен политически бизнес. И заяви - ожесточението от миналото минира пътя към бъдещето.", "date": "2018.09.28", "title": "Президентът Радев с призив за национално единение"}
{"url": "https://www.bgonair.bg/bulgaria/2018-09-28/dariha-aparati-za-izmervane-na-kravno-nalyagane-i-puls-na-speshnata-pomosht-v-sofiya", "text": "\r\n Центърът за спешна медицинска помощ в София получи дарение от 5 високотехнологични апарата.  Швейцарските апарати за измерване на кръвно налягане и пулс бяха безвъзмездно предоставени от Фондация \"Национална мрежа \"Сърце за сърце\".  Благодарение на новата технология кардиолозите ще могат да разпознават от рано предпоставките за инфаркт.  Пет от линейките за спешна помощ ще бъдат оборудвани с новата апаратура в период на тестване.  След приключването му центърът ще реши дали да закупи подобни апарати и за останалите линейки.", "date": "2018.09.28", "title": "Дариха апарати за измерване на кръвно налягане и пулс на Спешната помощ в София"}
{"url": "https://www.bgonair.bg/bulgaria/2018-09-28/futbolna-vrata-zatisna-i-prati-13-godishno-momche-v-bezsaznanie", "text": "\r\n 13-годишно дете е в тежко състояние в болница в Пазарджик, след като футболна врата е паднала върху него и го е ранила.  Инцидентът е станал през почивните дни, но детето все още е в безсъзнание и на изкуствено дишане.  От областната дирекция разпоредиха масови проверки на всички детски и спортни площадки в региона. Припомняме, че това не е първият подобен инцидент. Миналата година през септември загина 12-годишно момче в с. Градежница.  В задачата се пита нужно ли е навсякъде, където има поставени футболни врати, да пострада или загине някой, за да се вземат сериозни мерки?   ", "date": "2018.09.28", "title": "Футболна врата затисна и прати 13-годишно момче в безсъзнание"}
{"url": "https://www.bgonair.bg/bulgaria/2018-09-28/dps-osiguri-kvorum-gerb-drapna-zakona-za-mestnoto-samoupravlenie", "text": "\r\n \n След като вчера парламентарното заседание се провали заради липса на кворум, днес народните представители се събраха, но едва от втория път. Парламентът започна работа, но мнозинството не успя да събере достатъчно депутати, за да стане това в 9 часа. При първата регистрация БСП и ДПС отказаха да натиснат бутоните. 15 минути по-късно от ДПС размислиха и помогнаха да се събере необходимата бройка. Оказа се, че решението им си имало условие, предаде репортер на Bulgaria ON AIR.  Като първа точка в днения ред на парламента бе гласуването на промените в Закона за местното самоуправление, с които общините ще могат да създават звена за контрол по спазването на обществения ред. Служителите ще могат да изискват документи за самоличност, да съставят протоколи за предупреждение, временно да задържат до явяване на полицейските органи, предвиждат промените. От ДПС подозират, че въпросните звена могат да се използват като наказателни отряди. От ГЕРБ решиха да направят реверанс към ДПС и отложиха гласуването на промените.", "date": "2018.09.28", "title": "ДПС осигури кворум, ГЕРБ дръпна Закона за местното самоуправление"}
{"url": "https://www.bgonair.bg/bulgaria/2018-09-28/kray-na-paralelniya-iznos-na-lekarstva-parlamentat-odobri-promenite-v-zakona", "text": "Парламентът окончателно промени Закона за лекарствени продукти в хуманната медицина, за да спре паралелния износ на лекарства. Това е честа практика, заради която ключови терапии за българските пациенти не достигат или се изчерпват много бързо след доставката, защото почти незабавно се препродават в другите държави от ЕС, където струват повече пари. Новият механизъм ще следи количествата на лекарствата в българските аптеки и когато се забележи бързо изчерпване, временно ще се забранява износът на конкретните лекарства. За целта ще бъде изготвен списък с лекарствени продукти, чийто износ може да бъде ограничаван. По предложение на Даниела Дариткова и Лъчезар Иванов от ГЕРБ това ще става на базата на специализирана електронна система. Обект на промените са всички лекарства от Позитивния списък. Законът предвижда сериозно завишаване на санкциите при извършване на нерегламентирана търговия с лекарства, пише  Залагат се по-високи санкции при извършване на нерегламентирана търговия с лекарства, включени в ограничителния списък, като за търговците на дребно глобата е в размер от 10 000 до 20 000 лв. при първо нарушение и от 25 000 до 35 000 лв. при повторно нарушение. При търговците на едро имуществената санкция е в размер от 10 000 до 25 000 лв., а при повторно нарушение разрешението за търговия на едро се отнема със заповед на Изпълнителната агенция по лекарствата. За всеки, който извърши износ на лекарствени продукти в нарушение на разпоредбите за износ на лекарствени продукти от закона, е предвидена глоба, съответно имуществена санкция, в размер от 50 000 до 100 000 лв.", "date": "2018.09.28", "title": "Край на паралелния износ на лекарства: Парламентът одобри промените в закона"}
{"url": "https://www.bgonair.bg/reportazhi/2018-09-28/nestandarten-protest-obshtinari-sas-zasedanie-na-edin-ot-nay-razbitite-patishta", "text": "\r\n Нестандартен протест обедини общинските съветници в Русенско. Местният парламент на Ветово избра да проведе редовното си заседание не в зала, а на един от най-разбитите пътища от републиканската пътна мрежа в региона.  Протестът е провокиран от неизпълненото обещание от страна на Пътната агенция до края на май да се ремонтират дупките в участъка. От началото на годината има подадени над 60 жалби от местните жители, които все още са без отговор.  Желанието за нормални пътища обедини иначе разединените общински съветници. Те са категорични, че ако Пътната агенция не предприеме спешни мерки, ще направят нов протест, с който ще блокират всички републикански пътища в общината.", "date": "2018.09.28", "title": "Нестандартен протест: Общинари със заседание на един от най-разбитите пътища"}
{"url": "https://www.bgonair.bg/bulgaria/2018-09-28/den-na-traur-v-kaspichan-sled-zhestokoto-chetvorno-ubiystvo", "text": "Днес е обявен ден на траур в Каспичан за жертвите на жестокото четворно убийство в града. 81-годишният Георги, 70-годишната му съпруга Галя, 48-годишната им дъщеря им Славка и 46-годишният им син Веселин, бяха убити от 64-годишният им племенник Петър Петров. Като основен мотив за престъплението се разглежда спор за имот. Окръжната прокуратура в Шумен повдигна обвинения на Петров за предумишлено убийство на повече от едно лице, извършено по особено мъчителен за убитите начин. Мъжът е направил пълни самопризнания.", "date": "2018.09.28", "title": "Ден на траур в Каспичан след жестокото четворно убийство"}
{"url": "https://www.bgonair.bg/bulgaria/2018-09-28/katastrofa-na-am-trakiya-s-uchastieto-na-tir-i-dve-leki-koli", "text": "Тежка катастрофа на автомагистрала \"Тракия\" предизвика километрични задръствания. Ударили са се ТИР и две леки коли. Инцидентът е станал на 90-тия километър в посока София. Едната от колите е била смачкана до неузнаваемост, в нея е пътувала и жена, която е единствената пострадала при катастрофата. Тя е откарана в болница без опасност за живота. Транспортното произшествие е станало малко преди 15:00 часа днес, а най-вероятната версия е засичане. Към този момент движението в района се извършва само в аварийната лента, пострадалите автомобили са изведени от платното, на място е само камионът. Екипи все още разчистват магистралата, за да може движението да бъде нормализирано.", "date": "2018.09.28", "title": "Катастрофа на АМ \"Тракия\" с участието на ТИР и две леки коли"}
{"url": "https://www.bgonair.bg/bulgaria/2018-09-28/danachnite-zapechataha-marinela-rakovodstvoto-tvardi-sanktsiyata-e-zaradi-druga-firma", "text": "От хотел \"Маринела\" излязоха с позиция по повод запечатването на сградата от данъчните служби.  Според тях санкцията е наложена заради проверка, извършена на 4 септември. Тя е установила липсващо свидетелство за регистрация на касови апарати.  От хотела информират, че това се дължи на липса на регистрация на друга компания, с която работят.  \r\nДостъпът до хотела не е ограничен, но не се регистрират нови гости. Не са отменени и предварително планираните събития.  Вчера съдът наложи запор на имуществото на собствениците на хотела Маринела и Ветко Арабаджиеви, обвинени в пране на пари и данъчни престъпления.  Двамата продължават да са в неизвестност, издирват се с европейска заповед за арест.", "date": "2018.09.28", "title": "Ръководството на \"Маринела\" твърди: Санкцията е заради друга фирма"}
{"url": "https://www.bgonair.bg/bulgaria/2018-09-28/otlichiha-investorbg-bulgaria-on-air-i-bloomberg-tv-bulgaria-za-zhurnalisticheski-prinos-v-razvitieto-na-fasiliti-menidzhmanta-v-balgariya", "text": "Специални отличия за журналистически принос в развитието на фасилити мениджмънт индустрията в страната спечелиха водещата политематична телевизия Bulgaria ON AIR, специализираната бизнес телевизия Bloomberg TV Bulgaria и сайтът за финансова информация Investor.bg. Трите медии, които са част от Investor Media Group, бяха удостоени с почетните грамоти по случай 10-тата годишнина на Българската фасилити мениджмънт асоциация (БГФМА). Отличията бяха приети на 27 септември от главния редактор на Investor.bg - Бойчо Попов.  Речи по време на юбилейното тържество изнесоха председателят на асоциацията Иван Велков, както и Горан Миланов, зам-.председател на Европейската браншова асоциация. Почетни награди бяха връчени и на всички председатели на БГФМА от основаването ѝ досега.     Благодарение на богатото си портфолио и качествения медиен продукт, който предоставя, Investor Media Group се утвърди като най-предпочитан източник на новини в сферата на икономиката и финансите у нас. Наградите за журналистически принос, с които бяха oтличени Bulgaria ON AIR, Bloomberg TV Bulgaria и Investor.bg, са важно признание и поредното доказателство, че Investor Media Group не само предоставя обективна и стойностна информация на аудиторията, но и допринася за развитието на бизнеса и общността в България.   ", "date": "2018.09.28", "title": "Отличиха Investor.bg, Bulgaria ON AIR и Bloomberg TV Bulgariа за журналистически принос в развитието на фасилити мениджмънта в България"}
{"url": "https://www.bgonair.bg/bulgaria/2018-09-28/bez-bileti-v-denya-na-macha-zaradi-nov-zakon-sini-i-cherveni-sa-edinni-palna-glupost", "text": "\r\n Ден преди Вечното дерби между ЦСКА и Левски нов закон спря продажбата на билети на самата дата на сблъсъка. Утре предстои ключов двубой между двата отбора, а привържениците на сини и червени се обединиха в мнението си за новата нормативна уредба и я определят като глупост и безхаберие. За тази мярка много сериозно настоявали експертите на МВР. Въпреки че в закона пише, че в деня на високорисков мач билети не трябва да се продават на касите, домакините в утрешното Вечно дерби няма да рискуват и билети няма да се продават дори и онлайн.  Легендарта на ЦСКА Пламен Марков също критикува новата нормативна уредба. По думите му с нея се влияе отрицателно на целта да се събират повече зрители по стадионите. \"Практиката до сега показва, че около 40 на сто от привържениците купуват билети в деня на мача\", категоричен е Марков.  В деня преди утрешната среща от МВР информират, че на стадиона няма да бъдат допускани зрители в нетрезво състояние и със забранени вещи.  От полицията призовават посетителите да влязат по-рано на стадиона и напомнят за последните законодателни промени.", "date": "2018.09.28", "title": "Без билети в деня на мача заради нов закон, сини и червени са единни: Пълна глупост!"}
{"url": "https://www.bgonair.bg/bulgaria/2018-09-28/maratonetsat-krasimir-georgiev-shte-izbyaga-blizo-400-km-za-55-chasa", "text": "\r\n Започна 55-часовото бягане на маратонеца Красимир Георгиев. До неделя включително той, заедно с група поддръжници, ще направи своя най-продължителен крос без прекъсване. Целта му е да мотивира хората да се насочат към спорта и да бъдат събрани средства за благородни каузи. Зареден с енергия и очаквания за успех. Така стартира своето 55-часово предизвикателство маратонецът Красимир Георгиев от Панагюрище. За този момент той се готви в продължение на 14 години, а според изчисленията му за повече от две денонощия ще избяга около 400 километра. Предизвикателството \"55 часа\" стартира тази сутрин в 10 часа от Гребната база в Пловдив, премина покрай река Марица, след което маратонецът се отправи към Цар-Симеоновата градина.  Там в продължение на две денонощия Красимир Георгиев ще бяга, като целта му ще бъде да мотивира хората. В своята практика Красимир е имал не една и две контузии, най-често това са крампи и възпаления. Според физиотерапевта Димитрина Сивкова маратонецът е в добра форма и вярва, че той може да се справи с 55-часовото предизвикателство. Наред с предизвикателствата, Красимир подкрепя и значими каузи. С последното си събитие \"36 часа\" той събра пари за 26 деца, преборили онкологични заболявания, които заминаха за \"Игри за победители\" в Москва и където спечелиха 27 медала.", "date": "2018.09.28", "title": "Маратонецът Красимир Георгиев ще избяга близо 400 км. за 55 часа!"}
