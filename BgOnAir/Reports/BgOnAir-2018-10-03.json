{"url": "https://www.bgonair.bg/reportazhi/2018-10-03/agentsiya-mitnitsi-pogna-danachnite-skladove-za-alkohol", "text": "\r\n Проверка на всички данъчни складове за алкохол правят от Агенция \"Митници\" през следващите два месеца. Преди да обявят акцията си проверяващите вече са санкционирали шест обекта, в два от които е имало по-сериозни нарушения. Данъчни складове в избите в Поморие и село Славянци са нарушили закона по-сериозно. В сунгурларското село измервателният уред не отчитал правилно към митническите органи данните за количеството преминал аколхол. А в Поморие са намерени 9 крана, монтирани без измервателни уреди върху дестилационни съоръжения.  При другите четири данъчни склада, проверени през последната седмица, са били установени дребни нарушения и са съставени актове. През следващите два месеца Агенция \"Митници\" ще провери и останалите 165 в цялата страна. ", "date": "2018.10.03", "title": "Агенция \"Митници\" погна данъчните складове за алкохол"}
{"url": "https://www.bgonair.bg/bulgaria/2018-10-03/za-zabavlenie-16-godishen-boyadisal-v-cherveno-kucheto-redi", "text": "16-годишно момче от тутраканското село Нова Черна е предадено в детска педагогическа стая, след като е било установено, че то стои зад инцидента с боядисаното в червено куче от селото.  Веднага след като се появиха кадри от скандалния случай е започнала полицейска проверка.  Пред органите на ред извършителят е заявил, че действията му са били единствено с цел забавление.  Кучето Реди се намира във ветеринарен център в София и състоянието му в момента е добро.", "date": "2018.10.03", "title": "За забавление... 16-годишен боядисал в червено кучето Реди"}
{"url": "https://www.bgonair.bg/world/2018-10-03/vaorazhen-nahlu-v-doma-na-fethullah-gyulen-v-pensilvaniya", "text": "Въоръжен мъж е нахлул в имението на ислямския проповедник Фетхуллах Гюлен в американския щат Пенсилвания.  Това съобщи говорител на самия Гюлен. От полицията изстреляли предупредителен сигнал и заподозреният избягал. При инцидента няма пострадали. Районът е отцепен.  Фетхуллах Гюлен е обвиняван от турския президент Реджеп Ердоган, че стои зад опита за преврат през юли 2016 година. Обвинения, които проповедникът, който живее в изгнание в САЩ, отхвърля.", "date": "2018.10.03", "title": "Въоръжен нахлу в дома на Фетхуллах Гюлен в Пенсилвания"}
{"url": "https://www.bgonair.bg/economy/2018-10-03/vodeshta-britanska-kompaniya-planira-nad-600-mln-evro-investitsii-v-letishte-sofiya", "text": "Над 600 млн. евро планира да инвестира най-големият британски летищен оператор Manchester Airports Group (MAG), ако бъде избран за концесионер на Летище София. По този начин кандидат концесионерът потвърди намеренията си да участва в тръжната процедура, чието начало беше дадено от българското правителство на 5 юли 2018 г. \"Летище София е интересна възможност и ние ще участваме за дълъг период от време, като допринесем не само за развитието на летището, но и на целия град“, заяви Чарли Корниш, главен изпълнителен директор на MAG. – Планираме да инвестираме в технологии и инфраструктура с повече възможности за пътниците, за да се подобри тяхното преживяване.\" Корниш е на мнение, че Летище София не трябва да бъде сателитно на Истанбул или която и да е друга аерогара, а трябва да се превърне в летищен център на Балканите. \"Разглеждаме плановете за концесия в дългосрочна перспектива, Летище София ще има нужда от нов терминал в близките години\", посочи Корниш. По думите му търговските условия на концесията  са подобни на тези, които съществуват по света. Корниш напомни, че софийското летище се конкурира с тези на Балканите и Турция и обяви: \"Тук ще сме за дълго време  и поемаме отговорността  да сме стабилен летищен оператор. Искаме да разширим Летище София до глобален мащаб като работим с локални партньори“. Андрю Харисън, главен изпълнителен директор на летищните услуги на MAG, съобщи за предстояща среща с българския бизнес още днес следобед, за да се информират от тях какви са вижданията им за промени на Летище София. Според него силните позиции на софийската летищна система са, че тя е близо до Близкия Изток и Азия. Той смята, че е важно да се развие потенциалът на Летище София, за да има добавена стойност в региона. Предимството на летището според него е София, която като столица отговаря за основната търговска дейност и туризма на страната. Андрю Харисън подчерта, че MAG няма други интереси  като концесионер в региона и затова няма конфликт на интереси и заяви, че с концесията софийското летище ще се свърже с повече европейски столици. “MAG разбира важността общностите около районите на нашите летища да могат да се развиват, без това да става за сметка на увеличаване на въздействието върху околната среда. Ние вярваме, че когато летищата на MAG просперират, общностите около тях също просперират. Ние сме фокусирали нашите международни дейности за развитие към летище София, което може да стане „перла в нашата корона“ и нашата най-значима досега инвестиция в друга държава”, добави главният изпълнителен директор  на MAG. Според него концесията на столичната аерогара ще привлече сериозен инвеститорски интерес и коментира, че очаква конкурентни оферти от Турция, Франция и Германия, но не назова конкретни оператори. Той обяви, че офертата на MAG ще бъде подкрепена от китайския строителен гигант Bеijing Construction Engineering Groop (BCEG), който вече е партньор на MAG по строителен проект в Манчестър  – Airport City UK, един от най-значителните примери за сътрудничество с Китай в областта на инфраструктурното развитие.  BCEG има сериозно портфолио от завършени проекти в авиационния сектор. Досега  групата е изпълнила и предала повече от 1 милион квадратни метра нови площи за терминали, 15 големи карго/технически  хангара и стотици километри писти, пътеки за рулиране и перони. В момента BCEG изгражда един от най-големите авиационни строителни проекти в света – Пекинското международно летище Даксинг. Ксинг Ян, управляващ директор на BCEG, потвърди, че приносът освен с китайски инвестиции ще е с експертиза като основен доставчик. Той обясни, че разглежда предложението  за участие в процедурата за Летище София  като продължение на меморандума за разбирателство между Китай и България и като част от от Инициативата „Един пояс, един път“. „Проектът представлява истинска възможност за нас да проучваме и за в бъдеще съвместни инфраструктурни възможности“, каза Ксинг Ян. Investor.bg напомня, че задължение на концесионера е да инвестира минимум 600 млн. евро в инфраструктурата на летището за 35-годишния период на концесията, както и да гарантира плащания към държавата от 550 млн. лева при поемане на управлението на летището. В момента Manchester Airports Group притежава и управлява три летища - Манчестър, Лондон Стенстед и Ийст Мидландс, които обслужват 60 милиона пътници годишно, до над 270 дестинации чрез 70 авиолинии. Компанията е публично-частна, управлявана от акционерите си - местната власт на Манчестър и австралийския пенсионен фонд Industry Fund Management (IFM) с 35,5% дял в MAG. IFM има дялове в 16 летища в Австралия и Европа, сред които и аеропорта във Виена. Този тип собственост гарантира, че в основата на растежа на компанията е способността ѝ да балансира търговските приоритети на летищата с ангажимента си да работи в тясно сътрудничество с местните общности  около всеки обект. По този начин се гарантира, че те ще имат ползи от гледна точка на инвестиции и създаване на работни места, а и ще бъде гарантирано опазването на околната среда. Офертите за концесия на Летище София се очаква да бъдат получени до 22 октомври 2018 г.  Прогнозната ѝ стойност е 3,898 млрд. eвpo бeз ДДC, или нaд 7,6 млрд. лева. В концесионните книжа е включено изискването за строителство на Терминал 3. Гoдишното възнaгpaждeние е в paзмep на минимум 15 млн. лeвa бeз ДДC или 10% oт oбщия paзмep нa oбщитe пpиxoди oт вcичĸи дeйнocти. Правителството постави високи изисквания към бъдещия концесионер. Той трябва дa oпepиpa пoнe eднo мeждyнapoднo лeтищe c над 10 млн. пътници гoдишнo, дa имa aĸтиви c нeтнa cтoйнocт зa пocлeднитe тpи гoдини oт минимyм 200 млн. eвpo, ĸaĸтo и да притежава oпит във финaнcиpaнeто нa пoнe eдин инфpacтpyĸтypeн пpoeĸт зa нaд 400 млн. eвpo.", "date": "2018.10.03", "title": "Водеща британска компания планира над 600 млн. евро инвестиции в Летище София"}
{"url": "https://www.bgonair.bg/world/2018-10-03/startira-lotariyata-za-zelena-karta-pravilata-sa-promeneni", "text": "Стартира лотарията за Зелена карта за САЩ. Тази година правилата са променени.  Новите условия ще важат и за българите, които желаят да заминат за Америка.  Според регламентите, кандидатите за зелена карта, които не са посочили, че живеят с партньор без брак, ще бъдат отхвърляни. Досега това се случваше, когато във формуляра не се попълваха имената на партньорите и децата.  \r\nКандидатстването вече става само по електронен път и заявки изпратени по пощата на хартиен носител не се приемат. Снимка: Pixabay", "date": "2018.10.03", "title": "Стартира лотарията за Зелена карта, правилата са променени"}
{"url": "https://www.bgonair.bg/denqt-on-air/2018-10-03/ekspert-darzhavnite-bolnitsi-sa-pred-kolaps-imat-speshna-nuzhda-ot-dofinansirane", "text": "\r\n БСП внася вота на недоверие към кабинета на премиера Борисов в първите дни на идната седмица и няма да прави консултации с другите парламентарни групи. Социалистите са определили здравеопазването и провала в тази сфера на управляващите за негова тема. \"Опозицията, в лицето на социалистите, е доста сериозна, напълно нормално е заради някаква секторна политика или пък неуспехи на управляващите, периодично да търси вот на недоверие. Специално в здравеопазването тя има доста добри експерти както в парламента, така и извън него. Но просто трябваше да предложи трети модел, който да бъде разгледан\", коментира в студиото на   народният представител от \"Обединени патриоти\" д-р Калин Поповски. Той отбеляза, че на първо място държавата трябва да направи изменение във финансирането на държавните болници, защото именно те са гръбнака на здравеопазването. И без тях обаче секторът не би могъл да съществува.  \"Teзи лечебни заведения трябва да бъдат финансирани по-различно от останалите четири вида. Системата на ВМА се дофинансира от военното министерство, частните болници имат допълнително доплащане, а общинските пък имат двойно финансиране, те се дофинансират от общинските бюджети. И парадоксът е, че държавните болници са пред колапс, защото се финансират само по клинични пътеки\", каза д-р Поповския пред  Това ще бъде третият вот на недоверие срещу третото правителство на Бойко Борисов. Все още обаче за него не са известни мотивите. Според БСП техните експерти все още работят, за да ги подготвят. Очаква се да бъдат внесени другата седмица. Дебатите по тях и самият вот се очаква също да се състоят след 7 дни. А сметките пък показват, че подкрепата ще е малка, защото управляващите стоят твърдо зад готвената здравна реформа от ресорния министър Кирил Ананиев.  ", "date": "2018.10.03", "title": "Патриот: Държавните болници са пред колапс!"}
{"url": "https://www.bgonair.bg/science/2018-10-03/a1-pusna-v-prodazhba-oshte-po-moshtna-versiya-na-samsung-galaxy-note-9", "text": "\r\n А1 даде старт на музикално приложение - А1 Xplore Music, което работи на смартфони и компютри. То дава достъп до богат каталог от над 30 млн. песни, в който е обърнато специално внимание на българските изпълнители от всички жанрове. За клиентите на мобилна услуга А1 Xplore Music ще бъде безплатно между 3 и 12 месеца в зависимост от плана им, ако се регистрират до 30 септември. Можете да свалите безплатното приложение от  Google play store или App store. Тази седмица А1 пусна в продажба още по-мощната версия на Samsung Galaxy Note 9, който разполага с 512 GB памет. Моделът има и допълнителни 2 GB RAM и вече има 8 GB за още по-бърза работа. Той се предлага с мобилните планове на А1 и е наличен ексклузивно онлайн на www.a1.bg/. Вече е ясен и победителят от месечната  игра на А1. Това е Димчо Колтаров. Той печели първия смартфон на А1 Smart N9. \r\nНовата награда в играта на мобилния оператор е отново А1 Smart N9. Може да го спечелите, ако отговаряте правилно на въпросите във facebook страницата им. \r\nНовият въпрос е: Как се казва музикалното приложение на А1?", "date": "2018.10.03", "title": " А1 пусна в продажба още по-мощна версия на Samsung Galaxy Note 9"}
{"url": "https://www.bgonair.bg/world/2018-10-03/razsledvat-donlad-tramp-za-ukrivane-na-danatsi", "text": "Властите в Ню Йорк разследват американския президент по подозрения в укриване на данъци. Те са предизвикани от разследване на вестник \"Ню Йорк Таймс\", според което през 90-те години Доналд Тръмп е помогнал на родителите си да укрият стотици милиони долари. Това ставало чрез фиктивни фирми, както и чрез схеми с дарения между членовете на фамилията. Авторитетната медия се позовава на над 100 хиляди страници документи. Доналд Тръмп не е коментирал обвиненията, но според неговия адвокат те са неоснователни. Говорител на Белия дом определи разследването като \"лъжлива атака\". Заради изтеклата давност е малко вероятно срещу американския президент да бъде повдигнато криминално дело. За глобите, налагани за укриване на данъци, обаче, няма срок", "date": "2018.10.03", "title": "Разследват Доналд Тръмп за укриване на данъци"}
{"url": "https://www.bgonair.bg/world/2018-10-03/nobelova-nagrada-za-himiya-za-amerikantsi-i-britanets", "text": "Франсес Арнолд, Джордж П. Смит и Грегъри П. Уинтър. Двама американци и един британец са тазгодишните носители на Нобеловата награда за химия. Те са отличени за използването на принципите на еволюцията с цел разработване на протеини, които решават химични проблеми на човечеството.  Методите на учените са широко развивани за произвеждане на нови материали и устойчиви биогорива, за борба с болести и спасяване на животни.  Сред носителите на приза е и жена. Тя е и петата, която получава Нобелова награда за химия.", "date": "2018.10.03", "title": "Нобелова награда за химия за американци и британец"}
{"url": "https://www.bgonair.bg/world/2018-10-03/ot-vtoriya-pat-frenskiyat-vatreshen-ministar-zherar-kolom-podade-ostavka", "text": "Тежък удар за френския президент Еманюел Макрон. Вътрешният министър Жерар Колом подаде оставка, за да се върне на предишния си пост като кмет на третия по големина френски град – Лион. Първоначално Макрон отказа да приеме оставката, но тя обаче му беше връчена втори път в рамките на 48 часа и в края на краищата президентът се съгласи да освободи Колом от втората по важност позиция в правителството. Колом е седмият министър, който напуска кабинета на Макрон за година и половина управление. Причината е разривът между него и президента след скандала, разтърсил Елисейския дворец това лято. Тогава френски медии разкриха, че един от охранителите на държавния глава е действал неправомерно по време на протести, преоблечен като член на органите на реда. След приетата оставка премиерът Едуар Филип ще изпълнява временно поста и вътрешен министър.", "date": "2018.10.03", "title": "От втория път: Френският вътрешен министър Жерар Колом подаде оставка"}
{"url": "https://www.bgonair.bg/world/2018-10-03/moshtna-burya-vrahletya-italianskata-oblast-liguriya", "text": "Мощна буря връхлетя италианската област Лигурия. Лошото време застигна мнозина туристи докато били на плаж и се наслаждавали на слъчевите лъчи.  Силната буря, придружена от проливен дъжд и градушка, рязко промени пейзажа.  Улиците се превърнаха в реки, носещи бели ледени късове. А автомобилите едва си проправяха път. За разчистването на улиците бяха мобилизирани багери.", "date": "2018.10.03", "title": "Мощна буря връхлетя италианската област Лигурия"}
{"url": "https://www.bgonair.bg/world/2018-10-03/instagram-se-srina-za-blizo-chas", "text": "Тази сутрин Instagram се срина за близо час. Засегнати са потребители от цял свят, но все пак сривът не е бил пълен, защото за някои хора приложението работеше нормално. Проблемите с мрежата за споделяне на снимки веднага активираха потребителите на смятания за по-сериозен Twitter. Там се заредиха шеги като тази, че злодеят Танос от \"Отмъстителите\" е решил, че има твърде много социални мрежи и е време да ги намали. От Twitter засега не са коментирали причините за срива. Снимка: Pixabay", "date": "2018.10.03", "title": "Instagram се срина за близо час"}
{"url": "https://www.bgonair.bg/economy/2018-10-03/nad-1-mln-zhilishta-neobitaemi-ot-tyah-20-hil-stari-ruhnali-panelki", "text": "\r\n Над 30 процента от жилищата у нас са необитаеми, съобщиха от новоучредената Асоциация на дружествата, управляващи етажната собственост. В същото време брокерите бележат увеличение на цените на имотите. Купувачите пък все по-трудно се решават на сделка.  Въпреки по-високата сума, която трябва да приготвим, ако искаме да се сдобием с нов дом, качеството, което ще получим, няма да е по-високо. Особено ако се насочим към имот, строен преди няколко десетилетия.  Над 20 хил. от панелните жилища у нас вече са пред край на експлоатационния си период. Въпреки това в много от старите сгради, гледката става все по-неугледна, а част от причината научаваме от професионалните домоуправители – трудно се пристъпва към ремонти, тъй като почти няма вход, в който да няма празни апартаменти. Въпреки трудностите с обслужването на сградите, по-старите жилища са също толкова търсени, колкото и новото строителство. Анализите на брокерите показват, че приоритетни в избора са големината и квартала. Най-висок ръст в продажбите бележат цените в \"Овча купел\" и в \"Дружба\". Средните цени там са съответно 842 евро на квадратен метър в \"Овча купел\" и 805 в \"Дружба\". Най-скъпите жилища в столицата са в квартал \"Иван Вазов“ – 1459 евро за квадратен метър, а най-евтините – в \"Красна поляна“ – 751 евро на квадрат.  Най-много сделки се сключват за суми над 70 хиляди евро, а тези между 50 и 70 хиляди вече са под 25%. Купувачите обаче все повече обмислят сделката и много по-рядко се решават да я сключат.", "date": "2018.10.03", "title": "30% от жилищата у нас - необитаеми! От тях 20 хил. стари, рухнали панелки"}
{"url": "https://www.bgonair.bg/world/2018-10-03/1347-sa-veche-zhertvite-sled-zemetreseniyata-i-tsunamito-v-indoneziya", "text": "\r\n След земетресението и цунамито днес на остров Сулавeси изригна и вулкан. Сопутaн се намира в североизточния край на острова, на 900 километра от опустошените от трусовете райони. От изригването му засега няма пострадали или нанесени щети, но властите препоръчват да не се нарушава 4-километровият периметър за сигурност. Броят на жертвите в унищожителното земетресение и цунами, ударили Индонезия, продължава да расте. Тази нощ той беше актуализиран на 1347.  Изпратените помощи с храна и вода започват да пристигат в засегнатите райони. Въпреки това, разпределянето им е затруднено от множеството блокирани пътища и паднали свлачища. Хуманитарните конвои се охраняват от полицаи и военни, за да не бъдат разграбени по пътя.  Продължава операцията по изваждането на затрупаните под срутен хотел в Палу хора. Властите изпращат фериботи за хората, които искат да напуснат остров Сулавеси. Мобилизирани са и допълнителни полицейски и военни части, които да помагат за справяне с последствията от бедствието.", "date": "2018.10.03", "title": "Бедствията в Индонезия продължават, изригна вулкан на остров Сулавеси"}
{"url": "https://www.bgonair.bg/denqt-on-air/2018-10-03/deputat-ot-gerb-balgariya-e-gotova-za-evroto-shte-ni-dade-poveche-vazmozhnosti", "text": "\r\n България изпрати молба за присъединяване към Банковия съюз. Очаква се страната ни да бъде одобрена и за чакалнята на Еврозоната в рамките на една година. \"Икономическият и паричният съюз е в основата на нещата. Той включва обща валута, която е еврото. Еврото не е просто проект - дава повече стабилност и възможности. България е готова - има показатели, които отговарят на изискванията. Критериите ги изпълняваме, имаме стабилни финанси и добри бюджетни политики\", заяви депутатът от ГЕРБ Мария Илиева пред Bulgaria ON AIR. Тя подчерта, че ще има много предимства за бизнеса. Ще има по-пряк достъп до финансови ресурси, ще паднат лихвените проценти, ще се премахнат таксите за трансгранични операции, обясни Илиева. Според нея може да очакваме повече инвестиции, които пък ще доведат до икономически растеж и по-висок стандарт на живот у нас. Минималният престой в чакалнята на Еврозоната е две години. В предаването \"Денят ON AIR\" Мария Илиева посочи, че разумният срок за престоя на България там е 2,5-3 години. По думите ѝ единствено ще е нужно да докажем устойчивост на политиките.  Народният представител от ГЕРБ отбеляза, че след приемането на еврото закръглянето на цените няма да бъде с повече от 1-2% и няма да има шоково поскъпване. \"Повишаваме не само възнагражденията, повишават се и пенсиите. Догодина ще има 150 млн. лева и за хората с увреждания\", заяви Мария Илиева.  ", "date": "2018.10.03", "title": "Депутат от ГЕРБ: България е готова за еврото! Ще ни даде повече възможности"}
{"url": "https://www.bgonair.bg/bulgaria/2018-10-03/avtomobil-izgorya-do-osnovi-na-am-trakiya", "text": "Автомобил изгоря до основи на автомагистрала \"Тракия\". Инцидентът стана на 100-ия километър в посока София-Бургас в ранния следобед.  Няма пострадали. Шофьорът е успял да отбие в аварийната лента.  Противопожарен екип е пристигнал веднага.  В момента движението в участъка не е ограничено, но е силно затруднено.  Преминаването става само в активната лента.", "date": "2018.10.03", "title": "Автомобил изгоря до основи на AМ \"Тракия\""}
{"url": "https://www.bgonair.bg/bulgaria/2018-10-03/piiyan-zad-volana-blasna-dete-i-go-prati-v-bolnitsa-s-opasnost-za-zhivota", "text": "\r\n 11-годишно дете е с опасност за живота след като пиян шофьор го блъсна във врачанското село Търнак. Детето е настанено в реанимацията на плевенската болница в тежко състояние. Инцидентът е станал снощи. 59-годишният шофьор е от София. При проверката за употреба на алкохол, дрегерът е показал 1,48 промила.  Детето е транспортирано до ЦСМП - Бяла Слатина и след извършен първоначален медицински преглед е транспортирано за лечение в Плевен. Водачът е е задържан за 24 часа, а по случая е образувано е досъдебно производство.", "date": "2018.10.03", "title": "Пиян зад волана блъсна дете и го прати в болница с опасност за живота"}
{"url": "https://www.bgonair.bg/bulgaria/2018-10-03/kola-padna-v-perlovskata-reka-v-stolitsata", "text": "\r\n Кола падна в Перловската река, близо до стадион \"Георги Аспарухов\". Автомобилът е изкъртил парапета на мост, след което е излетял от пътя, предаде репортерът на Bulgaria ON AIR Сергей Тодоров. Сигнал за инцидента е подаден малко преди 17.00 часа. Две коли са се движели по бул. \"Владимир Вазов\" в посока кв. \"Левски\". Шофьорът на единия автомобил решил в последния момент да направи ляв завой и засякъл другата кола. Заради удара тя е паднала в Перловската река.  При инцидента няма пострадали хора.  Пробите за алкохол и на двамата шофьори са отрицателни.", "date": "2018.10.03", "title": "Кола падна в Перловската река в столицата"}
{"url": "https://www.bgonair.bg/bulgaria/2018-10-03/izostavena-ranitsa-pred-ns-vdigna-na-krak-politsiyata-v-sofiya", "text": "\n Изоставена раница пред парламента вдигна на крак полицията в София. На място веднага пристигна полиция и пожарна, като се изчака и екип на ДОТИ.  Сапьорите, който пристигнаха на място, обезопасиха раницата и след проверка се оказа, че тя не съдържа нищо притеснително.  Районът вече не е отцепен и движението е възстановено.", "date": "2018.10.03", "title": "Изоставена раница пред НС вдигна на крак полицията в София"}
{"url": "https://www.bgonair.bg/bulgaria/2018-10-03/bitiyat-belgiyski-shofyor-vse-oshte-e-v-kritichno-sastoyanie", "text": "Остава критично състоянието на белгийския гражданин от арабски произход, който пострада вчера при шофьорска саморазправа в столичния квартал \"Света Троица\".  На запис от камери до мястото на инцидента се вижда, че мъжът напада друг шофьор, който е в автомобила заедно със своето семейство. В опит да се защити младият мъж удря нападателя.  Белгийският гражданин е откаран в \"Пирогов\" с опасност за живота, а другият мъж е задържан от полицията. Причината за агресията остава неясна. Предполага се, че единият шофьор е засякъл другия.", "date": "2018.10.03", "title": "Битият белгийски шофьор все още е в критично състояние"}
{"url": "https://www.bgonair.bg/denqt-on-air/2018-10-03/sastoyanieto-na-zdraveopazvaneto-nay-mnogo-pritesnyava-balgarite-smyatat-ot-bsp", "text": "\r\n БСП ще внесе вота на недоверие към кабинета на премиера Бойко Борисов другата седмица. Социалистите са определили здравеопазването и провалът в тази сфера на управляващите за негова тема. Това е третият вот на недоверие срещу третото правителство на Бойко Борисов. Все още обаче за него не са известни мотивите. Според БСП техните експерти все още работят, за да ги подготвят. \"Очаква се вотът на недоверие да бъде внесен другата седмица. По време на нашите обиколки в страната забелязваме, че състоянието на здравеопазването притеснява най-много българите. Не виждам защо вотът се омаловажава\", обясни в \"Денят ON AIR\" депутатът от БСП Ирена Анастасова. По думите ѝ и двата варианта за реформа в здравеопазването определено не са се харесали на хората. \"Според социологически проучвания хората не харесват и двата варианта. И при двата варианта става дума за допълнителни средства от хората. Проучванията сочат, че българинът иска повече държава в здравеопазването. Това иска и \"Визия за България\". Ще се влеят едни допълнителни пари в една нереформирана система. Всеки един опит да се наливат пари в здравеопазването води до това, на което сме свидетели\", коментира още депутатът от БСП. Според Анастасова социалистите не просто отричат реформите, те предлагат и алтернатива - именно \"Визия за България\". \"Искаме парите да отиват в болници, които не са частни институции. Ние не виждаме и намек за реформи в това, което предлагат управляващите до момента\", допълни тя.", "date": "2018.10.03", "title": "Състоянието на здравеопазването най-много притеснява българите, смятат от БСП"}
{"url": "https://www.bgonair.bg/bulgaria/2018-10-03/zaradi-sdelkata-s-evn-dyankov-prokopiev-i-traykov-otnovo-v-sada", "text": "Спецпрокуратурата отново обвини бизнесмена Иво Прокопиев, бившия финансов министър Симеон Дянков и бившия министър на икономиката и енергетиката Трайчо Трайков, за сделката за EVN.  Прокуратурата съобщи, че са прецизирали обвинителния акт срещу шестимата, привлечени под наказателна отговорност лица - Симеон Дянков и Иво Прокопиев са обвинени за извършване на длъжностни престъпления, от които са настъпили значителни финансови последици - близо 28 млн. лв. щети на държавния бюджет. 3-ма от привлечените - Радосвал Рачев, Петър Василев и Любомир Евстатиев са обвинени за нанасяне на щети на чуждо имущество в особено големи размери.  Бившият министър на енергетиката Трайчо Трайков е обвинен, че като длъжностно лице не е положил достатъчно грижи за повереното му имущество. Престъплението представлява особено тежък случай. Миналата седмица стана ясно, че е наложен запор на имуществото на Трайчо Трайков, който сега е общински съветник. Предстои съдът да насрочи разпоредително заседание възможно най-скоро.", "date": "2018.10.03", "title": "Заради сделката с EVN: Дянков, Прокопиев и Трайков отново в съда"}
{"url": "https://www.bgonair.bg/reportazhi/2018-10-03/bolnitsa-v-ruse-shte-ima-novo-otdelenie-po-hemodializa-blagodarenie-na-darenie", "text": "\r\n Ново по-модерно отделение по хемодиализа ще има университетската болница в Русе. Това става възможно благодарение на поредния дарителски жест на канадския милиардер от български произход Игнат Канев. Отделението не е ремонтирано от създаването си и е в окаяно състояние. Миналата седмица в болницата заработи отделението по трансфузионна хематология , изградено с 300 000 лева, дарени от Канев. 120 пациенти идват на хемодиализа три пъти в седмицата за по четири часа. Условията, в които се извършват процедурите, са тежки. А броят на болните в последните години се е увеличил двойно.  \"Има нужда от подобряване на битовите условия, от подобряване на комфорта на пациента в хода на процедурата, както и на всички работещи в това отделение\" коментира д-р Радка Карагьозова, началник на отделението по хемодиализа. Наложителният ремонт най-после ще стане факт благодарение на дарението от половин милион лева, предоставено от Игнат Канев.  \"Останалата част от парите, които ще са необходими за реализирането на проекта, ще бъдат осигурени както от дарители, така и от МЗ. Предвижда се да се подобри средата, предвижда се да бъдат обновени напълно апаратите за хемодиализа\", сподели пред Bulgaria ON AIR д-р Йосиф Новаков, зам.-директорът на УМБАЛ \"Канев\". Това е важно за пациентите, тъй като в Русе се лекуват и хора от съседните области. След ремонта отделението ще се разшири и вече ще заема цял етаж в болницата.", "date": "2018.10.03", "title": "Болница в Русе ще има ново отделение по хемодиализа благодарение на дарение"}
{"url": "https://www.bgonair.bg/bulgaria/2018-10-03/hemodializata-vav-vidin-ne-raboti-50-godishen-patsient-pochina", "text": "\r\n Кризисна ситуация в болницата във Видин. Заради повреден апарат за хемодиализа стотици пациенти трябва да търсят помощ в Монтана.  50-годишен мъж е починал тази сутрин, докато е транспортиран към центъра за хемодиализа. Според управителя на болницата д-р Цветан Василев, причината е, че починалият Красимир не се е явил на хемодиализа. Близките му обаче твърдят, че от болничното заведение му се обадили да не идва. Министърът на здравеопазването Кирил Ананиев разпореди спешна проверка. А 180 хил. лева тръгват към Видин за спешна подмяна на апаратурата и болничните легла. До понеделник всички пациенти ще бъдат пренасочвани към Монтана. На място е зам.-здравният министър Бойко Пенков, който ще провери какъв е проблемът с хемодиализата в града. Ситуацията възникна в понеделник, когато след авария гръмна един от филтрите на хемодиализата, предаде репортер на Bulgaria ON AIR.  ", "date": "2018.10.03", "title": "Хемодиализата във Видин не работи, 50-годишен пациент почина"}
