{"url": "https://www.bgonair.bg/economy/2019-04-22/darzhavniyat-fond-na-oman-se-otkaza-ot-iskovete-si-zaradi-ktb", "text": "Държавният резервен фонд на Оман се отказа от исковете си срещу Българската народна банка и другите органи на България, като акционер в Корпоративна търговска банка. Арбитражното дело, заведено на 22 октомври 2015 г. в Международния център за разрешаване на инвестиционни спорове срещу България, приключи в полза на страната ни, съобщи пресцентърът на централната банка. От БНБ обясняват, че това е станало след като българската страна се защитила успешно в съдебния спор, пише  . Претенциите на Държавния резервен фонд се основаваха на твърдение, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Оман, чрез действията на българското правителство, БНБ и българския съд, свързани с поставянето под специален надзор на КТБ и отнемането на лиценза ѝ.  Държавният резервен фонд претендираше за обезщетение в размер на 80 милиона евро. Този изход на делото изключва и възможността същите искове да бъдат предявени наново пред този или друг международен трибунал. Харесайте страницата ни във Facebook ТУК", "date": "2019.04.22", "title": "Държавният фонд на Оман се отказа от исковете си заради КТБ"}
{"url": "https://www.bgonair.bg/economy/2019-04-22/pazarat-na-imoti-ostava-pochti-nepromenen-rastat-v-sofiya-skromen", "text": "Забавянето в броя на сделките с жилищни имоти в повечето големи градове и в цялата страна, което започна от средата на миналата година, продължава и в началото на тази година, а спадът на ипотечното кредитиране се ускорява, сочат данни на Агенцията по вписванията за първото тримесечие на 2019 г. В София сделките през първото тримесечие са останали почти без промяна спрямо същия период на 2018 г., а в Пловдив и в цялата страна намаляват. Изключение от общата тенденция при големите градове са Варна и Бургас, където вписаните през първите три месеца на годината имоти постигат годишен ръст. В столицата вписаните сделки с имоти се връщат към скромен ръст след спада от 3,2% през четвъртото тримесечие на миналата година. Между януари и март в столицата са вписани 5641 сделки с имоти, което е точно с десет повече спрямо първите три месеца на миналата година. Това съответства на годишен ръст от 0,18%. В Пловдив обаче тенденцията за спад на сделките с имоти продължава за трето поредно тримесечие. Между януари и март в Града под тепетата са сключени 3004 сделки, което представлява понижение с 15,8% спрямо същия период на миналата година, когато са били вписани 3569 сделки. Спадът се ускорява спрямо четвъртото тримесечие на миналата година, когато беше отчетено свиване със 7,7%. Припомняме, че миналата година цените на жилищата в града се повишиха с 14% на годишна основа под влияние и на обявяването му за Европейска столица на културата и това явно отблъсква купувачите от пазара. След спада през четвъртото тримесечие на миналата година сделките с жилищни имоти във Варна се връщат към растеж с годишно повишение от 4,8% между януари и март. Още по-силно увеличение на годишна основа е отбелязано в Бургас, където вписаните сделки през първите три месеца на годината са нараснали с 6%, прекъсвайки серията от три поредни тримесечия на спад.", "date": "2019.04.22", "title": "Пазарът на имоти остава почти непроменен, ръстът в София - скромен"}
{"url": "https://www.bgonair.bg/economy/2019-04-22/na-sreshta-pri-premiera-rabotodatelite-se-pritesnyavat-ot-poskapvane-na-toka", "text": "Работодателските организации се притесняват от поскъпване на тока на свободния пазар от началото на април.  На среща при премиера Бойко Борисов енергийният министър Теменужка Петкова ги е уверила, че държавата изпълнява поетите ангажименти към енергийната борса и тя е стабилна.  Петкова обясни още, че след празниците се очаква и отговор от Брюксел дали ще може да се предостави държавна помощ на държавната ТЕЦ \"Марица-Изток 2\".", "date": "2019.04.22", "title": "На среща при премиера: Работодателите се притесняват от поскъпване на тока"}
{"url": "https://www.bgonair.bg/economy/2019-04-22/okolo-10-leva-poveche-za-rezervoar-gorivo-okolo-velikden", "text": "\r\n Броени дни преди Великден и денят на голямото пътуване преди празниците, простата математика показва, че в зависимост от вида гориво, с което се задвижва автомобилът, поскъпването ще е средно 10 лева за резервоар. Според експертите само за четирите месеца на тази година, барелът суров петрол е поскъпнал с 25 долара и вероятно цената му ще продължи да расте заради сложните международна обстановка на пазара.  Ако пътуваме от София до Бургас, при цена от 2,20лв собствениците на автомобилите, които са на масовия бензин А95 ще трябва да платят с около 3 лв повече от миналата година. Дизелът също отчита ръст от 20 стотинки, което при разстояние от 383 км ще излезе окло 7 лв по-скъпо от миналата година. Единствено собствениците на автомобили с газови уредби ще усетят положителната разлика в цената.  Високите цени на суровия петрол в момента са продиктувани от военните действия в Либия, гражданският конфликт във Венецуела и обтегнатите отношения между САЩ и Иран.  Справка показва, че най-евтино ще излезе на хората без кола. С днешна дата с автобус до морето ще ни струва 43 лв. Услугите на БДЖ ще ни излязат малко над 28 лв в посока.  Експертите също така предупреждават, че крайният потребител традиционно усеща понижението на цените на горивата по-бавно отколкото повишението им.  Харесайте и страницата ни във Facebook ", "date": "2019.04.22", "title": "Около 10 лева повече за резервоар гориво около Великден"}
{"url": "https://www.bgonair.bg/world/2019-04-22/ne-patuvayte-do-shri-lanka-vazmozhni-sa-oshte-atentati-preduprezhdavat-ot-mvnr", "text": "Mинистерството на външните работи отново предупреждава българските граждани да не предприемат пътуване до Шри Ланка заради ситуацията в страната и вероятност от нови терористични актове. За тези, които са на територията на Шри Ланка се съветва да поддържат връзка с посолството в Делхи, с близките си и да изчакат ситуацията да се нормализира, съобщават от МВнР. По информация на българското посолство в Делхи днес на брифинг с ръководителите на дипломатически мисии в Коломбо министър-председателят на Шри Ланка Ранил Викремесингхе е посъветвал намиращите се в страната туристи да останат. Но е препоръчал тези, на които тепърва предстои да посетят страната, да изчакат няколко дни, тъй като все още не всички терористи са разкрити. Той е посочил, че са идентифицирани 30 терористи, 9 атентатори-камикадзе, но се предполага, че те са общо 50 и са възможни още самоубийствени атентати. Сред идентифицираните до момента чуждестранни граждани, жертви на бомбените експлозии в Шри Ланка на 21 април, няма български граждани. Няма данни и за ранени български граждани. По данни на мисията ни в Делхи е установен контакт с над 20 български граждани, намиращи се на територията на Шри Ланка. Всички те са невредими след атентатите. Българското посолство в Делхи е в постоянен контакт по линия на местното консулско сътрудничество с посолствата на страните от ЕС в индийската столица, където се подава актуална информация от Коломбо. Посолството ни е в постоянен контакт и с хотели, и с болниците в Коломбо, където са настанени пострадали при атентатите. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. При необходимост или при извънредна ситуация българските граждани могат да се свържат с посолството на Република България в Делхи на тел.: + 91 11 26115549; +91 11 26115550 , тел. в извън работно време: + 91 9910999498.  ", "date": "2019.04.22", "title": "Не пътувайте до Шри Ланка, възможни са още атентати, предупреждават от МВнР"}
{"url": "https://www.bgonair.bg/world/2019-04-22/chetiri-etazhen-blok-se-sruti-v-istanbul", "text": "\r\n [related_articles] Четириетажен жилищен блок се срути в Истанбул. Причината - свличане на земни маси. За щастие няма жертви. Живущите са били евакуирани още през деня, а участъкът е бил отцепен. Евакуирани са и обитателите на намиращите се в района сгради.  ", "date": "2019.04.22", "title": "Четириетажен блок се срути в Истанбул (Видео)"}
{"url": "https://www.bgonair.bg/world/2019-04-22/tezhki-navodneniya-v-kanada-vzeha-zhertva-i-evakuiraha-hilyadi", "text": "Тежки наводнения в източната канадска провинция Квебек. Стихията, причинена от проливни дъждове, вече взе една жертва. Над 1500 души бяха евакуирани.  Наводнени са над 1000 къщи, а близо 600 военни бяха изпратени на помощ на жителите в град Лавал. Водата по улиците на населеното място достига над метър, след като местната река излезе от коритото си.  В няколко окръга е обявено бедствено положение още от края на миналата седмица. Очакванията на синоптиците са дъждовете в източната част на Канада да спрат през следващите дни. Харесайте страницата ни във Facebook ", "date": "2019.04.22", "title": "Тежки наводнения в Канада взеха жертва и евакуираха хиляди"}
{"url": "https://www.bgonair.bg/world/2019-04-22/izravneni-sili-i-balotazh-na-prezidentskite-izbori-v-severna-makedoniya", "text": "Стево Пендаровски и Гордана Силяновска-Давкова отиват на балотаж в надпреварата за президент на Северна Македония.  Кандидатът на управляващите Пендаровски води с 42,84% от гласовете пред опозиционния кандидат Силяновска-Давкова, която получи 42,24%, показват окончателните данни след проведения вчера вот. Според Държавната избирателна комисия, Министерството на вътрешните работи и наблюдателите, изборният ден в западната ни съседка е преминал спокойно и без проблеми.  Вторият тур на изборите ще се проведе на 5 май. Това са шести президентски избори от обявяването на независимостта на Македония. И първите след историческата смяна на името на страната. Харесайте страницата ни във Facebook ", "date": "2019.04.22", "title": "Изравнени сили и балотаж на президентските избори в Северна Македония"}
{"url": "https://www.bgonair.bg/denqt-on-air/2019-04-22/sabitiyata-v-makedoniya-sa-opredelyashti-za-badeshteto-na-evropa-otbelyaza-ekspert", "text": "\r\n Резултатите от преброяването на бюлетините от вчерашния първи тур на президентските избори в Северна Македония сочат, че на балотаж един срещу друг застават кандидатът на управляващата коалиция Стево Пендаровски и кандидатът на ВМРО-ДПМНЕ Гордана Силяновска-Давкова. \"Събитията в Македония са част и от бъдещето на България. Те трайно ще определят както ситуацията на Балканите, така и в Европа. На изборите, които ще се проведат на 5 май, е повече от ясно, че албанците ще бъдат факторът, който ще наклони везните в една или друга посока\", коментира в студиото на председателят на Държавната агенция за българите в чужбина доц. Спас Ташев. Първият кръг от президентските избори премина с най-ниската избирателна активност в сравнение с предходни такива за държавен глава. Според доц. Ташев докато Русия активно работела за защитата на собствените си интереси, България не правела нищо по въпроса за постигането на целите си. \"Управляващите трябваше да се замислят, че няма да стигнат доникъде с решаването на историческите въпроси посредством подхода, който са си избрали към югозападната ни съседка\", допълни още той. Пред   доц. Ташев подчерта, че въпреки, че през последните години ситуацията в Македония се е променила, към ден днешен няма как да говорим за завръщане към трайни приятелски взаимоотношения. За да бъде избран новият държавен глава на Република Северна Македония, ще трябва да гласуват повече от 40% от регистрираните гласоподаватели, т.е. 723 253 избиратели. ", "date": "2019.04.22", "title": "Събитията в Македония са определящи за бъдещето на Европа, отбеляза експерт"}
{"url": "https://www.bgonair.bg/world/2019-04-22/broyat-na-zaginalite-sled-atakite-v-shri-lanka-dostigna-290-dushi", "text": "\r\n Броят на жертвите на кървавите атаки в Шри Ланка достигна 290 души. Ранените са над 500. Сред жертвите са и много чужденци. Полицията съобщи, че през последното денонощие са задържани 24 души, заподозрени в съучастие с нападателите. Все още обаче никой не е поел отговорност за взривовете – най-кървавият акт на насилие в страната след края на гражданската война преди десетилетие. Полицейският час ще бъде вдигнат тази сутрин. Вечерният час, наложен от правителството на Шри Ланка обаче, ще остане в сила до второ нареждане. Социалните мрежи в страната все още са блокирани, за да се спре разпространението на фалшиви новини и да не се всява паника.  Шри Ланка е имала информация за готвените атаки, която й е била дадена от разузнаването на приятелска страна. Премиерът призна, че не е знаел за предупреждението и заяви, че тепърва ще се изяснява защо то не е стигнало до него и кой е отговорен за пропуска.  Междувременно стана ясно, че е обезвредена бомба край летището в столицата. Взривното устройство е било обезвредено след обаждане от граждани за забелязан подозрителен пакет на пътя, близо до аерогарата.    ", "date": "2019.04.22", "title": "Броят на загиналите след атаките в Шри Ланка достигна 290 души"}
{"url": "https://www.bgonair.bg/reportazhi/2019-04-22/noviyat-prezident-na-ukrayna-zapochva-s-razmah-osvobozhdava-reditsa-zatvornitsi", "text": "\r\n Освобождаването на всички украински затворници, пленени по време на конфликта в източната част на страната. Това ще бъде първата задача на новоизбрания президент Володимир Зеленски. Комедийният актьор без политически опит получи 73% от гласовете като нанесе съкрушителен удар на сегашния президент Петро Порошенко, който получи едва 25,5% подкрепа. Бурни аплодисменти избухнаха в щаба на Володимир Зеленски секунди след обявяването на първите екзит пол проучвания. С над 50 процента преднина кампанията на комика, започнала като шега, получи един изключителен завършек, в който почти никой не вярваше. Звездата от телевизионния сериал \"Слуга на народа\" сега ще застане начело на страната със 45-милионно население, управлявана от неясни политически платформи.  Пред радостните си привържениците Зеленски скромно наведе глава и обеща - \"Никога няма да ви разочаровам“. \"Ще напусна поста, но искам категорично да подчертая - няма да се оттеглям от политиката\", заяви Петро Порошенко. След обявяването на резултатите от президентския вот в Украйна не закъсняха и първите поздравления към новия лидер. Посолството на САЩ в Киев поздрави Зеленски с пост в Twitter, в който се посочва: \"Очакваме с нетърпение да продължим силното партньорство между САЩ и Украйна с новоизбрания президент Зеленски.\" Москва беше по-лаконична, като отбеляза, че резултатът от вота показва, че украинците искат \"промяна\".  ", "date": "2019.04.22", "title": "Новият президент на Украйна започва  с размах: Освобождава редица затворници"}
{"url": "https://www.bgonair.bg/world/2019-04-22/ogromen-gorski-pozhar-bushuva-v-severna-irlandiya", "text": "Над 50 огнеборци се опитват да потушат огромния горски пожар, който бушува в планините Морн в Северна Ирландия. 8 пожарни автомобила и два самолета също помагат при гасенето на пламъците.  Местните власти разпоредиха евакуацията на хора от парк за каравани, разположен в подножието на планините. Огънят бушува в опасна близост до къщи в графство Даун.  Очаква се стихията да бъде овладяна до края на деня. Харесайте страницата ни във Facebook ", "date": "2019.04.22", "title": "Огромен горски пожар бушува в Северна Ирландия"}
{"url": "https://www.bgonair.bg/world/2019-04-22/63-po-rihter-raztarsi-filipinite", "text": "\r\n Силно земетресение от 6,3 по Рихтер разтърси Филипните. Съобщава се за поне пет жертви. Спасителни екипи са намерили хора, затрупани под отломки. Евакуирани са част от сградите заради опасения от нови срутвания. Епицентърът е на 60 километра от столицата и на дълбочина от 40 километра. Филипините се намират в сеизмично активния тихоокеански \"Огнен пръстен\". Харесайте и страницата ни във Facebook ", "date": "2019.04.22", "title": "6,3 по Рихтер разтърси Филипините"}
{"url": "https://www.bgonair.bg/world/2019-04-22/shri-lanka-oshte-edin-vzriv-tozi-pat-v-bus", "text": "\r\n Нов взрив в Шри Ланка. Експлозия избухна в бус при обезвреждането на взривно устройство - край една от църквите, където вчера в атентат загинаха десетки. Полицията е открила 87 детонатора на автогара в столицата Коломбо. Полицията започна разследване дали взривните устройства имат нещо общо с координираните атаки навръх католическия Великден. А в кървавите нападения най-богатият човек в Дания загуби три от четирите си деца. Семейството било на почивка в Шри Ланка. При атаките загинаха 290 души, а около 500 бяха ранени. Според властите зад нападенията стои местна ислямистка групировка. Харесайте и страницата ни във Facebook ", "date": "2019.04.22", "title": "Шри Ланка: Още един взрив, този път в бус"}
