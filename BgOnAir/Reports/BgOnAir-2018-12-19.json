{"url": "https://www.bgonair.bg/science/2018-12-19/ot-dogodina-a1-zapochva-da-prodava-elektronni-vinetki", "text": "\r\n От първи януари 2019 г. се въвежда електронна винетка за удостоверяване на платената винетна такса за ползване на платената пътна мрежа в страната. Вече няма да се издават и предлагат хартиени винетки и няма да се изисква залепване на стикер на предното стъкло на автомобила.  А1 следва своята стратегия да прави технологиите си достъпни, лесни и полезни за хората. Компанията ще бъде първият телеком, който ще предлага електронни винетки в своите магазини, онлайн на сайта им и на мобилното им приложение \"Моят А1\".  Всеки месец мрежата на А1 генерира 6000 терабайта мобилен трафик, 1,5 млрд. изговорени минути. А1 разполага с над 3200 базови станции, а мобилната 4G мрежа на компанията обхваща 97% от населението на България.  През последната година компанията е инвестирала над 70 млн. лв. в модернизирането на своята мрежа. Потвърждение за развитието на мобилната мрежа на А1 са и резултатите на световния лидер по тестването на бързината и качеството на мобилните мрежи \"Ookla\". Според него А1 е телекомът с най-бързата 4G мрежа в България за последното тримесечие на 2018 година.  Време е за въпроса в месечната игра на А1. Отговаряйте правилно във Facebook страницата на телекома с коментар под техните новини. Наградата за позналите е нов смартфон – \"А1 Smart N9\".  А ето го и въпроса: Откъде потребителите могат да закупят нова електронна винетка от А1?", "date": "2018.12.19", "title": "От догодина А1 започва да продава електронни винетки"}
{"url": "https://www.bgonair.bg/world/2018-12-19/moshtno-tornado-se-razvihri-v-siatal-i-razrushi-desetki-kashti", "text": "Мощно торнадо нанесе огромни щети на предградие на Сиатъл. Подобна природна стихия е изключително рядко срещано явление по Западния бряг на САЩ.  Торнадото се е разразило внезапно и жителите на района не са били подготвени за него. За щастие няма жертви и пострадали.  Най-малко 10 къщи обаче са напълно разрушени, а покривите на десетки други са били отнесени от буреносния вятър.", "date": "2018.12.19", "title": "Мощно торнадо се развихри в Сиатъл и разруши десетки къщи"}
{"url": "https://www.bgonair.bg/bulgaria/2018-12-19/nov-sblasak-mezhdu-valeri-simeonov-i-nikolina-angelkova", "text": "\r\n Нов сблъсък между Валери Симеонов, вече депутат, и министърът на туризма Николина Ангелкова.  От ГЕРБ настояха новите правила за концесиониране на плажовете, разработени от Симеонов като вицепремиер, да бъдат отложени за втори път и така да влязат в сила през 2021 година.  С тях се въвеждат по-строги правила за отдаването на ивиците по Черноморието.  Зад предложението за отлагане застана и Ангелкова.  След остра реакция от страна на Симеонов, депутатите от Националния фронт за спасение на България и БСП, идеята беше отхвърлена.  Така от следващата година концесиите ще са по нови правила, според патриотите, по-прозрачни, а според министерството – създаващи правен вакуум, защото все още не са готови.", "date": "2018.12.19", "title": "Нов сблъсък между Валери Симеонов и Николина Ангелкова"}
{"url": "https://www.bgonair.bg/economy/2018-12-19/spacex-na-mask-privlicha-investitsii-za-500-mln-dolara", "text": "Американската космическа компания SpaceX на Илон Мъск е напът да привлече инвестиции за 500 млн. долара при оценка от 30,5 млрд. долара, пише The Wall Street Journal, като се позовава на свои източници. Базираната в Халхоум, Калифорния, компания ще набере капитала от съществуващи акционери и новия инвеститор Baillie Gifford & Co., твърди един от източниците. Шотландската компания за управление на инвестиции е един от най-големите инвеститори в друга компания, управлявана от Мъск - Tesla Inc., с дял от около 7,6%, според S&P Global Market Intelligence. SpaceX и инвеститорите са се договорили за условията за финансиране, но парите все още не са изплатени на компанията. SpaceX може да обяви сделката до края на годината, твърди медията. SpaceX е набрала около 2,5 млрд. долара капиталово финансиране според Dow Jones VentureSource. През миналия месец тя е набрала 250 млн. долара чрез първата си продажба на облигации с висока доходност. SpaceX и Baillie Gifford отказват коментар по темата. Четете повече по темата в ", "date": "2018.12.19", "title": "SpaceX на Мъск привлича инвестиции за 500 млн. долара"}
{"url": "https://www.bgonair.bg/sutreshen-blok/2018-12-19/malko-ili-mnogo-sa-560-leva-minimalna-rabotna-zaplata", "text": "\r\n Министерският съвет ще приеме постановлението за определяне на минималната работна заплата. В Бюджет 2019 беше прието тя да е в размер на 560 лева. Повишението е с 50 лева спрямо тази година.  На Националния съвет за тристранно сътрудничество (НСТС) работодателските организации за пореден път се обявиха срещу административното увеличение на минималното възнаграждение с аргумент, че няма ясна методика за нарастването му. Социалните партньори не приеха и предложението на синдиката за по-високо заплащане на нощния труд. \" \", обяви Теодор Дечев от Асоциацията на индустриалния капитал в България (АИКБ). \" \", настоя той пред Bulgaria ON AIR. Любослав Костов, който е икономически експерт от КНСБ, посочи в \"България сутрин\", че преговорите в НСТС не вървят много бързо и договарянето може да отнеме няколко години. Той е категоричен, че бизнесът може да понесе и по-голям от предвидения ръст на минималната работна заплата.  Костов се позова на доклад на Европейската комисия в който се казва, че производителността на труда у нас е много по-висока от ръста на работните заплати и по думите му имаме пропуснати ползи. \"В държавния сектор има позиции, за които заплата 510 лева е подигравка. Но когато чистачката в БАН идва с нейния дългогодишен стаж и получава повече от младия астроном, не съм съгласен, че са ѝ малко на чистачката\", даде пример Теодор Дечев  от АИКБ. \" \", отговори Костов и попита риторично: \"От 11 години дремят някакви 25 стотинки добавка, защото никого не го интересува. Единственият проблем е при държавата\", коментира Дечев относно спорния въпрос за нощния труд. А според икономическия експерт от КНСБ служителите не само не печелят, но и губят пари по време на нощна смяна.", "date": "2018.12.19", "title": "Малко или много са 560 лева минимална работна заплата?"}
{"url": "https://www.bgonair.bg/world/2018-12-19/hakeri-sa-razbili-vatreshnata-komunikatsionna-sistema-na-evropeyskite-institutsii", "text": "Мащабна хакерска атака срещу институции на Европейския съюз. Информацията е потвърдена от заместник-председателя на Европейската комисия Валдис Домбровскис. Хакери са разбили вътрешната комуникационна система на европейските институции и в продължение на няколко години са имали достъп до поверителни документи. Те са били свързани най-вече с миграцията, антитероризма, международните отношения, търговията, както и кореспонденцията с ключови дипломатически мисии на Европейския съюз по света.", "date": "2018.12.19", "title": "Хакери са разбили вътрешната комуникационна система на европейските институции"}
{"url": "https://www.bgonair.bg/denqt-on-air/2018-12-19/deputat-ot-bsp-podkrepyame-vetoto-zashtoto-e-pravilno-a-ne-zashtoto-e-na-prezidenta", "text": "\r\n Седмица след като парламента окончателно прие промените в наказателния кодекс, днес президента върна текстовете за преразглеждане. В мотивите си държавния глава обясни, че подкрепя усилията в борбата срещу тероризма, но не е съгласен с подхода на законодателя. Без да е очертан кръгът на лицата и на конкретните престъпления, за които може да се отлага уведомяването, се открива възможност за непропорционално засягане на права и се създава риск изключението да се превърне в правило. С гласуваните прокуратурата има право да забавя с 48 часа уведомяването на близките на задържан. Според сега действащите разпоредби съобщаването на семейството става незабавно.  Депутатът от БСП Тодор Байчев каза в студиото на  , че социалистите подкрепят връщането на закона защото това е правилната законодателна позиция, а не защото е вето на Румен Радев. , допълни още той.  Народният представител настоя вносителите на промените да прецизират кои са именно тези случаи, в които ще се допуска това неуведомление на близки и другите спорни точки, защото именно тези неща не са разписани в проекта. От ГЕРБ обясниха днес, че промените се правят заради влязла в сила европейска директива, която важи за всички държави членки. Тодор Байчев обаче отговори, че това не е така, защото има директива, която ни задължава да изготвим минимални правила за достъп до адвокатска защита и до уведомяване на трето лице. , обясни още народният представител от БСП пред   и добави, че според него тези промени се правят, за да облагодетелстват прокуратурата и МВР, които ще могат да упражняват натиск над задържаните, които пък ще са лишени от правна защита. Ветото на президента ще бъде гласувано в първите заседания на парламента за следващата година, а Тодор Байчев каза, че ако то бъде преодоляно, БСП ще реши какви следващи стъпки да предприеме.", "date": "2018.12.19", "title": "Депутат от БСП: Подкрепяме ветото, защото е правилно, а не защото е на президента"}
{"url": "https://www.bgonair.bg/world/2018-12-19/ek-shte-reshava-kakvo-shte-pravi-ako-nyama-sporazumenie-za-brexit", "text": "Европейската комисия трябва да обяви днес плана си за действие в случай, че Великобритания напусне Европейския съюз без споразумение. На срещата на върха на Европейския съвет миналата седмица лидерите решиха, че предоговаряне на условия по сделката на Brexit няма да има. Затова председателят на Европейската комисия Жан-Клод Юнкер обяви, че Брюксел ще се подготви и за вариант, при който Лондон ще напусне ЕС без споразумение.", "date": "2018.12.19", "title": "ЕК обявява какво ще прави, ако няма споразумение за Brexit"}
{"url": "https://www.bgonair.bg/direktno/2018-12-19/evrosredstva-za-nauka", "text": "До края на октомври по ОП \"Наука и образование за интелигентен растеж\" са договорени над 657млн.лв. Заместник-министърът на образованието Карина Ангелиева каза в предаването \"Директно\",че една част от средствата са за модернизиране на научната инфраструктура. Въпреки това, трябвало да се работи за това учените да останат у нас. \"В цяла Европа има проблем с изтичането на кадри в тази област\", посочи тя. Във видеото вижте и първата част от интервюто с Илия Троянов! ", "date": "2018.12.19", "title": "Евросредства за наука"}
{"url": "https://www.bgonair.bg/denqt-on-air/2018-12-19/pravitelstvoto-reshi-detska-mnogoprofilna-bolnitsa-v-stolitsata-shte-ima", "text": "\r\n Правителството реши да създаде детска многопрофилна болница, която ще обедини всички детски отделения, които в момента са разпръснати из цяла София. Според изчисленията на здравното министерство, само строителството на детската болница ще струва 20 млн. лева. Тя ще бъде изградена до \"Александровска болница\", където така или иначе беше започнат строежът на подобна болница. Специалисти обясниха, че заведението трябва да отвори врати до средата на 2020 година. Според бившия директор на \"Пирогов“ д-р Спас Спасков в момента специалистите, които лекуват детски болести, са разпръснати из цяла София. \"У нас имаме много добри детски специалисти. Те просто са разположени в различни болници. Това, от което се нуждае София, е едно звено за извънболнична помощ. Там всеки един родител може да заведе детето си, а след това пациентът да бъде насочен към определената болница. Ако тръгнем през строителство и организация на едно такова звено, проблемът ще се реши\", категоричен е докторът в \"Денят ON AIR\". По думите му има две концепции за това как трябва да изглежда детското здравеопазване - едната е да се направи една болница, където да бъдат събрани всички специалисти, а другата е към всяка една болница за възрастни да има и отделение за детски болести. \"Крайният срок за многопрофилната детска болница не е реалистична, за година и половина няма как да се построи и направи подобно лечебно заведение. Според мен в рамките на 3 до 4 години може да се извърши строежът, а след това година и половина да се обзаведе. Ако тръгнем с организация на добро извънболнично звено, то тогава ще бъде по-просто\", добави експертът пред Bulgaria ON AIR.", "date": "2018.12.19", "title": "Правителството реши: Детска многопрофилна болница в столицата ще има"}
{"url": "https://www.bgonair.bg/denqt-on-air/2018-12-19/globata-nalozhena-ot-ek-na-beh-nyamalo-da-bade-platena-ot-dzhoba-na-danakoplatetsa", "text": "\r\n \"Новината за глобата, която ЕК наложи на Българския енергиен холдинг, определено не е приятна. Санкцията в размер на 77 млн. евро , макар и да не е таванът на възможното, което България би претърпяла като щета, е доста сериозна.\" Това коментира в студиото на  депутатът от \"Обединени патриоти\" Красимир Богданов. По думите му обаче страната ни е отстояла националния си интерес. А най-важното е, че тази глоба няма да бъде платена от джоба на българските граждани. Темата предизвика бурни реакции и скандали в парламента по-рано днес. Според опозицията премиерът Бойко Борисов е излъгал, че Европейската комисия иска приватизция на Българския енергиен холдинг. Мнозинството пък отрече да е така. А българският енергиен холдинг /БЕХ/ и дъщерните му дружества \"Булгаргаз\" и \"Булгартрансгаз\" вероятно ще обжалват решението за налагане на глоба от 77 млн. евро от ЕК. Те не приемат заключенията на Комисията, че са злоупотребили с господстващо положение на българския газов пазар. Дружествата продължават да считат, че достъпът до българската преносна мрежа и до газохранилището винаги се е осъществявал в съответствие с действащите закони.   \"Тези дружества все пак формират доста сериозни приходи и е съвсем логично и нормално да могат сами да покрият разходите, които санкцията предвижда. До момента в ценообразуването не е включвано повишение на газта, така че няма никакво основание да се смята, че плащането на глобата ще стане за сметка на нови ценови разчети\", категоричен бе Красимир Богданов. Пред   той коментира и темата за ветото, което президентът Румен Радев наложи върху законовите поправки, с които се въвеждат т.нар. \"тайни арести\".  \"Това вето определено няма целесъобразност. Гласуваните промени в законопроекта засягат европейските директиви, свързани с борбата с тероризма\", отбеляза депутатът от \"Обединени патриоти\". В края на миналата седмица управляващите приеха промени в Наказателно-процесуалния кодекс, с които на прокуратурата бе дадена власт да забранява на арестантите да уведомяват своите роднини в срок до 24 часа. Уведомяването на близки от по-широкия кръг ще може да се блокира до 48 часа.", "date": "2018.12.19", "title": "Глобата, наложена на БЕХ, нямало да бъде платена от джоба на данъкоплатеца"}
{"url": "https://www.bgonair.bg/world/2018-12-19/belgiyskiyat-premier-zagubi-vota-na-nedoverie-i-hvarli-ostavka", "text": "Белгийският премиер Шарл Мишел подаде оставка. Той обяви решението си, след като загуби вота на недоверие в парламента и една от партиите в управляващата коалиция оттегли подкрепата си.  Премиерът е уведомил белгийския крал Филип и сега очаква решението му. Политическата криза в Белгия се разрази миналата седмица, заради разногласия по Пакта на ООН за миграцията, който беше подписан в Маракеш.  Партията \"Нов фламандски алианс\" напусна правителството заради несъгласия с документа и остави Мишел начело на правителство на малцинството.", "date": "2018.12.19", "title": "Белгийският премиер загуби вота на недоверие и хвърли оставка"}
{"url": "https://www.bgonair.bg/bulgaria/2018-12-19/balgarskiyat-energien-holding-vaznameryava-da-obzhalva-globata-na-ek", "text": "Българският енергиен холдинг и дъщерните му \"Булгаргаз\" и \"Булгартрансгаз\" вероятно ще обжалват глобата от 77 милиона евро, наложена от Европейската комисия.  В началото на седмицата от Брюксел обявиха, че налагат санкция заради нарушаване на антимополните правила, тъй като \"Булгартрансгаз\" не е дала достъп до газопреносната мрежа на страната.  От Българския енергиен холдинг обясняват, че не приемат заключенията на Комисията, че са злоупотребили с господстващо положение на българския газов пазар.  Оттам посочват още, че в нито един момент не са били засегнати интересите на българските потребители.", "date": "2018.12.19", "title": "Българският енергиен холдинг възнамерява да обжалва глобата на ЕК"}
{"url": "https://www.bgonair.bg/world/2018-12-19/gratskiyat-parlament-odobri-parviya-sledkrizisen-byudzhet", "text": "\r\n Тази нощ в Гърция одобриха първия следкризисен бюджет на страната. Той получи подкрепата на 154 депутати в 300-местния парламент.  В документа е заложен икономически растеж от 2,5 % за 2019 година, два пъти повече спрямо тази година. Това е първият бюджет от 8 години без чуждестранна финансова помощ, отбеляза в речта си гръцкият премиер Алексис Ципрас.  Докато депутатите гласуваха, пред сградата на парламента се проведе пореден протест срещу строгите икономии.", "date": "2018.12.19", "title": "Гръцкият парламент одобри първия следкризисен бюджет"}
{"url": "https://www.bgonair.bg/bulgaria/2018-12-19/tsisterna-s-dizelovo-gorivo-se-preobarna-kray-kazanlak", "text": "Цистерна с дизелово гориво се преобърна на околовръстния път на Казанлък.  По-голямата част от горивото на 23-тонната машина се разляло по пътя, по отводнителните канализации и в близкия напоителен канал.  Камионът с бургаска регистрация е бил управляван от 45-годишен мъж, който по неясни причини загубил управление над цистерната, тя се ударила в мантилелата, откъснала се от влекача, който преминава в лентата за насрещно движение и се преобърнала на самото пътно платно.  Няма пострадали при инцидента.  Близо три часа пътят остана затворен за движение. Трафикът се отклоняваше по обходен маршрут.", "date": "2018.12.19", "title": "Цистерна с дизелово гориво се преобърна край Казанлък"}
{"url": "https://www.bgonair.bg/bulgaria/2018-12-19/dimitar-razhev-koyto-ubi-mlada-zhena-v-stolichen-hotel-otiva-v-psihiatriya", "text": "Настаняват в психиатрична клиника 37-годишния Димитър Ръжев, който е обвинен за убийството на млада жена в хотел в София.  Прокуратурата настоява той да остане там до изясняване на точното му психично състояние.  Днес Ръжев беше доведен в съда, окован в белезници.  По време на заседанието стана ясно, че той страда от шизофрения, която се е отключила в детството му.  Бил е лекуван многократно.", "date": "2018.12.19", "title": "Димитър Ръжев, който уби млада жена в столичен хотел, отива в психиатрия"}
{"url": "https://www.bgonair.bg/bulgaria/2018-12-19/ostra-reaktsiya-advokati-se-obyaviha-protiv-promenite-v-antikoruptsionniya-zakon", "text": "70 адвокати изпратиха остро отворено писмо до председателя на правната комисия Данаил Кирилов.  Те се обявяват категорично против внесените от него и приети на първо четене промени в антикорупционния закон.  С тях се постановява, че проверка на имущество може да има дори при оправдателна присъда.  \r\nТака се обезсмисля решение на Върховния касационен съд.  Според адвокатите тези поправки в закона нарушават принципа на разделение на властите и създават предпоставки за произвол.  Подписалите писмото заплашват да изпратят дипломите си по право в Народното събрание в знак на протест, защото \"такова право те не са учили\".", "date": "2018.12.19", "title": "Остра реакция: Адвокати се обявиха против промените в антикорупционния закон"}
{"url": "https://www.bgonair.bg/bulgaria/2018-12-19/so-sazdava-nov-kvartal-s-zhilishta-za-12-000-stolichani", "text": "Нов жилищен квартал ще бъде изграден в бившата научнопроизводствена зона \"Хладилника-Витоша\" в София, съобщи столичният главен архитект Здравко Здравков по време на семинар за бюджета на общината за 2019 г. Това е зоната на бившите индустриални предприятия, където се намира \"Хлебозавода\", в района на бул. \"Черни връх\" и ул. \"Сребърна\". Там ще започне застрояването на нов квартал, като могат да се построят жилища за 12 000 души. В момента се подготвя 3D модел на новия квартал. Главният архитект на София смята, че тази бивша производствена зона може да се превърне в един от най-добрите квартали за живеене и работа в София. \"Работим заедно със собствениците на терени там, за да изберем правилният микс от функции за тази зона. Прецизираме уличната мрежа, местата за училища и детски градини, пешеходни и веловръзки с Южния парк и Борисовата градина. Целта е да не се допускат грешки като с \"Полигона\", където работят 20 000 души, а живеят само 2000\", посочи Здравков. \"Знаете претоварванията, които стават на \"Цариградско шосе\" вследствие на пренасяне на огромни групи от хора, които се преместват от кварталите, които служат само за спане до местата където отиват да работят. Така че тука задачата ни като архитекти и урбанисти е да не допуснем подобни монофункционални зони да се създават\", допълни той. През януари догодина предстои и обсъждането на наредба за градската среда, която ще включва изисквания за цветовете и оформянето на фасадите из София. Идеята е да не се допуска саниране на парче и разнообразие от шлайфан или щампован бетон пред новите сгради, предаде  . Подробните устройствени планове на кварталите \"Дружба\" 2, \"Мусагеница\", \"Люлин\" 1 и на булевард \"Сливница\" също ще бъдат завършени догодина. Ще бъде готов и планът за велосипедна и пешеходна връзка по трасето на бившата жп линия от гара \"Пионер\".", "date": "2018.12.19", "title": "СО създава нов квартал с жилища за 12 000 столичани"}
{"url": "https://www.bgonair.bg/bulgaria/2018-12-19/otlozhiha-vavezhdaneto-na-sistemata-za-novi-lichni-dokumenti-za-2020-g", "text": "Парламентът отложи за 1 януари 2020 г. въвеждането на новата система за издаване на българските лични документи. Това стана с промени в Закона за преминаването през и пребиваването на територията на България на съюзнически и на чужди въоръжени сили, с който се изменя и Законът за българските лични документи. \"Със сега приетия закон не се отлага въвеждането на електронната идентификация, а на новата система за издаване на българските лични документи\", разясни зам.-шефът на МВР Красимир Ципов, цитиран от  . \"През миналата година МВР започна подготовка за този процес на въвеждане на новата система за централизирана персонализация. Към настоящия момент системата е децентрализирана. Българските лични документи се произвеждат в 30 центъра. Това, което предвиждаме ние, с тази нова процедура по въвеждане в експлоатацията на новата система, персонализирането да се прави само в един център – София\", допълни Ципов. Той уточни, че обществената поръчка за това е стартирала тази година и се очаква да приключи следващото лято. И добави, че се предвиждат два нови образеца за лични документи - паспорт с 10-годишна давност и временна лична карта.", "date": "2018.12.19", "title": "Отложиха въвеждането на системата за нови лични документи за 2020 г."}
{"url": "https://www.bgonair.bg/bulgaria/2018-12-19/mezhdu-10-i-30-hil-dushi-shte-posreshtnat-novata-2019-godina-na-ploshtad-batenberg", "text": "\r\n Новогодишен концерт на площад \"Батенберг\" ще има, това увериха от Столичната община. Тази година обаче със средства за концерта няма да се включи и Българската национална телевизия, а само ще излъчи събитието.  Тази година новогодишната нощ на площада се очаква да я посрещнат между 10 и 30 хиляди души. Събитието ще струва на общината около 108 хиляди лева. Програмата ще включва различни естрадни, поп и рап изпълнители, балет и народна музика.  Програма ще започне в 22 часа и ще продължи до 1 часа на 1 януари. Градският транспорт ще е денонощен. ", "date": "2018.12.19", "title": "Между 10 и 30 хил. души ще посрещнат новата 2019 година на площад \"Батенберг\""}
{"url": "https://www.bgonair.bg/bulgaria/2018-12-19/mezhdunaroden-konsultant-shte-analizira-kontsesiyata-na-yulen-za-ski-zona-bansko", "text": "\r\n Международен консултант ще анализира концесията на \"Юлен“ за ски зона Банско. Това съобщи министърът на околната среда и водите Нено Димов.  Целта на правителственото решение е да се поправят основни грешки в договора от 2001 година. Обявилият се в понеделник като собственик на \"Юлен“ ски шампион Марк Жирардели според Димов бил диалогичен, което го карало да бъде оптимист за решението на казуса \"Банско“.  Дали има конфликт на интереси, след като бившият скиор е бил съветник на министъра на туризма Николина Ангелкова, тя отговори, че той не е получавал възнаграждение от министерството за дейността си.", "date": "2018.12.19", "title": "Международен консултант ще анализира концесията на \"Юлен“ за ски зона Банско"}
{"url": "https://www.bgonair.bg/bulgaria/2018-12-19/otkriha-tyalo-na-izhvarleno-novorodeno-bebe-vav-vodnoto-ogledalo-na-kardzhali", "text": "\r\n Откриха изхвърлено новородено бебе във \"Водното огледало\" на Кърджали. По-рано през деня от МВР съобщиха, че се разследва убийство на бебе от неговата майка, след подаден сигнал, че млада жена е потърсила в болница помощ след раждане, без да е ясна съдбата на бебето. От тази сутрин започна претърсване на коритото на \"Водното огледало\" заради съмнения, че майката е изхвърлила бебето си в река Арда. Тя е на 27 години, това е седмото ѝ раждане, бебето е момченце. Тази сутрин службите източиха \"Водното огледало\" до кота нула, за да търсят тялото на детето. Случаят е докладван в Районната прокуратурата и работата продължава под наблюдение на прокурор.", "date": "2018.12.19", "title": "Откриха тяло на изхвърлено новородено бебе във \"Водното огледало\" на Кърджали"}
