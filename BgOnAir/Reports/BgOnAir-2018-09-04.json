{"url": "https://www.bgonair.bg/world/2018-09-04/pone-shestima-sa-zaginali-sled-kato-moshten-tayfun-udari-bregovete-na-yaponiya", "text": "Най-малко шестима души са загинали, след като мощен тайфун удари западните брегове на Япония. Други трима са леко ранени от летящи отломки от покриви и стъкла. \"Джеби\" е най-силната буря от половин век насам, която връхлетя с ветрове до 165 километра в час. Силните пориви откъснаха петролен танкер от мястото, където беше закотвен, и го запратиха в основния мост, водещ към летище Кансай. Поради тази причина достъпът до аеропорта в залива Осака е силно затруднен. Пистите и главният терминал са наводнени, а блокирани остават над 2600 пасажери. Още преди тайфунът да достигне Япония, властите анулираха над 500 полета. Много влакове са спрени, а нареждането за евакуация засяга над 1 милион души.", "date": "2018.09.04", "title": "Поне шестима са загинали, след като мощен тайфун удари бреговете на Япония"}
{"url": "https://www.bgonair.bg/science/2018-09-04/sotsialnite-mrezhi-se-srinaha-hilyadi-potrebiteli-ostanaha-bez-dostap-do-facebook-i-instagram", "text": "Временен срив на социалните мрежи притесни милиони потребители от цял свят. За около 90 минути късно снощи нямаше достъп до Facebook, WhatsApp и Instagram.  Някои от потребителите имаха проблеми с влизането в профилите си, виждаха код за грешка или надпис за липса на поддръжка.  Други получаваха съобщение, че акаунтът им е временно недостъпен.  Социалните мрежи вече са достъпни, а администраторите им се извиниха за причиненото неудобство, без да посочват причините за проблема.", "date": "2018.09.04", "title": "Социалните мрежи се сринаха, хиляди потребители останаха без достъп до Facebook и Instagram"}
{"url": "https://www.bgonair.bg/bulgaria/2018-09-04/oblastnata-uprava-na-ruse-prizovava-stopanite-da-si-kolyat-prasetata", "text": "\r\n Частните стопани сами да заколят прасетата си като превенция срещу африканската чума по свинете. Този призив ще бъде отправен към хората в малките населени места около Русе.  \"Всички стопани, които имат и гледат прасета на територията на областта, те са от порядъка на 500-600 човека с около близо 1000 прасета, да ги заколят, да си ги приберат във фризерите или са се съберат да си ги консумират, за да не попадаме в ситуацията при откриване дори и на едно огнище да започнат по-крутите мерки с унищожаването на прасета и тяхното загробване\", препоръча областният управител на Русе Галин Григоров. Причината е, че освен в Провадия, заболяването е регистрирано и в непосредствена близост до румънския окръг Гюргево. В русенско работят и три от най-големите свинекомплекси в България с над 120 000 животни. Продължава засилената дезинфекция на превозните средства през граничния пункт \"Дунав мост\", следи се и за нерегламентиран превоз на живи животни.", "date": "2018.09.04", "title": "Областната управа на Русе призовава стопаните да си колят прасетата"}
{"url": "https://www.bgonair.bg/bulgaria/2018-09-04/razrushiha-oshte-edna-emblematichna-za-stolitsata-sgrada", "text": "Разрушиха емблематичната столична сладкарница \"Феята\" до бул. \"Цариградско шосе\". В късния следобед тежка техника изравни със земята сградата, която с години беше необитавана.  Все още не е ясно дали на това място ще бъде издигната нова сграда и дали тя по някакъв начин ще напомня на \"Феята\". Сградата не е паметник на културата.  Според устройствените параметри в района не се разрешава повече от 3-етажно строителство.", "date": "2018.09.04", "title": "Разрушиха още една емблематична за столицата сграда"}
{"url": "https://www.bgonair.bg/bulgaria/2018-09-04/iztichane-na-gaz-na-benzinostantsiya-v-blagoevgrad-predizvika-panika", "text": "Днес следобед на телефон 112 е подаден сигнал за изтичане на газ в района на новооткриваща се бензиностанция в Благоевград.  За минути полиция, пожарна и Гражданска защита пристигнаха на мястото и се опитаха да локализират изтичането. От бензиностанцията не коментираха темата.", "date": "2018.09.04", "title": "Изтичане на газ на бензиностанция в Благоевград предизвика паника"}
{"url": "https://www.bgonair.bg/world/2018-09-04/kontsert-sreshtu-rasizma-v-kemnits-sabra-50-hilyadna-publika", "text": "Концерт срещу расизма и ксенофобията събра близо 50 хил. германци в Кемниц. Събитието премина под надслов \"Ние сме повече“ и започна с минута мълчание в памет на 35-годишния мъж, починал на 26 август след като бе намушкан с нож. За престъплението са заподозрени иракчанин и сириец, които са кандидатствали за статут на бежанци. През седмицата след убийството в Кемниц имаше няколко демонстрации, както срещу миграционната политика на властите, така и срещу ксенофобията. Стигна се до сблъсъци и масови безредици.", "date": "2018.09.04", "title": "Концерт срещу расизма в Кемниц събра 50-хилядна публика"}
{"url": "https://www.bgonair.bg/world/2018-09-04/prolivnite-dazhdove-v-severna-italiya-prichiniha-seriozni-navodneniya", "text": "Тежки наводнения в Северна Италия. Заради проливните дъждове през уикенда много реки излязоха от коритата си. Най-тежко е положението във Верона, където стотици домове и автомобили са под вода. Само за денонощие аварийните екипи в града са се отзовали на над 200 обаждания за помощ. Нарушен беше и графикът на обществения транспорт. В няколко селища в района за кратко нямаше ток. Стихията нанесе само материални щети по сградите и инфраструктурата. Не се съобщава за пострадали.", "date": "2018.09.04", "title": "Проливните дъждове в Северна Италия причиниха сериозни наводнения"}
{"url": "https://www.bgonair.bg/world/2018-09-04/stihiyata-gordan-vilnee-iz-florida", "text": "Проливни дъждове и буреносни ветрове във Флорида.  Южният американски щат бе ударен от тропическата буря Гордън. Стихията се очаква да набере мощ и да се превърне в ураган, когато достигне мексиканския залив, съобщиха от американския Център за наблюдение на ураганите.", "date": "2018.09.04", "title": "Стихията Гордън вилнее из Флорида"}
{"url": "https://www.bgonair.bg/world/2018-09-04/stachkata-na-moryatsite-v-gartsiya-prodalzhava-feribotite-ostavat-po-pristanishtata-i-dnes", "text": "Стачката на моряците в Гърция продължава. Всички кораби остават на котва по пристанищата до утре сутрин. Анулирани са и всички фериботни връзки от гръцките острови.  Протестът е организиран от Гръцката федерация на моряците, които настояват за 5% повишение на заплатите, замразени през последните 8 години.  Работодателите обаче не отстъпват.  Туристите принудително ще останат по островите до сряда, ако успеят да намерят места в първите фериботи след протестите.  Все още не е ясно дали от пристанището в Кавала ще продължат и утре да обслужват фериботите към остров Тасос, където почиват много българи.  От Външното ни министерство съветват туристите да потърсят информация от съответните туристически компании, както и от бреговата охрана.", "date": "2018.09.04", "title": "Стачката на моряците в Гърция продължава, фериботите остават по пристанищата и днес"}
{"url": "https://www.bgonair.bg/sutreshen-blok/2018-09-04/naprezhenieto-v-germaniya-test-za-vlastta-na-angela-merkel", "text": "\r\n Бунт срещу системата или господство на беззаконието? Предизвестено ли беше пламването на искрата на уличното правосъдие в германския Кемниц? И как това спомогна за просперитета на популистката алтернатива за страната? Събитията се превърнаха в тест за властта на канцлера Ангела Меркел.  , коментира в студиото на   бившият зам.-външен министър Милен Керемедчиев. По думите му, въпреки, че в последните години мигрантските потоци значително са намалели, истерията се увеличавала и било въпрос на време тази вълна да превземе и останалата част на Европа. Само преди дни най-малко 300 души бяха арестувани на протест в Кемниц, на който се събраха хиляди поддръжници и противници на мигрантите. До ескалация на напрежението се стигна след убийството на 35-годишен германец и ареста на извършителите – сириец и иракчанин. , посочи историкът и лидер на партия \"Възраждане\" Костадин Костадинов в студиото на Златимир Йочев. Кемниц се оказа в центъра на дебата в германското общество за чужденците. През последните години повече от 1,6 милиона милиона души, предимно от Сирия, Ирак и Афганистан са потърсили убежище в Германия.", "date": "2018.09.04", "title": "Напрежението в Германия - тест за властта на Ангела Меркел"}
{"url": "https://www.bgonair.bg/economy/2018-09-04/evrostat-s-blizo-85-sa-poskapnali-stokite-u-nas-ot-nachaloto-na-veka", "text": "\r\n България е на четвърто място в Европейския съюз по поскъпване на стоките и услугите между 2000 и 2017 г., сочат данни на европейската статистическа служба Евростат. С изключение на мебелите и домакинските уреди, цените на стоките и услугите у нас отбелязват по-голямо повишение в сравнение със средното равнище в ЕС през разглеждания период, като в почти всички категории сме в топ пет по нарастване на цените, сочат още данните на европейската статистика. Най-много са поскъпнали алкохолът и цигарите, а най-слаб е бил ръстът на цените в областта на комуникациите. В пет от 11-те изследвани категории стоки и услуги от Евростат цените у нас са нараснали с над 100%, а в нито една не е отчетено поевтиняване от началото на века. Между 2000 и 2017 г. цените у нас отбелязват ръст от 84,6% при средно равнище от 36,5% в ЕС през същия период. Най-много е поскъпнал животът в Румъния – цените на стоките и услугите в северната ни съседка са нараснали с цели 257% от началото на новия век. Преди страната ни са също Унгария с ръст на цените от 98% и Латвия с 86,7%. Цените на стоките и услугите в Исландия също са се повишили повече, отколкото в България през разглеждания период – със 108,3%, но страната не е членка на ЕС. Най-слаб ръст на цените на стоките и услугите между 2000 и 2017 г. е регистриран в Германия – само с 28,6%, следвана от Швеция с 29,1% и Франция с 29,7%.", "date": "2018.09.04", "title": "Евростат: С близо 85% са поскъпнали стоките у нас от началото на века"}
{"url": "https://www.bgonair.bg/bulgaria/2018-09-04/s-burni-strasti-sred-deputatite-i-boykot-premina-parviyat-raboten-den-v-ns", "text": "\r\n Бурни страсти сред депутатите, опозицията с бойкот на парламента и може би крачка назад за министерските оставки. Така изглеждаше първият работен ден в Народното събрание. Първият пленарен ден започна под знака на затихващата правителствена криза. За пореден път управляващите декларираха стабилност.  БСП пък обявиха - искат разпускане на парламента и предсрочни избори. До тогава напускат парламента. Само 20 от техните депутати ще останат в пленарната зала, за да защитават интересите на хората, които са ги избрали. Дали оставките на Ивайло Московски, Николай Нанков и Валентин Радев ще бъдат приети, ще стане ясно в понеделник. Част от патриотите все още са срещу рокадите и не са решили как да гласуват. В Народното събрание малкият коалиционен партньор не направи декларация за старта на сезона. Председателят Волен Сидеров си тръгна бързо от парламента.  Депутатите ще заседават и в сряда, а след това се разпускат отново за седмица.", "date": "2018.09.04", "title": "С бурни страсти сред депутатите и бойкот премина първият работен ден в НС"}
{"url": "https://www.bgonair.bg/world/2018-09-04/kray-na-stachkata-na-gratskite-moryatsi", "text": "Гръцкият синдикат на моряците отмени двудневната стачка на фериботите. Това стана, след като при повторните преговори днес беше постигнат компромис между работодатели и служители. Фериботните компании се съгласиха да повишат заплатите на моряците с 2 % от януари догодина. Служителите настояваха за 5-процентно увеличение, след като възнагражденията им бяха замразени през последните 8 години на криза. Новината за края на стачката беше посрещната с радост от хилядите туристи, блокирани от вчера по гръцките острови.", "date": "2018.09.04", "title": "Край на стачката на гръцките моряци"}
{"url": "https://www.bgonair.bg/denqt-on-air/2018-09-04/interesen-e-startat-na-politicheskiya-sezon-smyata-patriot", "text": "\r\n Днес започна новия политически сезон. Председателят на ПГ на ГЕРБ Цветан Цветанов заяви, че коалицията продължава да следва управленската програма и обвини опозицията, че внася съмнения в обществото в ущърб на управляващите. Той призова и през новата парламентарна сесия да има ползотворна законодателна дейност, а дебатите да бъдат културни. Снощи пък имаше среща на коалиционните партньори, на която те да изглаждат различията си и да изчистят комуникационните проблеми, за които признаха. Президентът Румен Радев пък отправи послание преди първото заседание на Народното събрание след лятната ваканция. Радев заяви, че с оставки няма да се промени нищо, обяви още, че ще работи за изграждането на нова перспектива за България и беше категоричен, че предсрочни парламентарни избори няма да решат реалните проблеми. Народният представител от \"Обединени патриоти\" Александър Сиди коментира това в студиото на  . Депутатът каза, че началото на политическия сезон е интересно при положение, че стартира с министерски оставки, конфликт в правителството и обръщение на президента.  Народният представител каза, че Румен Радев е отправил странно послание, с което прави внушения в частта за смисъла на съществуването на политическите партии.  \"Нито е старт на ново Народно събрание, нито е старт на нов цикъл избори. Ако искаше да направи обръщение по отношение на политическия сезон, може би трябваше да го направи от трибуната на Народното събрание\", каза Александър Сиди пред  . Той сподели мнението си още, че Радев вчера и лидерът на БСП днес в парламента са говорили едно и също нещо в своите изявления.  Депутатът от ВМРО призна също и за дефицит на комуникация в правителството. \"Надявам се, че с новия политически сезон ще се усмирят страстите\", добави народният представител. По думите му обаче в управляващата коалиция все още не са се научили да не си говорят чрез медиите.", "date": "2018.09.04", "title": "Интересен е стартът на политическия сезон, смята патриот"}
{"url": "https://www.bgonair.bg/denqt-on-air/2018-09-04/sotsialist-bsp-ne-abdikira-ot-parlamenta-levitsata-otiva-pri-horata", "text": "\r\n БСП остава в Народното събрание с 20 души, които да защитават в пленарна зала тезите и идеите на левицата. Останалите депутати отиват при народа, за да търсят единение. Това обяви лидерът на левицата Корнелия Нинова. Защо правят този ход социалистите? \"Не бих нарекъл това ход, това е нормално поведение на БСП оттук нататък, защото виждаме, че в този парламент няма смисъл да стоим и да участваме в безсмислени дебати. Ние няма да ставаме част от това безплодно управление\", уточни в \" \" зам.-председателят на ПГ на БСП Георги Свиленски. По думите му БСП не абдикира от парламента, именно затова ще има 20 депутати, които да защитават избирателите на партията. \"Всички народни представители на БСП ще се редуват на ротационен принцип в пленарната зала - в зависимост от проектите, които се гледат там. Няма да има заточени в Народното събрание. По-важното е какво ще правят тези 60 души, които са извън парламента\", подчерта Свиленски. Той заяви още, че за по-важни законопроекти ще се явява цялата група на БСП в парламента, по време на обсъждането на бюджета също. \"След 10-ти септември ще има заседание, на което ще се реши кой къде точно ще трябва да ходи и участва. Ще обиколим и ще стигнем до всяка една точка на България, за да представим \"Визия за България\". Искаме да чуем и нови идеи. Готови сме да се срещнем и с други партии и организации, които искат да подкрепят този проект\", допълни социалистът пред  .", "date": "2018.09.04", "title": "Социалист: БСП не абдикира от парламента, левицата отива при хората"}
{"url": "https://www.bgonair.bg/bulgaria/2018-09-04/avtomobil-se-preobarna-kray-kresnenskoto-defile-zaradi-svlachishte", "text": "Нов епизод от войната на пътя - кола се преобърна край Кресненското дефиле в опит да избегне опасно свлачище.  Шофьорът на автомобила се е отървал без сериозни наранявания, а колата е смачкана до неузнаваемост. Патрули на КАТ организираха движението, което се извършваше в една лента.", "date": "2018.09.04", "title": "Автомобил се преобърна край Кресненското дефиле заради свлачище"}
{"url": "https://www.bgonair.bg/bulgaria/2018-09-04/transportniyat-bransh-se-obyavi-v-zashtita-na-ivaylo-moskovski", "text": "\r\n Най-големите браншови организации в сферата на транспорта изпратиха писма до министър-председателя Бойко Борисов. В тях те настояват Ивайло Московски да остане на поста министър на транспорта. Премиерът Борисов поиска неговата оставка, както и тези на министрите на вътрешните работи и регионалното развитие след катастрофата в Своге. Според превозвачите отстраняването на Московски е прибързан акт, който ще се отрази негативно на транспортния сектор предвид задълбочаващото се разделение между държавите членки по повод законодателните предложения на Европейската комисия, известни като пакета Макрон.", "date": "2018.09.04", "title": "Транспортният бранш се обяви в защита на Ивайло Московски"}
{"url": "https://www.bgonair.bg/bulgaria/2018-09-04/sled-mnozhestvo-opiti-zapochna-iztochvaneto-na-mazuta-ot-potanaliya-mopang", "text": "\r\n Започна операцията по източването на мазута от резервоарите на потъналия преди близо век край Созопол американски кораб \"Мопанг“. Работната платформа влезе в морето, заедно с допълнителен водолазен кораб и нефтосъбирач.  През първите дни на операцията ще бъдат направени допълнителни обследвания на корпуса, за да се прецени откъде ще започне източването на останалия мазут.", "date": "2018.09.04", "title": "След множество опити: Започна източването на мазута от потъналия \"Мопанг\""}
{"url": "https://www.bgonair.bg/bulgaria/2018-09-04/kolanite-i-videoregistratorite-zadalzhitelni-za-mezhdugradskite-avtobusi", "text": "\r\n Коланите и видеорегистраторите стават задължителни за междуградските автобуси. Това гласуваха днес депутатите от регионалната комисия в парламента.  Превозвачите имат половин година, след приемането на закона, през която да въведат новото изискване.", "date": "2018.09.04", "title": "Коланите и видеорегистраторите - задължителни за междуградските автобуси"}
{"url": "https://www.bgonair.bg/bulgaria/2018-09-04/instituta-za-patna-bezopasnost-sazdavaneto-na-agentsiya-za-bezopasnost-na-dvizhenieto-e-poveche-ot-nalozhitelno", "text": "\r\n Поредица от пропуски и нарушения при проектирането, ремонта и експлоатацията на пътя са причина за тежката катастрофа край Своге. Това са изводите от доклада на експертите от Института за пътна безопасност, изготвен след инцидента.  Според доклада веригата от пропуски започва отдавна - от фазата на проектиране, изграждане, приемане от комисия на съоръжението до въвеждането му в експлоатация и стига до МВР. Министерството е могло да затвори опасния участък и да предотврати катастрофата. Изследването на Института стига до общо 11 извода. Сред тях: На опасния завой липсва пътен знак, който да предупреждава за опасен завой. Вместо него има нерегламентирано пано. В зоната на катастрофата знаците не са сложени на правилната височина, нито на правилно отстояние от пътя. Основите на мантинелата са поставени не на 50, а на 20 см от платното.  Тротоарът е с близо 40 см по-тесен от нормалното.  Според Института стопанинът на пътя – Агенция \"Пътна инфраструктура\"и стопанинът на тротоара – община Своге не са приложили работещо инженерно решение, което да предотврати смърт.  Според доклада създаването на Агенция за безопасност на движението е повече от наложително.", "date": "2018.09.04", "title": "Института за пътна безопасност: Създаването на Агенция за безопасност на движението е повече от наложително"}
{"url": "https://www.bgonair.bg/bulgaria/2018-09-04/protestirashti-nahluha-v-transportnoto-ministerstvo-opitaha-grazhdanski-arest", "text": "\r\n Опит за граждански арест в Министерството на транспорта. Протестиращи нахлуха в сградата днес по обед, но полицията ги изведе оттам. \n Оставката на министъра на транспорта Ивайло Московски не беше достатъчна на протестиращите. Акцията на протестиращите се осъществи в сградата на транспортното министерство , а целта – зам.-министърът на транспорта Ангел Попов. Зам.-министърът е категоричен, че не се притеснява от подобни акции и дори е завел и дела за клевета срещу него.", "date": "2018.09.04", "title": "Протестиращи нахлуха в транспортното министерство! Опитаха граждански арест"}
{"url": "https://www.bgonair.bg/bulgaria/2018-09-04/vidinchani-gotvyat-novi-protesti-zaradi-nezapochnalo-stroitelstvo-na-magistrala-kam-grada", "text": "\r\n Жителите на Видин и региона готвят нови мащабни протести. Причината е, че все още не е започнало строителството на нова магистрала, която да ги свързва със София, а пътят, който ползват в момента, е опасен. Местните обвиняват кметовете на Видин и Димово. След запитване на   от Община Видин отговориха, че по никакъв начин не е бездействала, а напротив - администрацията е в постоянна комуникация с пътната агенция, която е възложител на проекта и трябва да внесе нужната документация. От Община Димово коментар все още няма. Оказа се, че с протестите си видинските граждани накараха цяло правителство да им обърне внимание, а не можем да накараме местните велможи да ни чуят. ", "date": "2018.09.04", "title": "Видинчани готвят нови протести заради незапочнало строителство на магистрала към града"}
{"url": "https://www.bgonair.bg/denqt-on-air/2018-09-04/koi-shte-sednat-na-ovakantenite-ministerski-kresla-koalitsiyata-reshava-idniya-ponedelnik", "text": "\r\n Началото на новия политически сезон беше доста бурно. След всички скандали, които разтърсваха правителството през лятото, трима министри трябваше да си подадат оставките заради катастрофата край Своге, при която загинаха 17 души. Те бяха поискани лично от премиера Бойко Борисов. \"Топката в момента е в коалиционния съвет. Вчера лидерите на партиите в управлението имаха една добра среща, за да се изгладят разногласията. Когато има някакви теми, които трябва да се обсъдят, добре е това да става лице в лице, за да се намерят правилните решения\", коментира в студиото на \" \" депутатът от ГЕРБ Христо Гаджев. По думите му предстои да се разгледат оставките и евентуалните хора, които биха заменили овакантените министерски кресла.  \"Това ще се реши идния понеделник на коалиционен съвет. Всяка една от политическите сили има възможността да сменя министрите, които тя е излъчила. Единствено премиерът обаче има право да внесе някакви промени в Министерския съвет\", категоричен е депутатът пред  . Според него от много години от БСП се опитват да внесат слух и интрига между Цветанов и Борисов, но всъщност взаимодействието между двамата е прекрасно.  \"Винаги сме се опитвали да поощряваме диалога между нас и Обединените патриоти. Има и моменти, когато работата води до по-големи емоции. Трябва обаче да решаваме въпросите професионално. Има усещане за напрежение, каквото всъщност няма\", подчерта още Гаджев.", "date": "2018.09.04", "title": "Кои ще седнат на овакантените министерски кресла? Коалицията решава идния понеделник"}
{"url": "https://www.bgonair.bg/world/2018-09-04/yaponiya-se-gotvi-za-moshten-tayfun", "text": "Япония се подготвя за мощен тайфун, който ще удари страната през следващото денонощие. Очаква се Джеби, най-силната буря от 25 години насам, да наруши сериозно транспорта.  Заради буреносните ветрове, които достигат до 216 км/ч, властите анулираха като предпазна мярка над 500 полета. Много влакове бяха спрени от движение. В някои райони се очаква да паднат проливни дъждове.  В началото на юли най-малко 226 души загинаха в Западна Япония при наводнения и свлачища, предизвикани от порои.  10 души остават в неизвестност след най-смъртоносното природно бедствие в страната от повече от три десетилетия.", "date": "2018.09.04", "title": "Япония се готви за мощен тайфун"}
