{"url": "https://www.bgonair.bg/economy/2018-11-26/shemi-za-58-mln-lv-po-op-razvitie-choveshkite-resursi-shte-startirat-prez-2019-g", "text": "През 2019 г. ще стартират нови осем схеми за 58 млн. лева по ОП \"Развитие на човешките ресурси\". Това каза зам.-министърът на труда и социалната политика Зорница Русинова при откриването на днешното редовно 11-то заседание на Комитета за наблюдение на Оперативна програма \"Развитие на човешките ресурси\". Тя уточни, че най-важната от тях е насочена към подкрепа на хората с увреждания. Във възрастовата група над 29 години има изключително голям интерес от страна работодателите и регистрираните в бюрата по труда ще бъдат подкрепени с тези средства до голяма степен, посочи Русинова.  Сред другите схеми от оперативната програма тя открои подкрепата за недекларираните заетости, подобряване на условията на труд, както и подкрепата на Националната агенция за национално образование и квалификация. Идеята е тя да се свърже с информационната система на центровете за по-добър контрол на бюджетните средства.  Останалите 6 мерки са изцяло в подкрепа на важната социална реформа за дългосрочната грижа, поетапното закриване и трансформирането на домовете за възрастни хора, най-вече тези за хора с психични увреждания, деменции и др. Ще се започне с 11 домове, като общо за следващата година ще бъдат обхванати 3000 души. \r\nЧетете повече на .", "date": "2018.11.26", "title": "Схеми за 58 млн. лв. по ОП \"Развитие човешките ресурси\" ще стартират през 2019 г."}
{"url": "https://www.bgonair.bg/world/2018-11-26/trus-ot-63-po-rihter-raztarsi-irano-irakskata-granitsa", "text": "Трус от 6,3 по Рихтер разтърси ирано-иракската граница. Земетресението е ударило иранската провинция Керманшах. Съобщава се за близо 170 души, които са получили леки наранявания от падащи отломки. Трусът е бил почувстван и в иракската столица Багдад. През ноември миналата година трус в същия район взе над 400 жертви.", "date": "2018.11.26", "title": "Трус от 6,3 по Рихтер разтърси ирано-иракската граница"}
{"url": "https://www.bgonair.bg/lyubopitno/2018-11-26/sondata-na-nasa-insayt-e-gotova-da-katsne-na-mars", "text": "Американската космическа агенция НАСА се подготвя за най-важните седем минути в историята си – спускането на апарата \"ИнСайт\" на Марс. Критичните моменти от мисията са навлизането в марсианската атмосфера и кацането.  Там гравитацията е едва 1/3 от земната, затова се изискват сложни маневри и специални парашути.  Модулът \"ИнСайт” на стойност 830 милиона долара беше изстрелян на 5 май. 205 дни по-късно и при успешно приземяване той трябва да започне да разкрива тайните за образуването на Марс преди 4,5 милиарда години.  Модулът е с тегло 358 кг и ще кацне в областта Елизиум, близо до марсианския екватор.", "date": "2018.11.26", "title": "Сондата на НАСА \"ИнСайт\" е готова да кацне на Марс"}
{"url": "https://www.bgonair.bg/world/2018-11-26/helikopter-se-razbi-v-istanbul-chetirima-voenni-zaginaha", "text": "Турски военен хеликоптер се разби на улица в Истанбул. На място загинаха четирима военни, а един е ранен.  Няма пострадали цивилни граждани. Хеликоптерът извършвал тренировъчен полет, когато паднал между две жилищни сгради в квартал в азиатската част на турския мегаполис.  Причините за инцидента все още се изясняват.", "date": "2018.11.26", "title": "Хеликоптер се разби в Истанбул, четирима военни загинаха"}
{"url": "https://www.bgonair.bg/economy/2018-11-26/podpisvame-sporazumenie-za-finansirane-na-gazova-vrazka-s-gartsiya", "text": "\r\n До дни България ще подпише споразумение за финансиране от Европейската инвестиционна банка за газова връзка с Гърция. Това съобщи енергийният министър Теменужка Петкова.  Според нея България трябва да не се бави и с \"Турски поток\", за да не бъде заобиколена от енергийния проект. Страната ни все още не е получила официално потвърждение от \"Газпром\" за това, че Русия има планове втората тръба от \"Турски поток\" да мине през България, както съобщи руското издание \"Комерсант\" миналата седмица.  \"Булгартрансгаз\", по думите на Петкова, е в отлично финансово състояние и няма да има проблем да осигури необходимите около 3 млрд. лв., включително и чрез кредит, за изграждането на \"Турски поток\" на наша територия. Според бившия директор на \"Булгаргаз\" Васил Филипов обаче, проектът е обречен на неуспех. А това личало от вече положените тръби в Черно море.  Но Теменужка Петкова е категорична, че \"Турски поток\" няма да повтори съдбата на \"Южен поток\" и ще бъде реализиран.", "date": "2018.11.26", "title": "Подписваме споразумение за финансиране на газова връзка с Гърция"}
{"url": "https://www.bgonair.bg/world/2018-11-26/ukrayna-pred-voenno-polozhenie-rusiya-blokira-kerchenskiya-proliv", "text": "\r\n Напрежение между Киев и Москва. Русия блокира достъпа до Азовско море като прегради Керченския пролив с огромен танкер, а в небето над него кръжат бойни самолети.  Преди това руски военни обстрелваха и задържаха три украински кораба, които се опитаха да преминат в Черно море. Съобщава се и за ранени украински моряци.  До ескалацията на напрежението се стигна, след като украински бойни кораби навлязоха през Керченския проток, заобикаляйки анексирания Крим. Москва заяви, че плавателните съдове са навлезли незаконно в руски териториални води и това е опит за провокация.  Украйна пък обвини Русия, че кораб на руската брегова охрана се е врязал в техен кораб, който се е движел заедно с още два плавателни съда от Одеса в Черно море към Мариупол в Азовско море, минавайки през Керченския проток.  Не е ясно колко време Русия смята да запази блокадата на единствения морски път, свързващ Азовско в Черно море. Десетки кораби чакат да преминат протока, а ако гражданското корабоплаване бъде спряно за по-дълго време, това ще е равносилно на икономическа блокада на украинските градове на брега на Азовско море.  Днес се очаква на спешно заседание украинските депутати да решат дали страната да не обяви военно положение. По искане на Киев и Москва на извънредно заседание ще се събере и Съветът за сигурност на ООН.", "date": "2018.11.26", "title": "Украйна пред военно положение: Русия блокира Керченския пролив"}
{"url": "https://www.bgonair.bg/denqt-on-air/2018-11-26/shte-minava-li-turski-potok-prez-balgariya-i-kakvo-shte-specheli-stranata-ni", "text": "\r\n Анализи показват, че изграждането на \"Турски поток\" на територията на България би струвало на страната ни 2,6 млрд. лева. Това стана ясно по-рано днес от думите на енергийния министър Теменужка Петкова. Според нея печалбата, която ще има \"Булгартрансгаз\" и съответно държавата от този проект, ще достигне 4,3 млрд. лв. за периода между 2020 и 2040 година. \"Тези 4,3 млрд. ще влязат в държавната хазна под формата на чиста печалба, без данъци и без такси. Що се отнася до изграждането на \"Турски поток\", още когато се откри интерконектора в Лозенец, бе потвърдено от турската страна, че тя приема втората тръба да бъде насочена към България\", коментира в студиото на  енергийният експерт проф. Атанас Тасев. Meждувременно стана ясно, че до дни България ще подпише споразумение за финансиране от Европейската инвестиционна банка за газова връзка с Гърция. А според енергийния министър Теменужка Петкова България не трябва да се бавим и с \"Турски поток\", за да не бъдем заобиколени от енергийния проект. Страната ни все още обаче не е получила официално потвърждение от \"Газпром\" за това, че Русия има планове втората тръба от \"Турски поток\" да мине през България, както съобщи руското издание \"Комерсант\" миналата седмица. \"Безспорен факт е, че ние сме готови за този проект. За първи път са предприети конкретни действия. На практика България ще транзитира и ще продава повече газ отколкото до момента. И трябва да признаем, че \"Булгартрансгаз\" съществува, защото обслужва националния пръстен и транзитната система. Без транзит предприятието не би могло да функционира ефективно\", подчерта проф. Атанас Тасев пред  .    ", "date": "2018.11.26", "title": "Ще минава ли \"Турски поток\" през България и какво ще спечели страната ни?"}
{"url": "https://www.bgonair.bg/sutreshen-blok/2018-11-26/sled-brexit-kakva-e-strategiyata-na-obedinenoto-kralstvo", "text": "\r\n Европейските лидери финализираха с подписа си усилията на преговарящите страни и определиха споразумението за възможно най-доброто, което би могло да се постигне. Последната пречка преди подписването отпадна, след като Испания получи от Великобритания и Брюксел уверенията, които искаше, че ще има роля в определянето на бъдещето на Гибралтар. \"Това е един отрезвяващ момент, тъй като реалността трябва да бъде погледната в очите. Британският премиер Тереза Мей е поставена пред най-голямото си изпитание\", посочи в студиото на дипломатът Елена Поптодорова. Обратното броене за напускането на Великобритания вече започна. В полунощ на 29 март, само след 4 месеца, Великобритания ще напусне общността.  ЕС договори принципите за бъдещите си отношения с Великобритания като ограничи максимално щетите и за двете страни. Брюксел осигури възможно най-доброто споразумение. Това е оценката на европейските лидери за постигнатото от преговарящите екипи. \"Великобритания е държава, която има стратегия за бъдещето си. А в момента дори цели две-три такива. В Brexit няма нищо неочаквано и изненадващо, тъй като той е планиран. Споразумението удовлетворява и основните европейски искания, а именно - безвизов режим за гражданите на ЕС в Обединеното кралство. Лондон пък се ангажира да плаща вноските си и в преходния период\", отбеляза експертът по международна сигурност Боян Чуков. Пред  той допълни още, че не допуска оттук нататък да предстоят кой знае колко големи проблеми за Тереза Мей в британския парламент, защото 35 човека от лейбъристите подкрепят Brexit. България успя да внесе кратък текст в документите, с който ЕС се задължава да гарантира статута на нашите граждани и в преходния период. A заедно с Полша страната ни прокара текст, с който да се предпазим от преразпределение за наша сметка на британската квота за вредни емисии.  ", "date": "2018.11.26", "title": "След Brexit: Каква е стратегията на Обединеното кралство?"}
{"url": "https://www.bgonair.bg/world/2018-11-26/migrantski-shturm-sreshtu-amerikanskata-granitsa-kray-tihuana", "text": "Сблъсъци на американо-мексиканската граница. Американски гранични полицаи използваха сълзотворен газ и гумени куршуми срещу близо 500 мигранти.  Причината е огромното множество от хора, което се опита да щурмува контролния пункт край мексиканския град Тихуана, за да влезе на територията на САЩ.  Мигрантите, повечето от които жени и деца, хвърляли метални предмети и камъни по граничните полицаи, в резултат на което няколко от охраняващите границата американци са били ранени. Мексиканските власти заявиха, че мигрантите, предизвикали сблъсъците, ще бъдат депортирани. Заради напрежението преминаването през контролния пункт Сан Исидро, който свързва Тихуана с американския град Сан Диего, бе временно прекратено.", "date": "2018.11.26", "title": "Мигрантски щурм срещу американската граница край Тихуана"}
{"url": "https://www.bgonair.bg/world/2018-11-26/masovi-protesti-v-tsyala-ispaniya-hilyadi-skandiraha-protiv-nasilieto-nad-zheni", "text": "Хиляди излязоха на протест в Мадрид, скандирайки срещу насилието над жени. Шествия по повод Международния ден за премахване на насилието над жените се проведоха и в други испански градове като Барселона, Билбао и Севиля. Вече над 10 години борбата срещу семейното насилие се е превърнала в приоритет в Испания и от 2004 г. в страната действа закон срещу посегателствата над жени. Тъжната статистика показва обаче, че в Испания само от началото на тази година 44 жени са били убити от партньорите си.", "date": "2018.11.26", "title": "Масови протести в цяла Испания, хиляди скандираха против насилието над жени"}
