{"url": "https://www.bgonair.bg/bulgaria/2018-05-18/katastrofata-mezhdu-vlak-i-avtobus-kray-simeonovgrad-zaradi-otneto-predimstvo", "text": "Отнето предимство е причина за тежката катастрофа между влак и автобус на неохраняем жп прелез край Симеоновград. Това съобщиха от областната дирекция на МВР в Хасково. Автобусът е превозвал над 30 работници от мини \"Марица Изток 3\". Товарният влак, който се е движел с много бавна скорост, се е врязал в него. Двама от четиримата пострадали остават за лечение в хасковската болница. Според пострадалите и свидетелите автобусът обичайно е пътувал по друг маршрут.  За щастие влакът се е движeл бавно и точно това е предотвратило по-големи щети и сериозни последствия. Редица сигнали са подавани от хората в Симеоновград и машинистите за проблема с необезопасения прелез. По случая се води следствено дело.", "date": "2018.05.18", "title": "Катастрофата между влак и автобус край Симеоновград - заради отнето предимство"}
{"url": "https://www.bgonair.bg/bulgaria/2018-05-18/bsp-vnese-200-000-podpisa-v-kevr-sreshtu-chez-inerkom", "text": "\r\n Нов опит да се спре сделката за активите на ЧЕЗ. БСП внесе 200 000 подписа в Комисията по енергийно и водно регулиране с искане тя да спре продажбата на най-голямото ЕРП в страната на пазарджишката фирма на Гинка Върбакова \"Инерком\".  Според \"Червените\" след промяната в закона за енергетиката КЕВР вече може да спре сделката.  От ГЕРБ атакуваха, че подписката е събирана не само сред абонати на ЧЕЗ, но и сред тези на други дружества. Най-голямата парламентарна група попита още: Кой ще понесе отговорността, ако държавата ни бъде осъдена заради натиск в енергетиката?", "date": "2018.05.18", "title": "БСП внесе 200 000 подписа в КЕВР срещу ЧЕЗ-\"Инерком\""}
{"url": "https://www.bgonair.bg/bulgaria/2018-05-18/detsata-sas-svastikite-nosyat-solidna-globa-na-levski", "text": "Отборът на \"Левски\" ще трябва да плати глоба от 37 500 лева заради двете деца, които се появиха на пистата по време на финалния мач от турнира за Купата на България срещу \"Славия\". По телата на децата бяха изрисувани свастики, а едно от тях бе вдигнало ръка за нацистки поздрав. Снимките бързо скандализираха обществото и обиколиха социалните мрежи. Задействаха се и отговорните институции.", "date": "2018.05.18", "title": "Децата със свастиките носят солидна глоба на \"Левски\""}
{"url": "https://www.bgonair.bg/bulgaria/2018-05-18/gratischiya-v-stolichniya-transport-si-kupi-bilet-za-255-lv", "text": "\r\n Запорираха заплатата ма жена, заради глоба от 20 лева в градския транспорт. \"Как си купих билет за градския транспорт за 255 лева“ гласи публикация на журналиста Емилия Милчева. През 2015 г. журналистът Емилия Милчева се вози в градския транспорт без да си купи и да продупчи билет. Контрольори се качват в автобуса и й налагат глоба в размер на 20 лева. Жената обаче отказва да я плати. Така се сдобива с акт от 100 лв.  \"В последствие три години след това получавам едно известие за запор на заплатата в размер на 255лв. Сума, която се е формирала по следния начин – 100 лв. е глобата, 135 лв. са разходите за ЧСИ и 12 лв. е таксата, която се събира по Закона за таксите към ЧСИ-тата\", обяснява Милчева. Емилия е категорична, че така няма да се реши проблемът с гратисчиите в градския транспорт. В момента глобата за нередовен пътник е 30 лв., а ако не се заплати на момента се съставя акт на стойност 50 лева. Сума, която според Емилия не отговаря на провинението. Потърсихме за коментар и Столичната община. Оттам обаче ни изпратиха писмен отговор, в който ни обясниха, че всички видове глоби и санкции, които не са доброволно платени от нарушителите, се събират от частен съдебен изпълнител. Само за първите 4 месеца на тази година за нарушения на правилата за пътуване в градския транспорт са образувани 1388 дела при частни съдебни изпълнители. През цялата 2017 г. приходите от глоби и санкции в градския транспорт, събрани чрез ЧСИ, са 188 680 лв. От 1 януари до 30 април 2018 г. само от глоби в градския транспорт събраната сума е на 40 500 лева.", "date": "2018.05.18", "title": "Гратисчия в столичния транспорт си купи билет за 255 лв.!"}
{"url": "https://www.bgonair.bg/reportazhi/2018-05-18/grazhdani-se-obyaviha-za-poveche-prava-za-horata-s-intelektualni-i-psihicheski-problemi", "text": "\r\n Над 7000 българи са поставени под запрещение, въпреки че част от тях могат да вземат решения и да се грижат за себе си и без чужда помощ. Това заявиха от Центъра за нестопанско право, който инициира подписка с искане Законът, който урежда правата им, да бъде незабавно променен. Кампанията се организира едновременно в столицата и в още няколко български града.  По Закон, хора с интелектуални, или психически проблеми се поставят под запрещение, когато съдът прецени, че не могат да се грижат сами за себе си, или се нуждаят от настойник. Този настойник пък има пълното право след това да се разпорежда от тяхно име, независимо дали въпросните пациенти имат подобрение в състоянието. Практиката днес показва различни резултати, категорични са защитниците на тезата, че хората с увреждания трябва да имат по-голямо право на избор.  Успоредно с подписката в София, десетки се подписаха и в Кюстендил, Варна, Ловеч и други градове на страната. ", "date": "2018.05.18", "title": "Граждани се обявиха за повече права за хората с интелектуални и психически проблеми"}
{"url": "https://www.bgonair.bg/bulgaria/2018-05-18/vladimir-pelov-s-pismo-do-prezidenta-i-mediite-bil-osaden-nespravedlivo", "text": "\r\n Избягалият от Софийския затвор Владимир Пелoв изпрати писмо до президента, омбудсмана и медиите. В него той обяснява мотивите си за бягството и твърди , че е бил осъден без вина. Според него наказание в размер на 32 години, заради отвличане и опит за убийство, е равносилно на доживотна присъда.  В своя текст мъжът не пояснява как се е сдобил с оръжието в деня на бягството, но по думите му с него не е искал да нарани никого.  Писмото е с дата 7 май, пуснато е с марка от Каварна, но с клеймо София. От пресцентъра на омбудсмана отказаха да коментират случая. Те заявиха, че не са получавали такова писмо.", "date": "2018.05.18", "title": "Владимир Пелов с писмо до президента и медиите - бил осъден несправедливо?!"}
{"url": "https://www.bgonair.bg/bulgaria/2018-05-18/bratat-na-yoan-matev-otkaza-da-svidetelstva-sreshtu-nego", "text": "\r\n Неочакван обрат по делото за убийството на 15-годишния Георги Игнатов в Борисовата градина. Марсел Матев отказа да свидетелства срещу брат си Йоан - обвинен в убийството. Процесът продължава с разпити на другите трима свидетели, призовани за днес. В Съдебната палата и в съдебната зала Йоан Матев успя да види майка си Сребра Дачева, която е част от защитата му, и брат си Марсел. Спрямо българския закон, когато може да навредиш на свой близък роднина, имаш право да не говориш срещу него.  По тази линия Марсел отказа да свидетелства срещу брат си. Именно на неговите показания се крепи основната теза на прокуратурата. Така се стигна и до разкриването на жестокото убийство от 02.06.2015 г. в Борисовата градина.  Пред Темида застанаха и част от бившите съученици на Йоан. Повечето от тях разказаха, че той не едно от най-смелите момчета, които познават и не е бил склонен към агресия, още по-малко към убийство.  В съдебната зала стана ясно, че малко след като бяха публично разпространени кадрите от охранителната камера в района на БНР, почти всички съученици са успели да го разпознаят.  Те не са се обадили в полицията от притеснение, че могат да набедят невинен човек. В същото време признават, че Йоан не е от най-умните момчета, с които някога са били учили.  Разпитите продължават, а развръзката предстои, предаде репортерът на Bulgaria ON AIR Илияна Шишкова. ", "date": "2018.05.18", "title": "Братът на Йоан Матев отказа да свидетелства срещу него"}
{"url": "https://www.bgonair.bg/bulgaria/2018-05-18/izdirva-se-izbyagal-ot-intsident-shofyor-v-sofiya", "text": "\r\n Мъж от София разпространи съобщение във Facebook, в което призовава за съдействие в издирването на шофьор, ударил автомобила му и избягал.  В поста си той разказва - колата му била шофирана от негов роднина, който след инцидента е в болница в тежко състояние с наранявания.  Мъжът е убеден, че ударът е бил умишлен и моли всеки, който е присъствал на инцидента и може да разпознае виновника да се свърже с него, като обещава и възнаграждение.", "date": "2018.05.18", "title": "Нестандартен апел: Mъж издирва чрез Facebook шофьор, ударил колата му"}
{"url": "https://www.bgonair.bg/denqt-on-air/2018-05-18/balgariya-ima-edna-ot-nay-dobrite-hirurgii-v-evropa-i-sveta-tvardi-lekar", "text": "\r\n Има много кадърни лекари в България, но доста от тях напускат страната и заминават към Западна Европа заради обстановката и парите. Има случаи, в които лекарите не получават заплати с месеци. България винаги има и ще има една от най-добрите хирургии в Европа и света. На световно ниво сме. Това каза в студиото на \" \" кардиохирургът проф. Владимир Данов по повод състоянието на здравната система у нас. Професорът е трупал опит цели 16 години във водещи клиники в Германия и се завръща в България, за да го предаде на млади български медици. На Националните медицински награди Данов получава приза \"доктор на годината\". Лечебното му заведение в Плевен - Университетска болница \"Сърце и мозък\" пък завоюва втора статуетка. \"В Германия, когато един пациент дойде в болницата, ти му лекуваш всички болести, не само една. Въобще разликата между германския и българския пациент е много голяма. Сърцето на българина е болно по много причини - преяждане, алкохол, пушене и стрес\", подчерта лекарят. Според него НЗОК е направила промени, които са поставили болниците на колене, а някои ги грози фалит. \"Около 300-400 лв. са парите, които не се покриват от НЗОК за една сърдечна клапа. По-скъпите такива пък разликата достига до 10 000 лв. Ако болниците трябва да поемат разликата, те отиват към фалит. Аз не виждам един нормален български труженик, които да може да извади спокойно 30 000 лв.\", категоричен е медикът пред  . По думите му младите лекари ще останат в България, ако има кой да ги обучава на световно ниво, ако работят със световна технология и получават добро заплащане.", "date": "2018.05.18", "title": "България има една от най-добрите хирургии в Европа и света, твърди лекар"}
{"url": "https://www.bgonair.bg/world/2018-05-18/mazh-strelya-po-golf-klub-sobstvenost-na-prezidenta-donald-tramp", "text": "Мъж стреля по голф клуб, собственост на американския президент Доналд Тръмп. Нападателят е задържан. Няма информация за пострадали.  Имотът се намира в околностите на Маями. Тръмп го купи през 2012 година на стойност 150 милиона долара. На площ от 800 акра се помещават четири голф игрища.", "date": "2018.05.18", "title": "Мъж стреля по голф клуб, собственост на президента Доналд Тръмп"}
{"url": "https://www.bgonair.bg/world/2018-05-18/borisov-otchete-seriozni-uspehi-sled-liderskata-sreshta-v-sofiya", "text": "\r\n Емоционална изповед на премиера Бойко Борисов след срещата на върха в София вчера. Днес лидерите на Западните Балкани се видяха с премиера. Според него темата за Западните Балкани се вдигнала на такова ниво, че всички геополитически играчи вече се интересували от нея. По думите на Борисов на вчерашната среща се постигнал напредък в споровете за името на Македония. Успех било още, че на една маса седнали лидерите на Сърбия и Косово, които можели да превъзмогнат различията си по пътя към Европейския съюз.", "date": "2018.05.18", "title": "Борисов отчете сериозни успехи след лидерската среща в София"}
{"url": "https://www.bgonair.bg/denqt-on-air/2018-05-18/diplomat-prizova-za-umeren-optimizam-sled-sreshtata-na-varha-v-sofiya", "text": "\r\n Българското европредседателство е към своя край, а кулминацията беше проведената среща между лидерите на страните в Европейския съюз и тези от Западните Балкани. Именно Западните Балкани бяха определени и като приоритет за председателството на България. Симеон Николов от Центъра за стратегически изследвания каза, че определено могат да се отчетат успехи след края на срещата ЕС - Западни Балкани в София. \"Ние събрахме лидерите на тези страни тук, обърнахме внимание върху проблемите на Западните Балкани, стигнахме до извода, че е неизбежно и те заслужават нашето внимание и излязохме с някакъв план\", каза в студиото на \"Денят ON AIR\" Симеон Николов. Той призова за умерен оптимизъм след свършената работа от нашата страна. Николов беше категоричен, че Черна гора и Сърбия са страните, които са най-близо до влизане в Европейския съюз, но все още не може да се говори за дата това да се случи. Той допълни също, че ЕС изостави до известна степен Западните Балкани и заради това идеята те да станат приоритет на българското председателство е била добра. \"България имаше само ползи от тази инициатива и това беше признато от всички страни-членки на ЕС\", допълни Симеон Николов пред Bulgaria ON AIR. Той беше категоричен също така, че от основните проблеми тук на Балканите, по-скоро до края на българското европредседателство шанс да бъде решен има този, който е свързан с името на Македония. Николов смята също, че проблемът с Косово нещата са много по-сложни.", "date": "2018.05.18", "title": "Дипломат призова за умерен оптимизъм след срещата на върха в София"}
{"url": "https://www.bgonair.bg/world/2018-05-18/patnicheski-samolet-se-razbi-v-kuba", "text": "Пътнически самолет се разби в Куба. На борда му е имало 104 пътници. Машината, Боинг 737 на кубинските авиолинии е паднала няколко минути, след като излетяла. Кубинският президент, който пътува към мястото на инцидента, съобщи за \"голям брой\" жертви.", "date": "2018.05.18", "title": "Пътнически самолет се разби в Куба"}
{"url": "https://www.bgonair.bg/world/2018-05-18/ek-s-novi-merki-sled-amerikanskite-sanktsii-sreshtu-iran", "text": "ЕK задейства процедурата по защита на европейските компании от американските санкции за Иран. Очаква се комисията да задейства клауза за антибойкот, създадена през 1996 година по време на кубинското ембарго, която сега би позволила на европейските компании да заобиколят американските санкции. Ще бъде отправена молба и към Европейската централна банка да улесни финансирането на европейските компании, инвестирали в Иран.  ", "date": "2018.05.18", "title": "ЕК с нови мерки след американските санкции срещу Иран"}
{"url": "https://www.bgonair.bg/world/2018-05-18/sled-sofiya-merkel-otide-na-poseshtenie-pri-vladimir-putin", "text": "На брега на Черно море руският президент Владимир Путин посрещна с рози германския канцлер Ангела Меркел. Тя е на посещение в страната за първи път след преизбирането му на президентския пост. По време на кратък разговор на руски в Сочи двамата са обсъдили конфликта в Сирия, ситуацията в Близкия Изток и оттеглянето на САЩ от споразумението за иранската ядрена програма. Германия и Русия трябва да си говорят, а по редица въпроси двете държави са на едно мнение, подчерта Ангела Меркел на съвместната си пресконференция с Путин. Тя допълни, че Берлин ще настоява Украйна да остане транзитна страна за руския газ до Европейския съюз след пускането на газопровода \"Северен поток 2\". ", "date": "2018.05.18", "title": "След София, Меркел отиде на посещение при Владимир Путин"}
{"url": "https://www.bgonair.bg/world/2018-05-18/kray-s-keymbridzh-analitika-faliraha", "text": "\"Кеймбридж Аналитика\" обяви фалит. Компанията заяви в началото на май, че ще преустанови своята дейност и ще подаде документи за неплатежоспособност във Великобритания и Съединените щати.  Това се случва, тъй като не успяха да се възстановят от Facebook скандала със злоупотреба с лични данни на близо 80 милиона потребители.  Компанията попадна в центъра на скандал за намеса в президентските избори в САЩ в подкрепа на кампанията на Доналд Тръмп. Основателят на социалната мрежа Марк Зукърбърг дори се яви пред изслушване на американския Конгрес.", "date": "2018.05.18", "title": "Край с \"Кеймбридж Аналитика\" - фалираха!"}
{"url": "https://www.bgonair.bg/bulgaria/2018-05-18/prokuratura-reshava-dali-da-ostavi-gabriela-medarova-v-aresta", "text": "Днес изтича 72-часовия арест на 21-годишната Габриела Медарова от Пловдив. Районната прокуратура ще трябва да прецени дали да бъде поискана постоянна мярка за неотклонение. Срещу Медарова се води разследване за нанасяне на лека телесна повреда по хулигански подбуди на 21-годишната студентка Катя Андреева. За престъплението законът предвижда до една година лишаване от свобода или пробация. Преди месец Габриела Медарова пък беше задържана в ареста, след като удари 10 паркирани автомобила в Пловдив след употреба на алкохол и канабис.", "date": "2018.05.18", "title": "Прокуратура решава дали да остави Габриела Медарова в ареста"}
{"url": "https://www.bgonair.bg/world/2018-05-18/sergey-skripal-beshe-izpisan-ot-bolnitsata", "text": "Изписаха от болница отровения с \"Новичок\" бивш двоен агент Сергей Скрипал, който беше лекуван във  Великобритания . В началото на април оттам излезе и дъщеря му Юлия. Директорът на болницата заяви, че лечението на двамата е било \"огромно, дори безпрецедентно предизвикателство\". Скрипал и дъщеря му бяха открити на пейка в град Солсбъри в безпомощно състояние в началото на март. Британските разследващи обявиха, че двамата са отровени с нервнопаралитичното бойно вещество \"Новичок\", Великобритания обвини за това Русия. Кремъл категорично отрича.", "date": "2018.05.18", "title": "Сергей Скрипал беше изписан от болницата"}
{"url": "https://www.bgonair.bg/sutreshen-blok/2018-05-18/sreshtata-es-zapadni-balkani-prez-pogleda-na-zhurnalistite-na-myasto", "text": "\r\n Срещата на върха ЕС-Западни Балкани приключи. До реално решение за евроинтеграцията на страните от региона не се стигна, но се даде тласък на темата.  \"До някакъв огромен резултат не може да се каже, че се е стигнало. Но беше направен значителен прогрес за Балканите. Македония и Гърция са сближили позициите си. Косово и Сърбия също се срещнаха. Прогресът и ролята на България в европейската политика е изключително голям\", отбеляза репортерът на Bulgaria ON AIR Гергана Венкова.  По нейни думи организацията на събитието е била на изключително добро ниво, тъй че евролидерите не са усетили никакви проблеми или притеснения.  \"Важно е да уточним, че имаше червен килим. Опитните политици малко или много позират пред камерите. Тереза Мей отстъпваше назад. Дори поиска да бъде най-отзад на груповата снимка. Нейната роля е почти изчерпана в тази група от политици. Снимката на Моста на влюбените на Макрон, Меркел и Мей не беше обявена, но със сигурност не е случайна\", подчерта фоторепортерът на Bulgaria ON AIR, акредитиран да отразява събитието, Олег Попов.  Темата за превозвачите и готвения \"Закон Макрон\" също намери своето място на масата за преговори на срещата.  \"Темата за мобилността беше поставена на масата за преговори. Все още не е ясно кое от \"Закон Макрон\" е отпаднало. Борисов отбеляза, че прогрес има. Може би има известни поправки, но тепърва ще става ясно какви са\", поясни Венкова в \"България сутрин\".  За финал на разговора журналистите обобщиха, че дори и срещата да е режисирана – лидерите на Балканите споделяха идеи, разговаряха и казваха с какво не са съгласни, а това е добра стъпка напред. ", "date": "2018.05.18", "title": "Срещата ЕС-Западни Балкани през погледа на журналистите на място"}
{"url": "https://www.bgonair.bg/bulgaria/2018-05-18/gradushka-nanese-tezhki-shteti-v-karnobat", "text": "\r\n Градушка нанесе тежки щети в Карнобат. Няма данни за пострадали хора. Наводнени са местни училища, както и много жилищни сгради, а водата от разтопените ледени късове се е стичала по улиците като река. Някои автомобили са напълно потопени. Големи клони са откъснати от дърветата, а земеделската реколта в района е почти унищожена.", "date": "2018.05.18", "title": "Градушка нанесе тежки щети в Карнобат"}
{"url": "https://www.bgonair.bg/sutreshen-blok/2018-05-18/zadavat-se-dazhdovni-dni-s-shans-za-gradushki", "text": "\r\n Задават се дъждовни 5 дни, като на места преваляванията ще се превърнат в бури. Последните дни метеорологичната обстановка е напрегната поради бурите, които възникваха. Денят започва слънчево, но към края му в Югоизточна България има шанс за бури.  Това прогнозира климатологът на Bulgaria ON AIR Симеон Матев. Над по-голямата част от страната вероятността за валежи е твърде малка. Температурата на морската вода е вече 20-21 градуса.  \"Още тази нощ ще започне да превалява. Съботният ден ще започне с по-скоро мрачно време и с превалявания през деня. Условията за градушки в Източна България остават. За неделя обстановката ще се успокои. Над по-голямата част от страната валежи не се очакват. Следващата седмица започва както сегашната свършва\", подчерта синоптикът в \"България сутрин\".   ", "date": "2018.05.18", "title": "Задават се дъждовни дни с шанс за градушки…"}
{"url": "https://www.bgonair.bg/sutreshen-blok/2018-05-18/diplomati-gosti-bankeri-a-kakvi-sa-polzite-za-obiknoveniya-balgarin-ot-sreshtata-na-varha", "text": "\r\n Лидерите на страните от ЕС, както и тези на държавите от Западните Балкани подписаха декларация, в която отбелязват, че Съюзът приветства споделения ангажимент на партньорите от Западните Балкани за европейските ценности и принципи, както и за визията за силна, стабилна и обединена Европа. Макар че в документа споменават конкретни дати за покана за старт на преговори за членството на балканските страни в ЕС, лидерите на ЕС декларират и подкрепата си за продължаващите реформи. \"По темата за Западните Балкани срещата постигна възможното и като участние, и като окончателен резултат. От тази гледна точка тя безспорно беше успешна. Съдържателно документът, който бе подписан обаче бе по-скоро крачка назад от постигнатото през последните месеци\", коментира в студиото на   бившият зам.-министър на външните работи Любомир Кючуков. По думите му той представлява единствено потвърждаване на европейската перспектива. \"Спомняйки си срещата на високо равнище в Солун през 2003 г. ЕС потвърджава единодушната си подкрепа към европейската перспектива на Западните Балкани. Развивайки прогреса до сега, партньорите от Западните Балкани поеха ангажимент към европейската перспектива като техен твърд стратегически избор. Достоверността на тези усилия зависи от ясната обществена комуникация\", се посочва в декларацията. ЕС има амбицията да засили ангажимента си на всички равнища да подкрепи политическата, икономическата и социалната трансформация в региона, включително чрез увеличена помощ, основана на осезаем напредък в правовата държава, както и в социално-икономическите реформи на партньорите от Западните Балкани. Докога Европа ще гледа на държавите от Балканите като на страни втора ръка, попита пред  журналистът Нора Стоичкова. \"Резултатът от тази среща за мен е много двусмислен. Не виждам каква е ползата от нея за обикновените българи. В крайна това, че сме домакин поставя добре България на европейската карта, но въпросът е какво договори със своите партньори правителството\", отбеляза Нора Стоичкова. ЕС подкрепя партньорите от Западните Балкани в ангажимента им да продължат да укрепват добросъседските отношения, регионалната стабилност и взаимното сътрудничество. Това включва по-специално намирането и прилагането на окончателни, приобщаващи и обвързващи решения за техните двустранни спорове, коренящи се в наследството от миналото и както и това, че полагат допълнителни усилия за помирение, се казва още в документа.", "date": "2018.05.18", "title": "Дипломати, банкери... А какви са ползите за обикновения българин от срещата на върха?"}
{"url": "https://www.bgonair.bg/sutreshen-blok/2018-05-18/legalizatsiya-na-meditsinskata-marihuana", "text": "\r\n На 19 май в София ще се проведе марш за свобода и легализиране на конопа, който според организаторите цели да покаже истинското лице на пушещите марихуана в България. Трябва ли да се легализира конопът в България и добри или лоши последствия ще има това върху обществото? \"Няколко пъти внасям като народен представител законопроект за легализирането на медицинския коноп. Според категорични изследвания е доказано, че медицинският канабис помага много при ракови заболявания, при химиотерапия, глаукома, хепатит Ц, Алцхаймер и много други болести\", категоричен е журналистът Велизар Енчев в \" \". По думите му в страни като Австрия, Германия, Италия, Испания, Португалия, Полша, Чехия и Холандия от доста време вече ползването на марихуана за медицински цели се контролира от държавата. Бизнесменът Кирил Вълчев - Скалата е на точно противоположното мнение - \"марихуаната и наркотиците отварят в главата на човек врата, през която влизат демони\". \"Да почне да се рекламира един наркотик като нещо полезно е абсурд. Като се рекламира нещо, всички деца ще започнат да го взимат. Вижте на какво приличат младежите, които взимат канабис. Погледнете обществата в САЩ и Холандия, където марихуаната е легална. Там цари пълна деградация\", уточни пред   Скалата. Според музиканта Петър Петков обаче днешната младеж прекалява с наркотичните вещества и именно това е начинът употребата в цялото общество да започне да се контролира и постепенно да намалява. \"Ако взимането на канабис е незаконно, а в същото време всички дизайнерски наркотици са законни, това нормално ли е? При легализирането на марихуаната в Чехия проучвания сочат, че след няколко години употребата на такива наркотични вещества е спаднала много. Ако трябва да сме честни, алкохолът е погубил много повече животи\", подчерта още Петков.", "date": "2018.05.18", "title": "Легализация на медицинската марихуана? Деградация или намалено потребление"}
{"url": "https://www.bgonair.bg/world/2018-05-18/sharli-ebdo-s-nova-provokatsiya-publikuva-karikatura-posvetena-na-teroristichniya-akt-v-parizh", "text": "Френското сатирично списание Шарли Ебдо с нова провокация. На корицата на най-новия си брой изданието публикува карикатура, посветена на кървавия терористичен акт в Париж. На нея са нарисувани ножове, които наподобяват автомати от стойки за велосипеди, а също така усмихващия се кмет на френската столица Ан Идалго.", "date": "2018.05.18", "title": "Шарли Ебдо с нова провокация: Публикува карикатура, посветена на терористичния акт в Париж"}
{"url": "https://www.bgonair.bg/world/2018-05-18/zadarzhaha-dve-zheni-za-napadenieto-s-nozh-v-parizh", "text": "Френската полиция задържа две жени във връзка със смъртоносната атака с нож в Париж миналия уикенд. Арестуваните са живеели в предградие на френската столица. Те са били близки на Хамзат Азимов - нападателя, който бе убит, и на Абдул Хаким, един от приятелите на терориста, който бе арестуван в Страсбург. Една от жените - 19-годишната Инес Хамза, дори сключила религиозен брак с Абдул, преди да се опита да замине за Сирия. Тя е била радикализирана. Другата задържана е нейна приятелка.", "date": "2018.05.18", "title": "Задържаха две жени за нападението с нож в Париж"}
{"url": "https://www.bgonair.bg/world/2018-05-18/tramp-nareche-es-uzhasen-targovski-partnyor", "text": "Американският президент Доналд Тръмп определи ЕС като \"ужасен\" търговски партньор на САЩ.  Така той отговори на изказването на председателя на Европейския съвет Доналд Туск, който по време на срещата в София заяви, че на Щатите не може да се разчита.  Той коментира и решенията на Тръмп, като заяви, че \"с такива приятели не ти трябват врагове\".", "date": "2018.05.18", "title": "Тръмп нарече ЕС \"ужасен\" търговски партньор!"}
{"url": "https://www.bgonair.bg/world/2018-05-18/elektronna-tsigara-se-vzrivi-i-ubi-chovek-v-sasht", "text": "Американец загина след като електронната му цигара се взриви. Това потвърдиха патолозите в Сейнт Питърсбърг, щата Флорида. Те заключват, че устройството е експлодирало в лицето на 38-годишния мъж. Това е причинило пожар в дома му. След като го потушили, огнеборците намерили тялото на човека с 80% изгаряния. Подобни инциденти са изключително редки, но американските здравни власти поставят отново въпросът за обсъждане.  ", "date": "2018.05.18", "title": "Електронна цигара се взриви и уби човек в САЩ"}
{"url": "https://www.bgonair.bg/world/2018-05-18/dvama-zaginaha-pri-katastrofa-mezhdu-uchilishten-avtobus-i-kamion-v-sasht", "text": "Двама души загинаха, а 43-ма бяха ранени при тежка катастрофа между училищен автобус и камион в САЩ в щата Ню Джърси.  Инцидентът е станал на магистрала недалеч от Майнт Олив. Камионът е превозвал отпадъци. В автобуса са пътували петокласници, които отивали на учебна екскурзия, съобщи губернаторът на Ню Джърси. Загиналите са възрастен и ученик, но все още не се съобщават други подробности. Ранените са били откарани в болница. Комисията по транспортна безопасност разследва инцидента.", "date": "2018.05.18", "title": "Двама загинаха при катастрофа между училищен автобус и камион в САЩ"}
{"url": "https://www.bgonair.bg/world/2018-05-18/vulkanat-kilauea-prodalzhava-da-izhvarlya-pepel-i-lava", "text": "Вулканът Килауеа продължава да бълва облаци от прах и пепел на височина от близо 10 километра. Новата експлозия в кратера, разположен на Големия остров на Хаваите, бе предшествана от близо двуседмична вулканична активност. Около Килауеа продължават да се отварят нови пукнатини, от които в околността му се изливат огромни количества лава. Разтопената магма унищожи десетки къщи, а около кратера бе създадена зона за сигурност. Живеещите в нея бяха евакуирани още на 11 май.", "date": "2018.05.18", "title": "Вулканът Килауеа продължава да изхвърля пепел и лава"}
{"url": "https://www.bgonair.bg/world/2018-05-18/v-pakistan-osuetiha-golyam-teroristichen-akt", "text": "Силите за сигурност в Пакистан са успели да осуетят голям терористичен акт в югозападния град Квета. Армията е ликвидирала пет атентатори-самоубийци. Тяхна цел е била местната служба на паравоенните гранични сили. Четирима войници са били ранени при престрелка с нападателите. Опитът за атентат стана в навечерието на свещения за мюсюлманите месец Рамадан.", "date": "2018.05.18", "title": "В Пакистан осуетиха голям терористичен акт"}
