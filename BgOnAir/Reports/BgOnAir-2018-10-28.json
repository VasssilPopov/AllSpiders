{"url": "https://www.bgonair.bg/economy/2018-10-28/fbr-razsledva-kompaniyata-na-ilon-mask-za-predstavyane-na-nevyarna-informatsiya", "text": "След като миналия месец успя да постигне споразумение с Комисията по ценните книжа и борсите заради обвиненията в измама, Tesla сега е изправена пред нов проблем с правосъдието – задълбочаващо се криминално разследване. Агенти на ФБР разследват дали компанията на Илон Мъск е представила невярна информация за производството на своя Model 3, подвеждайки инвеститорите за състоянието си през 2017 г., пише   Действията по криминалното разследване, водено от прокуратурата на Сан Франциско, са се задълбочили през последните седмици, след като бе постигнато споразумението с Комисията по ценните книжа и борсите. На 18 септември Tesla съобщи, че е получила искане за предоставяне на документи от министерството на правосъдието в САЩ – 10 дни преди компанията и Мъск да постигнат извънсъдебен договор с Комисията по отделен случай, свързан със спорни туитове на Мъск. Но преди това не беше съобщено, че министерството на правосъдието разглежда и проблемите около производството на Model 3, датиращо още от началото на миналата година, а криминалното разследване за измама с ценни книжа се задълбочава. В изявление от Tesla съобщиха, че са получили искане за доброволно предаване на документи от ведомството по-рано тази година и сътрудничат на властите. Производителят на електрически коли отрече да са му били изпращани призовки или други искания от агенцията.    Компанията също така допълни, че е била \"прозрачна за това колко трудно ще бъде производството на Model 3“, както и че ще отнеме с шест месеца повече от очакваното, за да достигне до целта си за производство на 5000 автомобила седмично. През последните седмици агенти на ФБР са се свързали с бивши служители на компанията с искане да свидетелстват. Те са получили призовки по-рано в рамките на разследването и сега някои от тях са извикани за интервю, съобщават още източниците.", "date": "2018.10.28", "title": "ФБР разследва компанията на Илон Мъск за представяне на невярна информация"}
{"url": "https://www.bgonair.bg/bulgaria/2018-10-28/mazh-zasne-nespoluchlivi-kradtsi-v-doma-si", "text": "Мъж засне обир в собствения си дом. За това сподели самият той в социалните мрежи. В петък, докато не е имало никой в апартамента, двама мъже отключват секретната брава и влизат в него. Необезпокоявани претърсват навсякъде. Оказва се обаче, че в крайна сметка от жилището не липсва нищо. Според собственика - крадците са търсили пари или бижута. Сигнал е подаден във 2-ро районно полицейско управление в София.", "date": "2018.10.28", "title": "Мъж засне несполучливи крадци в дома си"}
{"url": "https://www.bgonair.bg/world/2018-10-28/nad-1-mln-dushi-sa-podpisali-petitsiya-za-vtori-referendum-za-brexit", "text": "Над един милион души са подписали петиция за провеждане във Великобритания на втори референдум за Brexit, съобщи \"Индипендънт\", който е инициатор на петицията, пише . \"През 2016 г. хората изразиха мнението си дали да останем в ЕС или да го напуснем. Сега, когато фактите се изясниха, дойде време хората да кажат решаващата дума по самото споразумение, докато не е станало твърде късно\", се посочва в петицията, която бе пусната на сайта change.org преди три месеца. В момента основният проблем в преговорите за излизане на Великобритания от ЕС е режимът на контрол по границата между Ирландия, която остава членка на блока, и Северна Ирландия, която е част от Обединеното кралство.", "date": "2018.10.28", "title": "Над 1 млн. души са подписали петиция за втори референдум за Brexit"}
{"url": "https://www.bgonair.bg/bulgaria/2018-10-28/moryak-zagina-pri-remont-na-korab-vav-varna", "text": "Един моряк е загинал, а друг е ранен при ремонт на кораб във Варна. Инцидентът е станал тази сутрин.  Двамата моряци са работели заедно в предната част на кораба, когато е възникнал пожар.  По случая е образувано досъдебно производство.", "date": "2018.10.28", "title": "Моряк загина при ремонт на кораб във Варна"}
{"url": "https://www.bgonair.bg/bulgaria/2018-10-28/varnahme-strelkite-s-edin-chas-nazad-dali-shte-e-za-posledno", "text": "Тази нощ върнахме стрелките на часовниците с час назад и така преминахме към зимното, или астрономическото часово време. То ще продължи до последната неделя на март следващата година. Това ще е една от последните смени на времето. През септември Европейската комисия предложи да се отмени смяната на времето. Новата директива трябва да влезе в сила на първи април 2019 година.  Това означава, че държавите от Европейския съюз ще преустановят смяната на времето ден по-рано – на 31 март, когато за последно ще се въведе лятното часово време.  В Мароко вече са взели решение. Държавата се отказа от зимното време и реши часовниците целогодишно да показват лятното.", "date": "2018.10.28", "title": "Върнахме стрелките с един час назад, дали ще е за последно?"}
{"url": "https://www.bgonair.bg/bulgaria/2018-10-28/10-godishno-momche-stana-shampion-po-karting-bez-profesionalna-podgotovka", "text": "\r\n 10-годишно момче от Велико Търноно стана републикански шампион по картинг в категорията \"Мини“, без предварителна подготовка и работа с професионален треньор.  Според специалистите макар и само на 10, Денислав Арсов дава заявки да се превърне в една от големите надежди на страната ни в този спорт.  Денислав Арсов е само на десет, но въпреки това зад гърба си вече има десетки призови места в състезания по картинг. Атмосфера: Писта Страстта му към високите скорости и автомобилите е от съвсем малък. Картингът е скъп спорт, за това родителите на Дени не могат да си позволят професионален треньор и висок клас състезателен автомобил, за това обикновенно той се запознава с пистата ден преди състезанието и въпреки това винаги печели. Родителите му вярват че ще се намерят и добри хора, които да повярват в бъдещето и таланта му и скоро той ще може да тренира с професионален треньор.", "date": "2018.10.28", "title": "10-годишно момче стана шампион по картинг без професионална подготовка"}
{"url": "https://www.bgonair.bg/bulgaria/2018-10-28/povdignaha-2-obvineniya-na-evgeniya-i-nikolay-banevi", "text": "\r\n Повдигнаха 2 обвинения на Евгения и Николай Баневи. Първото е за престъпно сдружение, а второто за източване на \"Полимери\" Девня. По данни на прокуратурата те са присвоили над милион и половина лева от приватизирания завод. Разследването е започнало от предходни сигнали в годините, които обаче не са довели до никъде. Едва преди месец пъзелът е бил нареден.  \"Казва се на контрагентите на \"Полимери\" да внасят парите за закупените стоки не по сметка на завода, а по сметки на други, контролирани от семейство Баневи дружества - това е единият от начините. Вторият е вземане на ръка суми от касата на предприятието\", обясниха от прокуратурата. При обиските в дома на Баневи е открита стая, в която са били съхранявани оригинали на офшорни фирми. Специалист няколко часа се е мъчил, докато успее да получи достъп до помещението. \r\n ", "date": "2018.10.28", "title": "Повдигнаха 2 обвинения на Евгения и Николай Баневи"}
{"url": "https://www.bgonair.bg/bulgaria/2018-10-28/borisov-byudzhetat-za-2019-g-e-edin-ot-nay-ambitsioznite-praveni-ot-nachaloto-na-prehoda", "text": "\r\n Министерският съвет прие държавния бюджет на извънредно заседание. До края на месеца проектът трябва да влезе в парламента.  В бюджета е предвиден ръст с 10 на сто на заплатите в бюджетния сектор и 20% на учителските. Минималната работна заплата също се повишава на 560 лв, а до 2021 трябва да достигне 650.  Предвижда се покачване на социалните разходи. 150 млн повече ше получат хората с увреждания. С 40 милиона лева повече са отделени за енергийни помощи заради скока на горивата. Бюджетът за 2019 г. е един от най-амбициозните бюджети, които са правени от началото на прехода. Това каза премиерът Бойко Борисов в началото на днешното извънредно заседание на Министерския съвет. По думите му бюджетът е направен така, че да отговоря на предизборните обещания и програмата, която имат ГЕРБ и Обединените патриоти. Той припомни, че когато е било договаряно създаването на правителството е бил поет ангажимент брутният вътрешен продукт /БВП/ до края на мандата да достигне до нивото от 110 млрд. лв.. Още тази година разчетите за 2019 г. са показали, че той ще бъде 116 млрд. лв., а до края на мандата - на 133 млрд. лв.", "date": "2018.10.28", "title": "Борисов: Бюджетът за 2019 г. е един от най-амбициозните, правени от началото на прехода"}
{"url": "https://www.bgonair.bg/world/2018-10-28/gruziya-izbira-prezident-za-posleden-pat-chrez-pryako-glasuvane", "text": "Гражданите на Грузия ще избират днес президент за последен път чрез пряко гласуване. От 2024 година, съгласно приета през март редакция на конституцията, държавния глава ще определя избирателна колегия от 300 делегати - 150 депутати и също толкова представители на местните органи на властта, пише БНР.  Във водеща позиция според допитванията е независимата кандидатка Саломе Зурабишвили, подкрепяна от управляващата партия \"Грузинска мечта\". Тя е следвана от Григол Вашадзе от дeсноцентристката коалиция \"Единно национално движение\" (привържениците на експрезидента Михаел Саакашвили). Третият сред главните претенденти е Давид Бакрадзе от опозиционната партия \"Европейска Грузия\". Регистрираните кандидати са общо 25-има. Гласуването за днешните избори започна в 8 часа местно време и ще приключи в 20 часа. Президентският мандат в Грузия е шестгодишен. В откритите 3637 изборни секции в страната са приканени да гласуват към 3,7 милиона избиратели. Грузинските граждани в чужбина ще могат да дадат гласа си в 55 секции в 39 страни. \r\nСнимка: Pixabay", "date": "2018.10.28", "title": "Грузия избира президент за последен път чрез пряко гласуване"}
{"url": "https://www.bgonair.bg/bulgaria/2018-10-28/katastrofa-v-plovdiv-zaradi-otneto-predimstvo-postradala-e-bremenna-zhena", "text": "Катастрофа между два леки автомобила и в Пловдив. Причината е отнето предимство на кръгово кръстовище.  При удара е пострадала бременна жена от второто превозно средство. Тя се возела на задната седалка. \r\nНа място са се отзовали четири полицейски екипа и линейка. Пострадалата е откарана в болница, все още не е ясно какво е състоянието ѝ. Полицията разследва инцидента. ", "date": "2018.10.28", "title": "Катастрофа в Пловдив заради отнето предимство, пострадала е бременна жена"}
{"url": "https://www.bgonair.bg/world/2018-10-28/turtsiya-rusiya-frantsiya-i-germaniya-prizovaha-za-nova-konstitutsiya-v-siriya", "text": "Лидерите на Турция, Русия, Франция и Германия призоваха в Сирия да бъде създадена комисия, която да състави нова конституция. Освен това поискаха и улесняване на доставките на хуманитарна помощ в страната, където повече от седем години се води гражданска война. Президентите на Турция, Русия и Франция, както и германският канцлер Ангела Меркел, се събраха в Истанбул на безпрецедентна среща на върха за Сирия. Четиримата лидери освен подчертаха и необходимостта от запазване на примирието в северозападната сирийска провинция Идлиб, договорено миналия месец с посредничеството на Русия и Турция.", "date": "2018.10.28", "title": "Турция, Русия, Франция и Германия призоваха за нова конституция в Сирия"}
{"url": "https://www.bgonair.bg/world/2018-10-28/regionalni-izbori-se-provezhdat-v-germanskata-provintsiya-hesen", "text": "В неделя се провеждат и регионални избори в централната германска провинция Хесен, които се очертаха като тест за нестабилното коалиционно правителство на канцлера Ангела Меркел, пише  Изборите за регионален парламент (ландтаг) в провинцията, която включва и Франкфурт - финансовия център на Германия, се провеждат на фона на намаляващата подкрепа за управляващите партии и силното напрежение в коалиционното федерално правителство. Очаква се консервативният Християндемократически съюз (ХДС) на Меркел да събере най-много гласове, но да понесе значителна загуба спрямо предишните избори от 2013 година. На второ място се очаква да излязат Германската социалдемократическа партия (ГСДП) или \"Зелените\". Крайнодясната Алтернатива за Германия (АзГ) вероятно ще преодолее 5-процентовия праг за влизане в ландтага. Социолозите посочват, че като цяло изборите очертават загуба за традиционните партии и могат да се отразят отрицателно на работата на федералното правителство. В Хесен сега управлява коалиция на ХДС и \"Зелените\", на които след изборите вероятно ще се наложи да търсят трети коалиционен партньор, за да запазят парламентарното си мнозинство.", "date": "2018.10.28", "title": "Регионални избори се провеждат в германската провинция Хесен"}
{"url": "https://www.bgonair.bg/world/2018-10-28/helikopterat-na-sobstvenika-na-lestar-izgorya-pri-katastrofa", "text": "\r\n Катастрофа на хeликоптер потопи в скръб английския футболен град Лестър. \r\nЛетателната машина на собственика на клуба се разби минути след като излетя от стадиона след края на съботния мач. Собственикът на отбора е бил на борда, съобщава източник от семейството. С него е имало още четирима души - двама пилоти и двама пасажери. Инцидентът става около 8 и половина часа местно време. Мачът между \"Лестър“ и \"Уест Хям“ на \"Кинг Пауър Стейдиъм“ е завършил преди минути. Хеликоптерът на собственика на клуба – тайландския милиардер Вишай Шривад – се издига както обикновено над терена. След което според свидетели двигателят му спира, той се завърта и пада на близкия паркинг, където избухва в пламъци.  Случаят е поет от Отдела за разследване на авиокатастрофи. Спортните кореспонденти разказват, че хората в екипа на \"Лестър“ са облени в сълзи. Собственикът на клуба е любимец на феновете.  \"Ужасен ден“ – това написаха десетки футболисти в социалните мрежи, където изразиха скръбта си.", "date": "2018.10.28", "title": "Хеликоптерът на собственика на \"Лестър\" изгоря при катастрофа"}
{"url": "https://www.bgonair.bg/world/2018-10-28/smartna-prisada-grozi-mazha-zastrelyal-11-dushi-v-sinagoga-v-pitsbarg", "text": "\r\n Смъртна присъда грози мъжа, застрелял единайсет души в синагога в американския град Питсбърг, щата Пенсилвания. На 46-годишния Робърт Бауърс са повдигнати общо 29 обвинения, сред които престъпление от омраза. Случилото се вчера е най-смъртоносната анти-семитска атака в модерната история на Съединените щати. С бдение с песни и свещи стотици жители на Питсбърг се събраха в памет на загиналите. В него участваха хора от всички религии. От местната ислямска общност призоваха жителите да дарят кръв за пострадалите.  Трагедията се разиграва вчера по време на кръщене в синагогата \"Трий оф лайф“. След като изкрещява \"Всички евреи трябва да умрат“, стрелецът влиза в храма и започва да стреля. За щастие сред жертвите няма деца.  У нападателя са намерени три огнестрелни оръжия. Самият той е с ранен след престрелката с полицията. В знак на траур флаговете на всички държавни институции ще бъдат спуснати наполовина до 31-ви октомври. Очаква се президентът Доналд Тръмп да посети почернения град. Той определи нападението като \"зъл акт на масово убийство“ и призова за затягане на законите за смъртното наказание.", "date": "2018.10.28", "title": "Смъртна присъда грози мъжа, застрелял 11 души в синагога в Питсбърг"}
{"url": "https://www.bgonair.bg/bulgaria/2018-10-28/dva-dni-pretarsvaha-ofisite-i-imotite-na-banevi", "text": "Два дни Продължи претърсването и изземването на документи от имоти, собственост за бизнесмена Николай Банев и съпругата му Евгения. Двамата бяха задържани в Ница след издадена европейска заповед за ареста им.  Сега френският съд е на ход. Той трябва да реши дали и кога ще екстрадира Баневи.  Днес спциализираната прокуратура трябва да изнесе повече подробности около акцията и обвиненията, които предстои да бъдат повдигнати на Баневи.", "date": "2018.10.28", "title": "Два дни претърсваха офисите и имотите на Баневи"}
{"url": "https://www.bgonair.bg/lyubopitno/2018-10-28/romi-zatvoriha-patya-kazanlak-chergavo-i-si-organiziraha-sastezanie-s-karutsi", "text": "\r\n Близо 150 роми затвориха пътя Казанлък – Черганово и си организираха надпревара. Състезателите обикаляли по пътя и в крайпътните ниви.  Дошлият на мястото полицейски екип не е успял да разпръсне множеството и се наложило да дойдат още два патрулни автомобила с подкрепление.  Полицай е бил ранен, а 16-годишно момче е било арестувано. Движението в района с часове беше затруднено.", "date": "2018.10.28", "title": "Роми затвориха пътя Казанлък-Черганово и си организираха състезание с каруци"}
{"url": "https://www.bgonair.bg/bulgaria/2018-10-28/otkriha-zaginal-turist-v-planina-rila", "text": "Поредна смърт в планината. В Рила бе открито тяло на загинал турист. Седем спасители от Дупница са потеглили към мястото на инцидента, локализираха мястото и поемат обратно, пише  . 54-годишен мъж е умрял, като първоначалната информация е, че смъртта му е от инфаркт. Групата с него е тръгнала обратно, заради ниските температури и силния вятър и е оставила доскорошния си приятел, без да дочака спасителите и се включи в пренасянето на тялото. Теренът е изключително тежък, като акцията се очаква да приключи днес в ранните часове. \r\nСнимка: Pixabay", "date": "2018.10.28", "title": "Откриха загинал турист в планина Рила"}
{"url": "https://www.bgonair.bg/bulgaria/2018-10-28/dvama-dushi-zafinaha-pri-tezhka-katastrofa-na-patya-stara-zagora-kazanlak", "text": "Двама души загинаха при тежка катастрофа на пътя Стара Загора-Казанлък. Инцидентът се е случил на прав участък. Лек автомобил Голф се е завъртял и е удариля челно в Мерцедес.  Освен загиналите е пострадал и мъж, който е откаран в Старозагорската болница без опасност за живота. Заради катастрофата пътят Стара Загора -Казанлък остана затворен за няколко часа, а движението се отклоняваше през обходни маршрути.  Пътят Казанлък - Стара Загора се счита за един от най - опасните участъци в региона, където често стават тежки инциденти.", "date": "2018.10.28", "title": "Двама души загинаха при тежка катастрофа на пътя Стара Загора-Казанлък"}
{"url": "https://www.bgonair.bg/bulgaria/2018-10-28/kabinetat-zasedava-izvanredno-byudzhet-2019-g", "text": "Министерският съвет се събира на извънредно заседание. Кабинетът трябва да разгледа проекта за бюджет за следващата година.  Пътят на бюджета започва от Министерство на финансите, където той се изготвя. Основна роля в този процес досега играеше здравният министър Кирил Ананиев в ролята си на дългогодишен зам.-министър на финансите. След като е готов проектът, се съгласува със социалните партньори от Тристранния съвет и се разглежда от Министерски съвет. Ако бъде приет, се внася в парламента. Очаква се Владислав Горанов да внесе бюджета. След това проектът минава през всички ресорни комисии на Народното събрание и влиза в пленарна зала на първо четене.  Ако бъде приет, същата процедура следва и на второ четене, където обаче държавните пари за следващата година ще се разглеждат член по член и разход по разход. Бюджетът предвижда нарастване на минималната работна заплата от 510 лева на 560 лева. Планира се до 2021 г. тя да достигне 650 лева. Предвижат се и 150 млн. лева за социална политика. Малко над 40 млн. лева ще се отпуснат за енергийни помощи.", "date": "2018.10.28", "title": "Кабинетът заседава извънредно Бюджет 2019 г."}
{"url": "https://www.bgonair.bg/bulgaria/2018-10-28/zhurnalist-se-oplaka-ot-politseyski-zaplahi-v-stara-zagora", "text": "От полицейски произвол се оплака на страницата си във Facebook журналистът Добромир Видев в Стара Загора. Той вече е пуснал жалба до съответното районно полицейско управление в града. Журналистът е бил спрян около 22:10 ч. в петък за проверка от полицейски патрул. Видев разказа, че е съдействал за проверката, но единият униформен отказал да се легитимира с номер на значката си. За причината за проверката обяснили, че издирват заподозрян за кафе машина и му казали, че отговаря на описанието, пише  . Видев обяснил, че слиза от влака от София, но не му повярвали. Не пожелали да си покаже и билета от влака, от който току-що е слязъл. Журналистът не е разкрил на полицаите какво и къде работи.  \"Случаят няма общо с работата ми като журналист, но е показателен за отговорността на властите. Тази вечер при рутинна проверка бях заплашван от полицай на Първо ОД на МВР-Стара Загора, че мога да бъда затворен в багажника на патрулката и ще бъда откаран някъде. На молбата ми полицейският служител да представи номера на значката, за да я запиша и да подам официално оплакване, той отказа\", написа Добромир Видев в профила си в социалната мрежа. \"В края на разговора, освен че ме заплаши, че може да ме сложи в багажника, каза и че може да се съдим, ако се оплача. И намекна, че винаги при проверка може да открие нарушение и да бъда прибран в участъка\", разказва още той в поста си. По заповед на директора на местната полиция старши комисар Георги Хаджиев ще бъдат проверени всички факти, заявиха от МВР.", "date": "2018.10.28", "title": "Журналист се оплака от полицейски заплахи в Стара Загора"}
{"url": "https://www.bgonair.bg/bulgaria/2018-10-28/spetsialist-diskomfortat-ot-smyanata-na-vremeto-shte-trae-ot-3-do-5-dni", "text": "Дискомфортът от смяната на часовото време ще продължи от 3 до 5 дни, коментира психиатърът д-р Веселин Герев, цитиран от \"Фокус\", по повод връщането на стрелките на часовника с час назад и преминаването към зимно часово време.  Според него първите дни след преместването на стрелките на часовника ще се събуждаме с час по-рано и съответно ще правим всички с час по-късно, защото организмът все още е настроен на старото часово време. Веселин Герев обяснява още, че човек трудно свиква с промяната, защото се събужда по-светло, а ще се прибира по тъмно, докато досега е било обратното. Той добави, че смяната на времето се отразява не само на хората, но и на животните. \r\nСнимка: Pixabay", "date": "2018.10.28", "title": "Специалист: Дискомфортът от смяната на времето ще трае от 3 до 5 дни"}
{"url": "https://www.bgonair.bg/bulgaria/2018-10-28/ochakva-ni-slanchev-esenen-den-s-temperaturi-do-26c", "text": "И днес времето ще бъде слънчево. По-значителни увеличения на облачността ще има над крайните южни райони, но ще е почти без валежи. Ще продължи да духа до умерен, в югоизточните райони и планините - временно силен юг-югозападен вятър. Ще се задържи топло за края на октомври: минималните температури в повечето места ще са между 5 и 10 градуса, максималните - между 21 и 26 градуса, сочи прогнозата за времето на синоптиците от НИМХ. Над Черноморието ще е предимно слънчево с временни увеличения на облачността. Ще духа умерен юг-югозападен вятър. Максимални температури на въздуха 21-23 градуса. Температурата на морската вода е около 17 градуса. Вълнението на морето ще бъде 2-3 бала. Над планините ще бъде предимно слънчево. Значителна ще е облачността над масивите в крайните южни райони и на отделни места там слабо ще превали. Ще духа умерен, по високите и открити части и временно силен югозападен вятър.  Максималната температура на височина 1200 метра ще е около 17 градуса, на 2000 метра - около 10 градуса. Атмосферното налягане ще се повишава и вече ще е по-високо от средното за месеца.", "date": "2018.10.28", "title": "Очаква ни слънчев есенен ден с температури до 26°C"}
{"url": "https://www.bgonair.bg/bulgaria/2018-10-28/mazh-pochina-na-myasto-sled-katastrofa-v-selo-lozen", "text": "Лек автомобил е самокатастрофирал в дръво в село Лозен. Вследствие на удара водачът е починал на място. Това съобщиха от пресцентъра на МВР. Сигналът за инцидента е подаден около 9:30 часа. Веднага на мястото са изпратени екипи на полицията, пожарната и Бърза помощ. Извършва се оглед на местопроизшествието. По случая е образувано досъдебно производство.", "date": "2018.10.28", "title": "Мъж почина на място след катастрофа в село Лозен"}
{"url": "https://www.bgonair.bg/bulgaria/2018-10-28/plasheshta-statistika-do-2030-g-balgarite-shte-zhiveyat-samo-v-6-grada", "text": "\r\n До 2030-та година 60 на сто от територията на България ще се превърне в така наречената \"демографска пустиня”.  Почти половината българи ще живеят в София, Пловдив, Варна, Бургас, Русе и Стара Загора. Малко под 900 населени места ще изчезнат от картата на България в следващите 12 години. Това показва изследване, изготвено по поръчка на фондация \"Фридрих Еберт“ от учени от БАН и Софийски университет.  Данните на имотния пазар са още по-стряскащи – сделки за продажба на жилища се извършват на практика само в четири града - София, Варна, Пловдив и Бургас. А Общо броят на покупко-продажбите за първите девет месеца на годината у нас е малко под 150 хиляди. \r\n ", "date": "2018.10.28", "title": "Плашеща статистика: До 2030 г. българите ще живеят само в 6 града"}
{"url": "https://www.bgonair.bg/bulgaria/2018-10-28/kobrata-vdigna-balgarite-na-kraka-sled-kato-pobedi-fyuri-s-palna-dominatsiya", "text": "Кубрат Пулев победи Хюи Фюри след 12 рунда тежка битка в зала \"Арена Армеец\" София. Кобрата победи с единодушно съдийско решение. Българинът показа по-добра физическа подготовка и доминира опонента си с по-агресивни и точни атака в моментите, когато двубоят беше на кантар. Умората нахлу във Фюри след средата на двубоя, а Пулев се възползва от това по най-добрият начин, съобщава  . Пулев призна, че опонентът му е бил много неудобен, но добрата му подготовка и опитът му са му помогнали за победата. Боксьорът изрази признателността си към българската публика и заяви, че ще се бие с Антъни Джошуа, но ще бъде съвсем \"друг боксьор“ в мач срещу шампиона в тежка категория. Кобрата добави, че Хюи Фюри е винаги добре дошъл в неговата зала да тренира с него. Кубрат Пулев бе доста критичен към себе си след успеха над Хюи Фюри в 12-рундов мач, игран пред близо 10 хиляди зрители в зала \"Арена Армеец“ в София. \"Можех да подходя по друг начин, особено в атаките си\", бяха едни от първите думи на Пулев. Той посочи и с какво е надделял над британския си съперник: \"Бих го с ляв прав“. Кубрат Пулев благодари на публиката за подкрепата и на партнюрите си Ивайло Гоцев и Джон Уирт, с които работи заедно след раздялата си със \"Заурланд“, за организацията на боксовата гала вечер в София. \"Получи се една невероятна гала!“, посочи Пулев. Следващият му мач се очаква да бъдещ в САЩ, като мениджърът му Ивайло Гоцев дори призна, че може да е в Чикаго.  \"Нямам никакви поражения, чувствам се добре и съм готов да се върна до 3-4 месеца на ринга“, посочи Пулев. Той все още се надява на мач срещу Антъни Джошуа за световната титла на IBF, но британецът първо трябва да защитава пояса си от WBO. \"Имам желание да се срещна с Джошуа и смятам, че мога да го победя. Виждате, че един удар променя мача. Смятам, че ще бъда друг срещу него – коментира по темата Кубрат Пулев и продължи – Джошуа е много силов боксьор. Седи като дърво, което може да понесе много повече удари\". В края на пресконференцията след срещата с Хюи Фюри, Кубрат Пулев обеща, че в следващият му ще бъде още по-добър. \r\nСнимка: Димитър Кьосемарлиев (Bulgaria ON AIR) \r\n ", "date": "2018.10.28", "title": "Кобрата вдигна българите на крака, след като победи Фюри с пълна доминация"}
{"url": "https://www.bgonair.bg/bulgaria/2018-10-28/zemetresenie-nad-5-po-rihter-razlyulya-rumaniya-tazi-nosht-trusat-e-useten-i-u-nas", "text": "\r\n Силно земетресение – над 5 по скалата на Рихтер разлюля тази нощ Румъния. Епицентърът на земетресението е на дълбочина 153 километра в района на Вранча. Трусът е усетен и у нас. \"Засега има два следтруса. Дори да има вторични трусове, те ще бъдат слаби и обикновено такива не носят щети. Надали ще се усетят\", коментира  дежурният сеизмологог от БАН Благовеста Бабачкова пред Bulgaria ON AIR. По нейни думи независимо, че са в един регион с Гърция, те са в различни сеизмологични зони, така че не може да се каже дали има или няма пряка връзка между двете земетресения. Земетресението в Румъния събуди жителите на Русе и областта. Най-силно е усетено по високите етажи. Усетено е обаче и от хората на ниските етажи. Русенци все още помнят разрушителния трус от 1977 година и знаят какво се прави при подобно бедствие.  \"Заставаш под рамката на стълбищната клетка, под рамката на вратата или можеш да се евакуираш без паника, ако е продължително земетресението\", сподели Красимир от Русе пред Bulgaria ON AIR. В пожарната и щаба по бедствия няма получени сигнали за щети. По-късно през нощта е имало и вторичен трус от 2,3 по Рихтер, който обаче не е усетен у нас.", "date": "2018.10.28", "title": "Земетресение над 5 по Рихтер разлюля Румъния тази нощ, трусът е усетен и у нас"}
