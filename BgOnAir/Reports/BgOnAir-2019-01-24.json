{"url": "https://www.bgonair.bg/bulgaria/2019-01-24/68-godishen-s-uvrezhdaniya-ostana-bez-dom-no-ima-li-vina", "text": "\r\n 68-годишен мъж без крака остана без дом, а историята му предизвика силна вълна от съчувствие във Facebook. Иван Атанасов е изгонен от Дома за стари хора с физически увреждания в ловешкото село Сливек. След като Радка приютила Иван в къщата си в село Горно Павликени, решила да потърси помощ чрез Facebook, тъй като не можела да се грижи за него. \"Като ме изгониха нямаше къде да отида и дойдох у тях. Преди три дена си бях легнал в стаята, шефката ми вика: още ли си тука , напускай дома. Не съм влизал в пререкания, станах тръгнах и дойдох тука\", споделя Иван Атанасов. Радка и Иван се познавали от години, тъй като тя е работила в Дома за стари хора, където той живее от години. На вратата й дошъл измръзнал, гладен и без пари. Въпреки че Радка го е съжалила и приютила, се оказало, че Иван има апартамент на негово име, има и роднини наблизо – синове и сестра. Оказва се, че освен със семейството си, мъжът не се разбира и с обитателите на Дома за стари хора. Не спазвал установените правила, внасял алкохол или се прибирал пиян. Често се държал грубо, употребявал и физическа сила. Иван е отказал да се консултира с психолог и не приема вината си.  Многократно е предупреждаван, че ще бъде изгонен от дома, а преди дни сам го напуснал. Пред екипа ни Иван заяви, че иска да се върне в дома, но към момента не го е поискал официално. За повече новини харесайте Facebook страницата ни ", "date": "2019.01.24", "title": "68-годишен с увреждания остана без дом: Но има ли вина?"}
{"url": "https://www.bgonair.bg/reportazhi/2019-01-24/silistra-kuche-be-izhvarleno-ot-osemetazhen-blok-i-pochina-na-myasto", "text": "\r\n Куче в Силистра е било изхвърлено от осеметажен блок и е починало на място.  Галин Господинов се прибира снощи от работа и вижда мъртвото куче пред входа. Бързо се събират и други комшии. Кучето било кротко, живеело около блока, живеело в импровизирана къщичка зад сградата. 69-годишният Иван Наков обясни, че кучето ходило по голяма и малка нужда на стъпалата в блока. Съпругата на Иван не го оправдава, но смята, че нарочно са водели кучето на етажа им, за да ги дразнят. Днес Иван Наков съжалява за постъпката си и твърди, че тя ще му бъде урок. По случая е образувано досъдебно производство. За още новини харесайте и страницата ни във Facebook ", "date": "2019.01.24", "title": "Силистра: Куче бе изхвърлено от осеметажен блок и почина на място"}
{"url": "https://www.bgonair.bg/world/2019-01-24/temperaturi-v-avstraliya-schupiha-80-godishen-rekord", "text": "\r\n Температурите в Австралия достигнаха до 46 градуса и счупиха 80-годишен рекорд. Жегата причини горски пожари и доведе до смъртта на диви животни.  Горещата вълна даде поле за изява на много изобретатели. Потребител в социалните мрежи качи видео как приготвя омлет на слънце. В хотели предлагат безплатна бира за разхлаждане.  Плувните басейни в страната се оказаха препълнени с хора, търсещи начин да намерят глътка свежест в горещото време. За това цели семейства предпочетоха забавлението в аква парковете. Това е и причината кафенетата да се обезлюдят. За още новини харесайте и страницата ни във Facebook ", "date": "2019.01.24", "title": "Температурите в Австралия счупиха 80-годишен рекорд"}
{"url": "https://www.bgonair.bg/world/2019-01-24/gratskata-politsiya-poprechi-na-fermerite-da-blokirat-kulata-promahon", "text": "Гръцката полиция задържа фермерите, които искаха да блокират движението в района на \"Кулата-Промахон“.  Те се обявиха против намерението на управляващите да ратифицират споразумението за промяна на името на Македония.  Протестиращите трябваше да тръгнат от град Серес до границата със селскостопанска техника и да я блокират, но до блоката не се стигна. Едва 4-5 души развяваха гръцки знамена в района. \r\n  \r\nВ нито един момент движението не беше застрашено. Въпреки това полицейски екип ще остане на мястото поради мерски за сигурност. \r\nЗа още новини харесайте и страницата ни във Facebook ", "date": "2019.01.24", "title": "Гръцката полиция попречи на фермерите да блокират \"Кулата-Промахон\""}
{"url": "https://www.bgonair.bg/denqt-on-air/2019-01-24/ideologiya-ili-politicheski-smetki-mareshki-oglavyava-volya-balgarskite-rodolyubtsi", "text": "\r\n Партия \"Воля\" на Веселин Марешки тръгва към евроизборите в коалиция \"Воля - българските родолюбци\". В нея влизат бивши партньори както на БСП, така и на Реформаторския блок и ДОСТ.  Водач на листата ще бъде Веселин Марешки, а останалата част от нея в момента се обсъжда. Коалицията е отворена и за други партньори, но е затворена за ДОСТ на Лютви Местан. \"Това е една широка коалиция, която следва да даде категоричен знак на всички политически ангажирани фигури и организации в България, че ние сме с отворени врати и за нас единственото, което е важно в идеологията и политиката ни, е това - да сме максимално в услуга на българския народ и да защитаваме неговите интереси\", коментира депутатът Пламен Христов в студиото на \"Денят ON AIR\". По неговите думи въпреки че коалицията е съставена от много различни партии, в основата си всички те се водят от интереса на българския народ и това ги обединява. Според него думата \"родолюбци\" изчерпва всичко, което депутатите трябва да се стремят да бъдат. \"Ние сме против механичната спойка между различните политически фигури само за явяването на едни избори. Идеологията, която има тази коалиция, е много по-дълбока и се надяваме, че стъпвайки на принципи, които са безспорни, тя няма как да не просъществува дълго\", обясни Христов пред Bulgaria ON AIR.", "date": "2019.01.24", "title": "Идеология или политически сметки? Марешки оглавява \"Воля - българските родолюбци\""}
{"url": "https://www.bgonair.bg/world/2019-01-24/mrak-i-stud-posreshtna-delegatite-v-davos", "text": "Мразовито време посрещна делегатите на Световния икономически форум в Давос. Сутрешните температури паднаха до минус 16 градуса.  Това се превърна в истинско предизвикателство за участниците във форума да стигнат до конферентните зали. Разговорите се провеждат не само в мрачното време, но и на фона на задълбочаващия се мрак над глобалната и икономическа перспектива.", "date": "2019.01.24", "title": "Мрак и студ посрещна делегатите в Давос"}
{"url": "https://www.bgonair.bg/world/2019-01-24/glasuvaneto-v-gratskiya-parlament-za-sporazumenieto-za-imeto-na-makedoniya-beshe-otlozheno", "text": "Гласуването в гръцкия парламент относно споразумението за името на Република Македония беше отложено за петък. Вотът трябваше да се проведе късно тази вечер, но депутатите са обявили, че имат нужда от още време за дебати. Договорът от Преспа предизвика остри реакции и дори протести. Въпреки несагласията се очаква споразумението да бъде одобрено, като за него гласуват най-малко 152 депутати в 300-местния парламент. За още новини харесайте и страницата ни във Facebook ", "date": "2019.01.24", "title": "Гръцкият парламент отложи гласуването за името на Македония"}
{"url": "https://www.bgonair.bg/denqt-on-air/2019-01-24/sreshtata-putin-erdogan-v-moskva-bezrezultatna-tvardi-bivsh-konsul", "text": "\r\n Русия и Турция се събраха в Москва. Какво се договориха президентите Владимир Путин и Реджеп Ердоган?  \"Много неща разбрахме от тази среща, но май нищо не разбрахме. Имаше 4-5 важни акцента. Путин и Ердоган заедно скочиха срещу ЕС. Беше направен опит да бъде изместен акцентът към икономическа тематика, а срещата бе сформирана за Сирия. Това показва, че на този двоен формат нищо не е постигнато. Отиваме на троен формат, който е много по-сложен. На 8 септември в Техеран имаше друга такава тройна среща – безрезултатна\", поясни бившият генерален консул на България в Одрин Георги Димов.  Гостът поясни в студиото на \"Денят ON AIR\", че Ердоган иска в Сирия и специално в зоната за сигурност никой да не му се пречка.  \"Той иска да се разправя с кюрдите както си знае. Така, както се разправя с турските кюрди. Но няма да му се получи. На такива срещи е нормално коментирането на енергийни теми, но тази среща беше специално посветена на Сирия. Чухме пожелания, че \"Турски поток\" ще стартира до края на годината\", посочи Димов пред Bulgaria ON AIR.  За повече новини харесайте Facebook страницата ни ", "date": "2019.01.24", "title": "Срещата Путин - Ердоган в Москва: Безрезултатна, твърди бивш консул"}
{"url": "https://www.bgonair.bg/world/2019-01-24/svetovnoizvestna-ekozashtitnichka-ramo-do-ramo-s-liderite-v-davos", "text": "Грета Тунберг, която стана известна по света с протестните си прояви и призиви за борба срещу климатичните промени, е сред делегатите на Световния икономически форум в Давос.  16-годишната ученичка пристигна в швейцарския курорт от Швеция с влак. Грета избра почти двудневното пътуване с влак, което щади околната среда, вместо да пътува със самолет, както направиха световните лидери.  Така тя отправи ясно послание към тях – няма невъзможни неща, ако искате да опазите планетата чиста.  Грета стана популярна в цял свят, след като всеки петък отсъства от училище, за да протестира пред шведския парламент и да призовава политиците да вземат мерки за защита на природата.  ", "date": "2019.01.24", "title": "Световноизвестна екозащитничка редом с лидерите в Давос"}
{"url": "https://www.bgonair.bg/world/2019-01-24/tramp-otmeni-traditsionnata-si-rech-pred-kongresa-zaradi-federalnata-blokada", "text": "Американският президент Доналд Тръмп няма да произнесе традиционната си реч \"За състоянието на съюза\" пред Конгреса, докато трае блокадата на федералното правителство заради липсата на средства.  Това обяви самият той в Twitter, след като по-рано председателят на Камарата на представителите Нанси Пелоси го призова да отложи изказването си, докато правителството не възобнови работата си. Изявлението на Пелоси беше направено след писмо от Белия дом, което я уведоми, че държавният глава планира да говори на общото заседание на двете камари на Конгреса на 29 януари. Президентът не може да говори на общо заседание на Конгреса без изричното съгласие и на двете камари. Американските президенти използват ежегодните послания до Конгреса, за да изложат вижданията си за положението в страната, да набележат основните задачи на вътрешната и външната политика.  По традиция основната част на речта е посветена на икономиката. За още новини харесайте и страницата ни във Facebook ", "date": "2019.01.24", "title": "Тръмп отмени традиционната си реч пред Конгреса заради федералната блокада"}
{"url": "https://www.bgonair.bg/world/2019-01-24/26-zaginali-sled-poroyni-dazhdove-v-indoneziya", "text": "Най-малко 26-има души загинаха при поройни дъждове и наводнения в Индонезия. Повече от 3000 души са евакуирани от домовете си в южната част на остров Сулавеси, а други 26-има са в неизвестност.  В местните болници са настанени близо 50-има пострадали. Спасители продължават да издирват жертви. Стихията разруши множество къщи, училища, правителствени и обществени сгради и мостове. За повече новини харесайте Facebook страницата ни ", "date": "2019.01.24", "title": "26 загинали след поройни дъждове в Индонезия"}
{"url": "https://www.bgonair.bg/world/2019-01-24/gratskiya-parlament-glasuva-ratifikatsiyata-na-dogovora-ot-prespa", "text": "Решаващ вот в гръцкия парламент. Днес вечерта депутатите трябва да гласуват дали да ратифицират Договора от Преспа, с който беше уреден продължилия 27 години спор между Атина и Скопие за името на Македония. Споразумението, договорено между премиерите Алексис Ципрас и Зоран Заев, вече беше одобрено от македонския парламент. За да влезе в сила обаче то трябва да получи съгласието и на гръцките депутати. Въпреки разгорещените дебати в гръцкия парламент се очаква текстът да бъде одобрен, като получи подкрепата на необходимия брой депутати от управляващата партия и на още няколко от по-малки формации. За още новини харесайте и страницата ни във Facebook ", "date": "2019.01.24", "title": "Гръцкият парламент гласува ратификацията на Договора от Преспа"}
{"url": "https://www.bgonair.bg/world/2019-01-24/petima-zaginali-sled-bankov-obir-v-shtata-florida", "text": "Поредна стрелба в Съединените щати. Петима души бяха застреляни по време на опит за грабеж в банка в град Себринг, щата Флорида.  Нападателят нахлул в банката с пистолет и наредил на всички да легнат на пода, а след това открил огън върху легналите хора.  Мъжът е идентифициран като 21-годишния местен жител Зефен Ксавер. Той се предал на полицията, след като за кратко се барикадирал в банковия клон.  Мотивите за действията му се изясняват, но основната версия, по която работи полицията е грабеж.", "date": "2019.01.24", "title": "Петима загинали след банков обир в щата Флорида"}
{"url": "https://www.bgonair.bg/bulgaria/2019-01-24/shofyorskite-knizhki-na-horata-s-uvrezhdaniya-veche-shte-sa-validni-10-godini", "text": "На хората с увреждания вече няма да им се налага да подменят шофьорските си книжки на всеки пет години, пише  . По предложение на БСП депутатите решиха, че срокът на валидност на техните ще е до 10 години. Поправката е записана в Закона за българските лични документи. \r\n  \r\nВ България има около 170 000 шофьори с различна степен на увреждане. Поради спецификата на тяхното увреждане, те са длъжни да се явят за заключение за физическа годност пред специализирана транспортна лекарска комисия (ТОЛЕК), каквато има само на три места у нас - в София, Пловдив и Горна Оряховица. Това принуждаваше хората с увреждания да пътуват стотици километри, за да получат такова удостоверение. \r\n  \r\nВъзможността транспортните лекарски комисии да издават удостоверения за период до 10 години, вместо както до сега - за срок до 5 години, би било облекчение за голяма част от хората с увреждания и ще защити правото им на равностойно третиране, мотивираха предложенията си от левицата. \r\nЗа още новини харесайте и страницата ни във Facebook ", "date": "2019.01.24", "title": "Шофьорските книжки на хората с увреждания вече ще са валидни 10 години"}
{"url": "https://www.bgonair.bg/denqt-on-air/2019-01-24/vuzf-vliza-v-uchilishtata-s-bezplatna-finansova-akademiya", "text": "\r\n Висшето училище по застраховане и финанси (ВУЗФ) стартира безплатна финансова академия. Икономически експерти ще предават опита си на ученици.  \"Академията стартира на първи февруари. Целта е младите хора с афинитет към финансовите науки да започнат от по-ранен етап да се запознават с банки, кредити и прочее. През изминалите години българинът изгуби много пари в различни финансови структури. А когато това се случи – цял живот губиш. Когато имаш финансова компетентност от ранна възраст се снабдяваш с много добра база. След това обучение ще има изпит, който ще действа като кандидат-студентски изпит за ВУЗФ. Ние имаме над 17 съвместни магистратури с бизнеса\", отбеляза ректорът на ВУЗФ доц. Григорий Вазов.   В студиото на \"Денят ON AIR\" той поясни, че лекторите, които ще участват, са едни от най-добрите в университета.  \"Революцията в образованието е най-погрешният метод. Резултатът от един продукт се вижда чак след 10-15 години. Университетите трябва да получават парите си на база качеството на услугата, а не на база брой на студентите. Броят на университетите не е голям. Проблемът е, че държавата трябва да мине към преструктуриране на университетите. Трябва да се стремим към приватизация на някои държавни университети\", посочи още гостът пред Bulgaria ON AIR.   За повече новини харесайте Facebook страницата ни ", "date": "2019.01.24", "title": "ВУЗФ влиза в училищата с безплатна финансова академия"}
{"url": "https://www.bgonair.bg/economy/2019-01-24/imotite-na-tsena-nad-100-hil-evro-sa-se-prevarnali-v-masovi-sdelki-na-pazara-v-sofiya", "text": "През 2018 г. имотите на цена над 100 хил. евро са се превърнали в масови сделки на пазара в София. Това показват данни на имотната агенция \"Имотека\", представени на пресконференция. Техният дял е 35% от всички осъществени сделки в столицата, като по-голям е делът на продажбите само в ценовия сегмент между 70 хил. и 100 хил. евро - 38%. Сделките в диапазона между 50 хил. и 70 хил. евро са намалели до 18% през 2018 г. спрямо 25% година по-рано. Покупките на имоти между 30 хил. и 50 хил. евро са имали дял от около 5%, а сделките под 30 хил. евро са били още по-малко, като тенденцията е да отпаднат като значим дял от пазара, сочат данните на Имотека. Купувачите са предимно млади семейства на възраст между 30 и 35 години, с едно или две деца и стабилни доходи, които са над средните в София, търсещи тристайно жилище за собствено ползване. Гаражните и сервизните помещения са били сред ключовите елементи, търсени от купувачите, като липсата им може да откаже купувача от даден имот, тъй като създава сериозни битови неудобства. ", "date": "2019.01.24", "title": "Имотите на цена над 100 хил. евро са се превърнали в масови сделки на пазара в София"}
{"url": "https://www.bgonair.bg/bulgaria/2019-01-24/metalobetonni-ploskosti-edva-ne-udariha-chakashti-patnitsi-v-stolichnoto-metro", "text": "\r\n Инцидент в софийското метро. Две от плоскостите на тавана са паднали на перона в метростанция \"Западен парк\". Тежките металобетонни парчета се стоварили в близост до чакащите влака хора.  За щастие няма пострадали. От столичния метрополитен обясниха, че нови плоскости ще бъдат поставени вечерта, тъй като за целта е нужно скеле, което може да пречи на пътуващите в пиковите часове.", "date": "2019.01.24", "title": "Металобетонни плоскости едва не удариха чакащи пътници в столичното метро"}
{"url": "https://www.bgonair.bg/reportazhi/2019-01-24/otnovo-stroezh-na-moreto-izsicha-se-borovata-gora-kray-kamping-arapya", "text": "\r\n Изсича се боровата гора край къмпинг \"Арапя“ до Царево. На мястото на дърветата са поставени основите на масивни постройки. Строителството в една от най- красивите местности по южното Черноморие -\"Дядо-Ильова бахча” е в разгара си. Изгражда се канално помпена станция, леят се основи. Строи се поредният ваканционен комплекс.  Вилното селище се намира на самия бряг на морето, тук ще бъдат изградени 30 къщи. Стотиците изсечени дървета на терена се разчистват с багери От общината в Царево са категорични, че имотът не попада в горски фонд. Разрешението за обекта е издадено на 15 август миналата година, но разрешението за частен строеж е още от 2007г. Възложител е бургаска фирма. Въпреки това е наложена глоба за липса на ограда и информационна табела какво се строи на скалите. Според природозащитници е крайно време да има промени в законодателството.  \"Преди няколко години се заговори за един Национален парк \"Черно море“ , който потъна така в небитието, но идеята беше точно всички тези зони, които са останали съхранени, незастроени да влязат в такава защитена територия\", коментира пред Bulgaria ON AIR Владимир Димитров от Сдружение \"Зелена Странджа“. От екоинспекцията в Бургас съобщиха, че обектът не попада в защитена зона. За още новини харесайте и страницата ни във Facebook ", "date": "2019.01.24", "title": "Отново строеж на морето: Изсича се боровата гора край къмпинг \"Арапя“"}
{"url": "https://www.bgonair.bg/bulgaria/2019-01-24/spored-trend-gerb-bsp-dps-i-op-imat-shans-za-bryuksel", "text": "Месеци преди евровота през май - четири партии с шанс да изпратят свои представител в Брюксел. Това показва новото проучване на Изследователски център \"Тренд\".  Това са ГЕРБ, БСП, ДПС, а шанс запазват и \"Обединените патриоти\", ако се явят заедно. Социолозите от \"Тренд\" предричат фотофиниш между хората на Бойко Борисов и \"червените\" - разликата им е 1,2 процента. Разликата между ДПС и \"Патриотите\" вече е почти двойна.  Доверието в парламента продължава да се срива. За година то е намаляло с три процента. Народното събрание се радва на положителна оценка от 21 на сто, а негативно - 66 процента. Подобна тенденция се забелязва и при кабинета. Преди година положителна оценка на правителството са давали 35 на сто, а сега този процент пада на 27.  Президентът все още се радва на одобрението на над 50 процента от хората, но и оценката за неговата работа пада от 65 на сто положителни нагласи на 54. За още новини харесайте и страницата ни във Facebook ", "date": "2019.01.24", "title": "Според \"Тренд\": ГЕРБ, БСП, ДПС и ОП имат шанс за Брюксел"}
{"url": "https://www.bgonair.bg/bulgaria/2019-01-24/stolichniyat-izgrev-protestira-sreshtu-samnitelna-obshtinska-zamenka", "text": "Проведе се протест срещу презастрояването в столичния район \"Изгрев\". Жителите на квартала са притеснени от строежа на нова сграда, която според тях ще е прекалено висока. Хората искат оставката на районния кмет – поводът е заменка между Столичната община и частен инвеститор за терен, който се намира в близост до детска градина.  \"Това е втори протест по същия случай. Заменката на общината е съмнителна, защото частникът получи много по-голям парцел. Искаме разследване как този парцел е станал частен. И отново да стане общински\", подчерта организаторът на протестите Захари Димитров.  Според общината заменката е извършена по изцяло законен начин, а инвеститорът е платил разликата в цената между имотите.  Собственикът на спорния имот е издателят Петьо Блъсков. Според него всичко е законно, а протестът изпълнява политически цели. Той е заплатил малко над 1 300 000 лева за имота.  За повече новини харесайте Facebook страницата ни ", "date": "2019.01.24", "title": "Столичният \"Изгрев\" протестира срещу съмнителна общинска заменка"}
{"url": "https://www.bgonair.bg/bulgaria/2019-01-24/ekoaktivisti-iskat-ostavkata-na-neno-dimov-narushil-e-zakonite", "text": "\r\n Върховният административен съд отмени застрояването на парк \"Пирин\". Вчера Министерският съвет на своето заседание официално се съобрази с решението на съда.  Екоактивисти отново се събраха на протест пред МС с искане за оставката на министър Нено Димов. Според тях той е имал незаконосъобразно решение.  Днес излезе проучване на агенция \"Сова Харис\": Трябва ли законодателството да позволява изграждането на ски съоръжение? 50,1% са отговорили с \"Да\", близо 29% с \"Не\", а 21% не могат да преценят.  На въпроса \"Одобрявате ли изграждането на втори лифт в Банско?\", 60% са отговорили с \"Да\", близо 30% с \"Не\" и 10% казват, че не могат да преценят. \"По отношение на изследването на \"Сова Харис\" ще кажа, че проучвания без ясен възложител не мога да коментирам. Министър Нено Димов твърди, че законите на България позволяват застрояването на защитените паркове. Сега се видя, че той не познава законите, които сам прилага. Считаме, че България има нужда от адекватно управление. След като си лъгал 2 години – трябва да си понесеш последствията. В това министерство практиката за служител, който греши, е освобождаване. Димов наруши 3 закона\", заяви екологът Тома Белев. ", "date": "2019.01.24", "title": "Екоактивисти искат оставката на Нено Димов: Нарушил е законите!"}
{"url": "https://www.bgonair.bg/denqt-on-air/2019-01-24/glas-ot-gerb-evropa-evroizborite-i-evrodeputatite-sa-vazhni-za-vseki-dom", "text": "\r\n \"В своята предизборна кампания ГЕРБ ще обяснява и ще се опитва да стигне до гражданите с ясни и точни послания, които да доведат до това - хората да разберат, че Европа, евроибзорите и евродепутатите са важни за всяка къща, училище, болница. Всичко, което се случва в България, се случва с европари и това зависи от нашите евродепутати\", посочи в студиото на \" \" депутатът от ГЕРБ Маноил Манев относно предстоящите избори. По думите му няма да има челен сблъсък между БСП и ГЕРБ, защото опозицията няма ясни послания. Преди дни се проведе спецакция срещу полицаи в столичното четвърто РПУ. Бяха задържани петима служители. \"Новото ръководство на МВР, следвайки процедури, влиза в службата, арестува хората, които са там и са извършвали престъпления и ги предава на прокуратурата, тя проверява събраните доказателства и решава да повдигне или да не повдигне обвинение. Това е работата на държавата\", обясни Манев. Според него тези акции са знак за присъствието на държавата, борбата с корупцията и реално свършени неща. Пред   депутатът от ГЕРБ коментира, че системата на МВР най-накрая е получила баланс в политическото и професионалното си ръководство и това ще доведе до добри резултати. За още новини харесайте и страницата ни във Facebook ", "date": "2019.01.24", "title": "Глас от ГЕРБ: Европа, евроизборите и евродепутатите са важни за всеки дом"}
{"url": "https://www.bgonair.bg/reportazhi/2019-01-24/sreshta-s-premiera-razdeli-maykite-na-detsa-s-uvrezhdaniya", "text": "\r\n Среща при премиера Бойко Борисов раздели майките на деца с увреждания, които доскоро протестираха заедно под прозорците на властта. Част от майките благодариха на Борисов, но други обявиха това за предателство. Протестиращите доскоро майки от инициативата \"Системата ни убива“ изпратиха благодарствено писмо до Бойко Борисов. Заради реакцията му след последната им среща.  \"Има открити нарушения. В момента анализираме порочните практики, които са използвани, и на 4 февруари сме поканили нашите приятели и колеги, за да съобщим анализите и изводите от тези проверки\", обясни Ананиев. Аделина Банакиева от инициативата \"Системата ни убива всички“ обаче определя срещата при премиера като ПР-акция. Според нея е странно, че се благодари на премиера, след като проверките за злоупотреби с ТЕЛК се правят от прокуратурата. Банакиева смята, че фалшивите ТЕЛК-ове не са най-големият проблем.  \"Ние няма да приятелствуваме с властта, която извършва геноцид! Диалог между \"Системата ни убива“ и \"Системата ни убива всички“ няма. Докато едните благодарят на премиера, другите обещават нови протести\", категорична беше тя. За още новини харесайте и страницата ни във Facebook ", "date": "2019.01.24", "title": "След среща с премиера: Майките на деца с увреждания - разделени"}
{"url": "https://www.bgonair.bg/reportazhi/2019-01-24/v-balgariya-godishno-umirat-nad-8600-dushi-zaradi-mrasniya-vazduh", "text": "\r\n В България над 8600 души годишно умират заради мръсния въздух. Стряскащите данни обяви омбудсманът Мая Манолова. Днес тя събра на кръгла маса всички институции, от които се очаква решение по казуса със замърсяването на въздуха.  Повод за обществената дискусия са големият брой жалби от граждани, недоволни от качеството на въздуха в населените си места.  Според представителите на местната власт в \"Красна поляна\" основна причина за мръсния въздух, който дишаме е това, че в ромското гето на квартала се горят нерегламентирани отпадъци.  От Столична община обясниха, че само през миналата година са направени над 2000 проверки за нерегламентирано горене на отпадъци. Обещаха и новата мобилна станция, която предстои София да закупи да замерва въздуха в \"Красна Поляна\" и \"Овча купел\", където няма измервателни уреди.  Според Мая Манолова преобладават усилията за справянето с проблема, но по-малко са резултатите. Всеки месец институциите ще се събират при омбудсмана, за да отчитат пред гражданите предприетете мерки по конкертните проблеми свързани с мръсния въздух. Следващата среща е на 25-и февруари. \r\nЗа още новини харесайте и страницата ни във Facebook ", "date": "2019.01.24", "title": "В България над 8600 души годишно умират заради мръсния въздух "}
{"url": "https://www.bgonair.bg/world/2019-01-24/tazhno-prekratiha-izdirvaneto-na-izcheznaliya-arzhentinski-futbolist", "text": "Прекратиха издирването на аржентинския футболист Емилиано Сала. 28-годишният мъж беше на борда на самолет, който изчезна от радарите в понеделник в района на Ламанша.  Издирването беше спряно, след като не бяха открити никакви следи от машината.  Според разследващите Сала е отказал да пътува с редовен полет на разноски на новия му клуб \"Кардиф\" и решил да наеме малък частен самолет.  ", "date": "2019.01.24", "title": "Тъжно: Прекратиха издирването на изчезналия аржентински футболист"}
{"url": "https://www.bgonair.bg/world/2019-01-24/13-ubiti-i-desetki-raneni-sled-protesti-vav-venetsuela-sreshtu-maduro", "text": "\r\n Сблъсъци по време на масови протести във Венецуела с искане за оставката на президента Николас Мадуро. Полицията използва сълзотворен газ срещу демонстранти в Каракас, които призовават за промяна в управлението на страната, изпаднала в икономически колапс.  Силите за борба с безредиците бяха посрещнати с камъни и коктейли \"Молотов\" от демонстрантите по едни от централните улици на венецуелската столица. Съобщава се за най-малко 13 убити и десетки пострадали протестиращи.  Напрежението тлее от две седмици, след като Николас Мадуро отново положи клетва като президент след оспорван от опозицията референдум. Председателят на парламента Хуан Гуайдо оглави протестите и се обяви за временно изпълняващ длъжността президент, като положи клетва на улицата пред многохилядното множество.  Доналд Тръмп публикува съобщение, че Съединените щати го признават за държавен глава, а малко по-късно Николас Мадуро обяви, че Каракас къса дипломатическите си връзки с Вашингтон и даде на американските дипломатически представители 72 часа да напуснат страната му. За още новини харесайте и страницата ни във Facebook ", "date": "2019.01.24", "title": "13 убити и десетки ранени след протести във Венецуела срещу Мадуро"}
