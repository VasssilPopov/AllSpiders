{"url": "https://www.bgonair.bg/world/2018-01-20/vtori-referendum-po-brexit-nyama-da-ima-kategorichna-e-mey", "text": "Втори референдум във Великобритания по въпроса за излизането от ЕС няма да има, заяви британският премиер Тереза Мей в интервю за германския в. \"Билд\", цитирано от ТАСС. \"Не, втори референдум няма да има. Парламентът даде право на избор на британската общественост и тя взе своето решение. Ние напускаме ЕС, но не и Европа, искаме партньорство с ЕС\", заяви Мей. По думите й Великобритания не възнамерява \"да изгори всички мостове\". \"Имаме общи интереси и сме изправени пред общи предизвикателства\", посочи тя и увери, че Великобритания е готова да изпълнява задълженията си по обезпечаването на колективната сигурност. \"Не затваряме вратата. Трансграничният поток на стоки е важен и за двете страни. Искаме да се договорим (с ЕС) за всеобхватно споразумение за свободна търговия, както и за партньорство в областта на сигурността\", каза Мей.", "date": "2018.01.20", "title": "Втори референдум по Brexit няма да има, категорична е Мей"}
{"url": "https://www.bgonair.bg/bulgaria/2018-01-20/angela-merkel-balgarskoto-evropredsedatelstvo-e-otlichno-podgotveno", "text": "Канцлерът на Германия Ангела Меркел похвали премиера Бойко Борисов за добрата подготовка на председателството на Съвета на ЕС и заяви, че подкрепя приоритетите му, най-вече за нуждата от европейска перспектива за Западните Балкани. \"Ние очакваме много от българското председателство на Съвета на ЕС. То от своя страна е отлично подготвено от българското правителство\", заяви Ангела Меркел след работната среща с Борисов в резиденция \"Бояна\". \n Тя посочи, че мотото \"Съединението прави силата\" е именно това, от което в момента Европейският съюз се нуждае. А благодарение на своето географско положение България може да направи много по отношение на добросъседските си отношения. Меркел и Борисов са обсъдили плана на България в София да бъде проведена неформална среща на върха, посветена на темата Западни Балкани, за да може тези страни да имат европейска перспектива и да решат голяма част от проблемите си. \"Трябва да улесним процеса на свързаност между страните чрез изграждането на сухопътна и железопътна инфраструктура. За това България и Германия ще работят в тясно сътрудничество\", посочи германският канцлер. Двамата лидери са наблегнали и върху отношенията на страната ни с Турция и миграцията. България ще продължи работата по досието за общата европейска политика в областта на убежището. \"Искам да благодаря на България за начина, по който пази външната граница на Европейския съюз, защото тази задача е изключително тежка. Германия и ФРОНТЕКС подкрепят страната ви\", отбеляза още Меркел. В отговор на журналистически въпрос тя подчерта, че подкрепя усилията на България за влизане в зоната Шенген и много скоро постепенно и на етапи ще започне присъединяването, първо от летищата. Тя обяви че приветства инициативата на Борисов за обща среща ЕС - Турция, защото \"имаме нужда от подредени отношения с нашия съсед.\" Меркел изрази подкрепа и за проекта за газов хъб. Борисов помоли за добронамерена помощ от страна на Германия за съдебната реформа в България и ще поиска нейни експерти да дадат оценка на антикорупционния закон.  Канцлерът на Германия Ангела Меркел пристигна преди часове в София. Тя бе посрещната от българския премиер Бойко Борисов и двамата проведоха работна среща.  ", "date": "2018.01.20", "title": "Ангела Меркел: Българското европредседателство е отлично подготвено"}
{"url": "https://www.bgonair.bg/world/2018-01-20/facebook-s-revolyutsionni-promeni-predimstvo-shte-imat-zasluzhavashti-doverie-medii", "text": "Facebook въвежда новите си революционни промени. Социалната мрежа ще започне да дава предимство на заслужаващи доверие медии в нюзфийда си в рамките на борбата си срещу търсенето на сензационното и погрешното информиране. Това съобщи изпълнителният директор на компанията Марк Зукърбърг. Facebook има над 2 млрд. потребители месечно и ще ги анкетира, за да определи кои медии заслужават доверие.  От следващата седмица нюзфийдът на Facebook ще даде приоритет на висококачествените новини над източници, които се ползват с по-ниско доверие. Снимка: Pixabay", "date": "2018.01.20", "title": "Facebook с революционни промени: Предимство ще имат \"заслужаващи доверие\" медии"}
{"url": "https://www.bgonair.bg/world/2018-01-20/avtobus-katastrofira-v-turtsiya-11-dushi-sa-zaginali", "text": "Най-малко 11 души са загинали, а други 46 са ранени при автобусна катастрофа в Турция, съобщава AFP.  По официални данни в превозното средство са се намирали няколко семейства, които са пътували по извънградски път към ски курорт. Автобусът е пътувал през нощта, а метеорологичните условия са били добри, без предпоставки за пътнотранспортно произшествие.  Автобусът обаче е излязъл от платното и се е блъснал в намиращите се край пътя дървета.  Причините за инцидента се изясняват.", "date": "2018.01.20", "title": "Автобус катастрофира в Турция, 11 души са загинали"}
{"url": "https://www.bgonair.bg/world/2018-01-20/turtsiya-s-novi-udari-sreshtu-kyurdski-organizatsii-v-siriya", "text": "Турската армия е започнала нови удари срещу цели на кюрдските \"Народни отряди за защита\" в Сирия, съобщава AFP, цитиран от Фокус. Това се случва на фона на очакванията за сухопътна турска военна операция в Северна Сирия. Анкара определи ударите като акт на \"легитимна самозащита\" срещу лагери и цели, принадлежащи на кюрдската организация, която според Турция е терористична групировка.", "date": "2018.01.20", "title": "Турция с нови удари срещу кюрдски организации в Сирия"}
{"url": "https://www.bgonair.bg/oporni-hora/2018-01-20/votat-na-nedoverie-na-bsp-izglezhdal-kato-samotsel", "text": "\r\n Вотът на недоверие изглежда като самоцелно упражнение, смята Ангел Найденов, който е притеснен от времето на внасянето му. Председателството е нещо значимо, трябва да си дадем сметка за това. Не сега му беше времето. За да бъде внесен вот на недоверие, трябва да се е случило нещо извънредно и разстърсващо. А аз не виждам такова нещо. Другото, което ме притеснява е, че няма конкретика в данните. Този вот можеше да се внесе по-рано. Преди Нова Година, смята Найденов и казва, че не разбира защо се чакаше ДПС.  Не виждам кого точно привлича парламентарната ни група? Изглежда заради европредседателството?!? Не видяхме консолидация на опозицията. Не е добре БСП да бъде пакетирана с ДПС. Интересен ще бъде математическият резултат от гласуването. А иначе спор няма, темата е значителна, защото правителството дава поводи да бъде упреквано.  По ефективна ще бъде доброволна военна подготовка в рамките на три месеца.  ", "date": "2018.01.20", "title": "Вотът на недоверие на БСП изглеждал като самоцел"}
{"url": "https://www.bgonair.bg/oporni-hora/2018-01-20/nash-dalg-e-parlamentat-da-ratifitsira-istanbulskata-konventsiya", "text": "\r\n Наш дълг е парламентът да ратифицира Истанбулската конвенция, каза ръководителят на представителството на ЕК у нас Огнян Златев. Взираме се в незначителното, а не виждаме същността й. Председателството на Съвета на Европа е страхотна възможност България да се позиционира още по-добре в ЕС, каз той и призова да забравим партийните си пристрастия. Например миналата седмица, Нинова направи много добро впечатление с изказването си- балансирано, показвайки че председателството е национален интерес, припомни той. И призова да не забравяме думите на Юнкер: \"Не е честно спрямо България да се слага етикет корумпираност\"", "date": "2018.01.20", "title": "Наш дълг е парламентът да ратифицира Истанбулската конвенция"}
{"url": "https://www.bgonair.bg/world/2018-01-20/ogromni-pozhari-bushuvat-v-avstraliya", "text": "\r\n Големи пожари бушуват в Австралия. Огнената стихия обхваща Националния парк близо до Сидни. Пламъците принудиха всички посетители да напуснат парка. А през последните дни горещините в страната станаха причина и за няколко смъртни случая в щата Виктория. Екипите на спешна помощ са реагирали на десетки сигнали за хора, почувствали се зле заради високите температури.", "date": "2018.01.20", "title": "Огромни пожари бушуват в Австралия"}
{"url": "https://www.bgonair.bg/economy/2018-01-20/vsyako-treto-balgarsko-predpriyatie-se-reklamira-vav-facebook-i-linkedin", "text": "Около 34 процента от родния бизнес, или почти всяко трето българско предприятие, ползват социалните мрежи като Facebook и Linkedin за популяризиране на дейността си, показват данни от анализ на Евростат за използването на социалните мрежи от европейския бизнес през 2017 г. По този показател страната ни се намира редом със страни като Чехия, Словакия и Румъния, но е далеч от \"отличниците\" в ЕС Малта и Дания с показатели от 70 и повече процента. Според европейската статистика - около 95 на сто от българските предприятия имат достъп до интернет, като със стопроцентови показатели са предприятията у нас с над 250 души персонал. Почти сто на сто ползват интернет родните предприятия с персонал между 50 и 250 души, а по-малките фирми с под 50 души ползват мрежата с показател 94 на сто, посочва  Българските предприятия със собствен уебсайт са 51 процента, но фирмите у нас, които ползват високо технологичните т. нар. \"облачни услуги\" са едва 8 на сто, отчита още Евростат. Най-активно присъстват в социалните мрежи предприятията от секторите \"Създаване и разпространение на информация и творчески продукти и далекосъобщения\" - 89 на сто и \"Професионални дейности и научни изследвания\" - 77 на сто, а най-малко се възползват от тази функционалност предприятията от секторите \"Операции с недвижими имоти\" - 33 процента и \"Транспорт, складиране и пощи\" - 35 процента. Основните цели, за които родният бизнес е използвал социални медии, са: подобряване на имиджа на предприятието или на пазарния продукт - например реклама, промоции /72 процента/; получаване и отговаряне на мнения, отзиви, въпроси от клиенти /61 процента/; сътрудничество с бизнес-партньори или други организации /37 процента. Най-малък е делът на предприятията, които ползват социалните мрежи, за да включват своите клиенти в разработването или обновяването на стоките или услугите - 17 процента. През 2017 г. в ЕС е имало около 1,6 милиона предприятия, от които приблизително 83 процента са били предприятия с 10-49 заети лица /малки/, 14 процента с 50-249 заети лица/средни/ и 3 процента с 250 или повече заети лица/големи/. \r\nСоциалните мрежи като Facebook и Linkedin са били социалните медии, които най-често са се използвали от предприятията в ЕС, показва анализът на Евростат. През 2017 г. 47 на сто от предприятията в ЕС са използвали поне един от различните видове социални медии: социалните мрежи като Facebook, Linkedin, Xing и други; корпоративните блогове или микроблокове като Twitter, Present.ly и други; уебсайтове за споделяне на мултимедийно съдържание, като YouTube, Flickr, SlideShare и други; или инструменти за споделяне на знания, основани на wiki. В най-голяма степен социалните медии са били използвани от бизнеса в Малта - 74 на сто, както и в Дания, Холандия и Ирландия - около 70 на сто. Най-малко от социалните мрежи се е възползвал бизнесът в Полша - 27 на сто и Латвия - 30 на сто. Като първа основна причина за ползването на социалните мрежи около 40 на сто от европейския бизнес посочва развиването на имидж и показване на пазарните си продукти. Втората основна причина за използването на социалните медии се отнася до \"външния свят\": 27 на сто от предприятията са използвали социални медии, за да получават или да отговарят на мненията или рецензиите на клиентите. На трето място - около 25 на сто от предприятията в ЕС са очаквали клиентите да бъдат включени в разработването на продукти или иновации, основани на принципите на споделяне или присъединяване към вида бизнес, отчита Евростат. \r\nСпоред европейската статистика през миналата година всяко четвърто предприятие в ЕС е използвало социалните мрежи, като тенденцията е бизнесът все повече да използва мрежата, за да стигне до \"външния свят\" - клиенти, бизнес партньори или други организации. Снимка: Pixabay", "date": "2018.01.20", "title": "Всяко трето българско предприятие се рекламира във Facebook и Linkedin"}
{"url": "https://www.bgonair.bg/bulgaria/2018-01-20/okrazhnata-prokuratura-se-sezira-za-intsidenta-sas-samoleta-spartan", "text": "Военно-окръжната прокуратура в Пловдив се е сезирала за снощния инцидент с военнотранспортния самолет \"Спартан\" на авиобаза \"Граф Игнатиево\". Образувано е досъдебно производство. Това съобщи зам.-министърът на отбраната Анатолий Величков. Припомняме, че по време на учебна маневра самолетът C-27J \"Спартан\" аварира. Нямаше пострадали военнослужещи от екипажа, но бяха нанесени материални щети по машината. Според зам.-министър Величков възможната причина може да е силният вятър. Очаква се доклад за инцидента.", "date": "2018.01.20", "title": "Окръжната прокуратура се сезира за инцидента със самолета \"Спартан\""}
{"url": "https://www.bgonair.bg/bulgaria/2018-01-20/tsisterna-s-gaz-deraylira-na-gara-byala", "text": "Цистерна с газ, част от влакова композиция, излезе от релсите на гара Бяла. По първоначална информация няма пострадали. Инцидентът е станал при извършване на маневра. Сигнал е подаден около 10.00 часа. На място има екипи на пожарната, които оказват съдействие за връщането на цистерната в коловоза. Няма изтичане на газ. Снимка: Олег Попов (Bulgaria ON AIR)", "date": "2018.01.20", "title": "Цистерна с газ дерайлира на гара Бяла"}
{"url": "https://www.bgonair.bg/bulgaria/2018-01-20/kola-se-preobarna-kray-bansko-chetirima-sa-postradali", "text": "Четирима македонски граждани са пострадали при катастрофа тази нощ на пътя Добринище-Банско, съобщава Дарик. Лекият автомобил излязъл от пътя на заледен участък и се преобърнал няколко пъти. Наложило се е пожарникари да режат купето на автомобила, за да извадят водача и тримата му спътници. Четиримата пострадали са настанени в болницата в Разлог, няма опасност за живота им. На водача е взета кръвна проба.", "date": "2018.01.20", "title": "Кола се преобърна край Банско, четирима са пострадали"}
{"url": "https://www.bgonair.bg/bulgaria/2018-01-20/volen-siderov-ne-znam-kak-shte-glasuvam-na-vota-na-nedoverie", "text": "Лидерът на \"Атака\" Волен Сидеров обяви, че все още не знае как ще гласува на предстоящия вот на недоверие срещу правителството. А причината - регионалното министерство иска да прехвърли стопанисването на стената на язовир \"Бели Искър\" на областния управител на София Илиан Тодоров от \"Атака\". Сидеров разкритикува министърът на околната среда и водите Нено Димов и регионалният министър Николай Нанков за решението.  \"Няма как да оставя така игричките на някои министри от ГЕРБ или на някои лобистки кръгове. Бих искал да ги попитам защо прехвърлят язовир на областна управа с 1 млн. лв. годишен бюджет при положение, че само спешният ремонт на стената струва 80 млн. лева. По този начин целят да натопят Илиан Тодоров, да го изкарат виновен и да си измият ръцете с него\", заяви Сидеров, цитиран от пресцентъра на \"Атака\". Засега от партията, от \"Обединени патриоти\" и от ГЕРБ отказват коментар.", "date": "2018.01.20", "title": "Волен Сидеров: Не знам как ще гласувам на вота на недоверие"}
{"url": "https://www.bgonair.bg/bulgaria/2018-01-20/losha-infrastruktura-izkara-na-protest-zhitelite-na-stolichniya-kv-vitosha", "text": "\r\n Жителите на столичния кв. \"Витоша\" излязоха на протест заради градоустройствената среда в района - липсата на тротоари, детски площадки и училище, интензивен трафик и замърсяване. Недоволни са и от строежа на нова 17-етажна сграда. Според гражданите въпросната сграда, която е с капацитет от 30 000 кв, ще предизвика трафик от минимум 400 автомобила.  Това е вторият протест, който жителите на квартала организират.  Пред   те разказаха, че след първата им демонстрация са били проведени срещи със Столичната община. Оттам са обещали, че площадки за децата ще има, както и изходи към главните пътища, тъй като в момента кв. \"Витоша\" разполага само с един такъв, което затруднява трафика. \"Въпреки обещанията, че исканията ни ще бъдат чути, строежът продължава. Бяха извършени проверки, които оправдаха неговото съществуване, но дори и с просто око се вижда, че той трудно ще се влее в инфраструктурата\", посочиха протестиращите.", "date": "2018.01.20", "title": "Лоша инфраструктура изкара на протест жителите на столичния кв. \"Витоша\""}
{"url": "https://www.bgonair.bg/bulgaria/2018-01-20/merkel-idva-na-rabotno-poseshtenie-v-sofiya", "text": "\r\n Kанцлерът на Германия Ангела Меркел идва днес на работно посещение в София, по покана на министър-председателя Бойко Борисов, съобщиха от правителствената пресслужба. При срещата си двамата ще обсъдят приоритетите на Българското председателство на Съвета на Европейския съюз, както и актуални политически теми. Очаква се сред дискутираните теми да са влизането ни в чакалнята на еврозоната, както и бюджетът на ЕС. Борисов ще настоява пред Меркел и за запазване на кохезионните фондове на ЕС и след 2020 г. Меркел и Борисов са се срещали многократно в Брюксел и на международни форуми, в Берлин. Това обаче е второто посещение на канцлера у нас след еднодневната визита през октомври 2010 г. Основните теми на разговорите й тогава - с премиера Бойко Борисов и с президента 2002-2012 г. Георги Първанов, са били германските инвестиции в България и бизнесклиматът, проблемът с ромите в Европа и... готовността на страната ни за присъединяване към Шенгенското пространство. При първата си визита в България Меркел бе наградена от Първанов с орден \"Стара планина\" и бе удостоена със званието доктор хонорис кауза на Русенския университет. В петък, ден преди да разговаря в София с Борисов, германският канцлер ще се срещне с френския президент Еманюел Макрон в Елисейския дворец. Двамата ще обсъждат бъдещето на Европа и бъдещите приоритети, предаде Франс прес, като цитира френското президентство. Чешкият премиер в оставка Андрей Бабиш пък ще посети Борисов в София в понеделник. Очакванията са на срещата между двамата да бъдат обсъдени и неяснотите около продажбата на ЧЕЗ в България - енергодружеството на чешката държавна компания. На 6 февруари в България пристига премиерът на Холандия Марк Рюте. С него Борисов ще обсъжда охраната на границата между България и Турция, която е външна за ЕС. Българският премиер ще поиска и зелена светлина от холандците за присъединяване на България към Шенген, тъй като това е последната държава, която се противопоставя. Борисов планира да заведе Рюте на границата подобно на визитите, които организира на бившия британски премиер Джеймс Камерън и на унгарския Виктор Орбан.  ", "date": "2018.01.20", "title": "Меркел идва на работно посещение в София"}
{"url": "https://www.bgonair.bg/bulgaria/2018-01-20/stolichnata-obshtina-sreshtu-mrasniya-vazduh-sabiraneto-na-stari-gumi-prodalzhava", "text": "Акцията по събиране на стари гуми от домакинствата в столичния квартал \"Красна поляна\" продължава, съобщиха от пресцентъра на Столичната община.  Това е четвъртата поредна инициатива на Столичния инспекторат, част от мерките за подобряване качеството на въздуха в София. Целта е да бъдат намалени старите гуми, изхвърлени до кофите за смет, както и да се минимизира възможността те да бъдат изгаряни за отопление. На адресите, на които има разкрити временни стационарни пунктове, старите си гуми могат да предават всички желаещи, независимо от района по местоживеене.  Временните стационарни пунктове се намират на ъгъла на бул. \"Вардар\" с бул. \"Ал. Стамболийски\" и на ул. \"Освобождение\" №25 (паркинга югозападно от районната администрация на \"Красна поляна\").", "date": "2018.01.20", "title": "Столичната община срещу мръсния въздух: Събирането на стари гуми продължава"}
