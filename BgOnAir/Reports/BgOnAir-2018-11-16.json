{"url": "https://www.bgonair.bg/world/2018-11-16/iztochna-ispaniya-e-pod-voda-dazhdovete-vzeha-zhertva-v-herona", "text": "Източното крайбрежие на Испания е под вода. Дъждовете вече взеха и жертва в град Херона.  В Барселона е обявен червен код за опасно време. Всички главни пътища в града са блокирани, автомобилите са неизползваеми. Наводнено е и метрото.  Под вода са и популярните туристически дестинации Аликанте, Майорка и Мурсия. В 9 провинции беше въведен оранжев код за опасно време.  Метеоролозите прогнозират нова вълна от валежи, които ще продължат през двата почивни дни.", "date": "2018.11.16", "title": "Източна Испания е под вода, дъждовете взеха жертва в Херона"}
{"url": "https://www.bgonair.bg/world/2018-11-16/protestirashti-poiskaha-ostavkata-na-cheshkiya-premier-andrey-babish", "text": "Хиляди граждани излязоха на протест в Чехия с искане за оставката на премиера Андрей Бабиш, срещу когото се появиха обвинения в отвличане и корупция. По улиците на Прага хората скандираха \"Оставка\" и \"Не на Бабиш\" и развяваха националния флаг. По-рано тази седмица синът на Бабиш го обвини чрез медиите, че насила е бил отведен в Крим, както и че е бил заплашван със затваряне в психиатрична клиника. Премиерът отхвърли тези обвинения, и заяви, че синът му е психичноболен и доброволно е постъпил за лечение в швейцарска клиника. Срещу 64-годишния милиардер Бабиш, който е премиер от 2017 година, бяха отправени и обвинения за корупция, но като член на парламента той има имунитет срещу съдебно преследване.", "date": "2018.11.16", "title": "Протестиращи поискаха оставката на чешкия премиер Андрей Бабиш"}
{"url": "https://www.bgonair.bg/world/2018-11-16/stihiyata-e-nekontroliruema-63-sa-veche-zhertvite-v-kaliforniya", "text": "Броят на жертви на най-смъртоносните пожари в историята на Калифорния продължава да расте. Телата на още седем души бяха открити в южната част на щата, с което жертвите на стихията станаха 63 души. Властите съобщиха, че хората, с които няма връзка след избухването на огъня миналата седмица, са над 630 души. Стихията е неконтролируема и бушува на два фронта – в северната и южната част на щата.  12 хиляди постройки са изпепелени до основи, а стотици други са застрашени от пламъците. Със стихията се борят 10 хиляди огнеборци, но според властите пламъците няма да бъдат потушени поне до края на месеца.  В щата е обявено бедствено положение, а на много места остава в сила нареждане за незабавна евакуация.", "date": "2018.11.16", "title": "Стихията е неконтролируема: 63 са вече жертвите в Калифорния"}
{"url": "https://www.bgonair.bg/world/2018-11-16/germaniya-dva-avtobusa-s-uchenitsi-se-udariha-chelno", "text": "Тежък пътен инцидент в Германия. Два автобуса с ученици, които се прибирали след занятия, се удариха челно на междуградски път край Нюрнберг в южната провинция Бавария. Ранени са 40 души, много от които деца. Петима от пострадалите са в критично състояние. В автобусите се врязал и автомобил, който е почти напълно смачкан. В продължение на часове пожарникари рязаха превозните средства, за да извадят пострадалите. На място пристигнаха линейки и медицински хеликоптери, които извозиха най-тежко ранените до близките болници. Към момента няма яснота за причините за катастрофата.", "date": "2018.11.16", "title": "Германия: Два автобуса с ученици се удариха челно"}
{"url": "https://www.bgonair.bg/economy/2018-11-16/cheren-petak-realni-namaleniya-ili-ulovki", "text": "Когато при кампании от типа на \"Черния петък\" търговците обявяват определен процент намаление, но поставят върху етикета на стоките само една цена, човек се чувства леко объркан и в крайна сметка не е сигурен – въпреки анонса за отстъпка, дали реално купува по-евтино. Това е така, защото е трудно са е ориентира дали въпросната цена е тази, на която може да си купи избрания артикул или ще трябва от нея да извади посочения процент намаление, за да разбере колко струва той в момента. Това заяви Константин Райков, член на Комисията за защита на потребителите (КЗП), пред БНР. Константин Райков посочи и коментира още \"класически\" капани на \"Черния петък\". Има фалшиви намаления. Това са случаите на масирани рекламни кампании в електронни медии и с брошури за отстъпки при покупката на дадени стоки в определен ден или уикенд. Когато се отиде в магазина, те липсват, обясни Райков. \"Така или иначе, потребителят вече е в търговския обект, разглежда другите видове стоки и – ако не е достатъчно чувствителен към тези хватки и ходове, винаги си тръгва с нещо, купено от там\", коментира той.  Друг трик са т.нар. недействителни отстъпки. \"Търговецът обявява определен процент отстъпки, но те не са реални, тъй като стоката никога преди това не е продавана на по-високата цена\", посочи Райков. Съгласно закона, един месец преди кампанията тази стока трябва да е продавана на старата цена, за да се счита по-ниската за истинско намаление. Когато пък преди кампанията \"Черен петък\" е имало някакво друго намаление от 20%, а след това за нея се добавят още 50% и нещата се представят така, че потребителят остава с впечатлението за отстъпка в размер на 70%, отново не са спазени основните законови изисквания. \"За да бъдат съвкупни двете намаления, трябва във всеки случай стоката да се е продавала на съответната стара цена поне един месец\", разясни още Райков. А има и реални намаления, от които обаче потребителят нищо не печели. Например, даден търговски обект поддържа доста по-високи цени и дори при сериозен процент отстъпки, стоките там остават значително по-скъпи, отколкото на друго място, пише  \"Затова е хубаво да се проучва цената при няколко търговеца, включително и ретроспективно, т.е. малко назад да се връщаме. Някои хора споделят, че отиват в даден магазин, виждат нещо, харесват си го и чак след един месец, например отиват да си го купят\", коментира Райков. \"Това, че някои хора подхождат с известни резерви към кампаниите за намаления, означава, че не се хвърлят директно в покупките, когато видят -50%, -60%, -70% отстъпки, а разсъждават и преценяват дали имат необходимост от тези стоки\", каза още той.  \"В онлайн пространството пък се появяват лица, които създават сайтове и целят чрез лъжливи реклами да \"продадат\" стока, да получат плащането за нея и да не я доставят, което вече е чиста измама\", предупреди Райков. Много характерна е и т.нар. \"техническа грешка\". \"Рекламира се и се предлага стока на една цена, а след като я поръчате, се оказва, че е по-скъпа с десет лева, например\", допълни той.      Райков потвърди, че при подобни кампании инспекторите на контролния орган присъстват активно в търговските центрове, за да следят процеса, но и да реагират при необходимост. Той обясни, че при установяване на административни нарушения най-често се налагат санкции, които достигат до 3000 лв. При по-леките понякога се дават предписания на търговците да приведат дейността си в съответствие с изискванията на закона. За по-сериозните, нелоялните практики – когато търговецът с преддоговорната информация или чрез анонса е заблудил потребителя за характеристиките или за цената на рекламираните стоки, санкциите са от 1000 до 30 000 лв. Забранява се и прилагането на тази нелоялна практика в бъдеще, като при неспазване на забраната, глобата за търговеца може да достигне до 50 000 лв.", "date": "2018.11.16", "title": "Черен петък: Реални намаления или уловки?"}
{"url": "https://www.bgonair.bg/sutreshen-blok/2018-11-16/rekordna-inflatsiya-s-kolko-shte-se-obeztsenyat-parite-ni", "text": "\r\n Годишната инфлация в България се ускорява леко до 3,6% през септември при темп от 3,5% месец по-рано, става ясно от данните на Националния статистически институт (НСИ). Увеличението - най-голямото за последните пет години, е основно заради цените на храните, при които инфлацията достига 3,2 на сто, както и в транспорта. Успоредно с това се запазват и други двигатели на поскъпването - горивата и някои услуги. С колко ще се обезценят парите ни? Темата коментират в студиото на \" \" финансистът Мика Зайкова и икономистът Георги Вулджев. \"Ако погледнем през септември, инфлацията се вдига с 0,3% за един месец, но през октомври е вече 0,7%. Има възходящ ред. \", обясни Зайкова. Икономистът Георги Вулджев коментира, че със сигурност има проблем с контрола, който определена компания има върху данъчните складове и държавата трябва да помисли как да реформира тази система. Според него трябва да се помисли за друг данъчен режим. \"Цените на горивата вече спадат, като реакция на спада, който се случва и на глобалните пазари в цените на петрола. Те достигнаха един пик от 85 долара за варел в началото на октомври и от тогава са паднали на 66. Същото се случва и с горивата, сигурно ще падат и още\", обясни Вулджев пред  . Според Зайкова най-заплашени са бедните хора, защото се увеличават хляба, млякото и цените на продуктите в малката кошница, и то с една инфлация, която не е здравословна. Тя коментира и Бюджет 2019 г. \"Бюджетът трябва да отговаря на 3-годишната прогноза, а той не отговаря. Не може 4 години подред да формираш излишък и накрая да напишеш, че имаш дефицит. Този бюджет е не само предизборен, а вреден за България\", заяви финансистът Мика Зайкова.", "date": "2018.11.16", "title": "Рекордна инфлация. С колко ще се обезценят парите ни?"}
{"url": "https://www.bgonair.bg/bulgaria/2018-11-16/elektronnoto-glasuvane-otpada-mashinnoto-shte-se-vavezhda-poetapno", "text": "Нови промени в Изборния кодекс внася управляващото мнозинство. Предлага се за момента да отпадне електронното гласуване, а машинното да не е във всички секции. Вместо това то ще се въвежда поетапно.  И още – партиите и коалициите вече няма да имат номера в бюлетината. Досега освен конкретното наименование на участника във вота, имаше и номер, по който най-често се ориентираха избирателите.  Според вносителите от ГЕРБ и \"Обединените патриоти\" така ще се избегнат объркванията между преференция и номер в бюлетината, станали известни като феномена 15/15.", "date": "2018.11.16", "title": "Електронното гласуване отпада, машинното ще се въвежда поетапно"}
{"url": "https://www.bgonair.bg/sutreshen-blok/2018-11-16/problemat-ne-e-v-tsenata-na-gorivata-a-v-niskite-zaplati-smyatat-eksperti", "text": "\r\n Протестите в страната продължават и днес. От няколко дни граждани блокират основни пътни артерии, недоволни от високите цени на горивата и от ниския стандарт на живот. Протестите продължават и в следващите дни, най-масовите се очаква да са в неделя и понеделник в София. Нова стратегия на протестиращите предвижда тридневна окупация на Народното събрание, която се организира в социалните мрежи. Бившият заместник-министър на енергетиката Явор Куюмджиев и енергийният експерт Димитър Иванов коментираха в студиото на  , че проблемът и причините за гражданското недоволство у нас са не толкова, защото горивото е скъпо, а защото заплатите са много ниски. , подчерта Куюмджиев. Пред   той обясни, че чрез законодателни промени от преди около 10 години управляващите, които са на власт и сега, са въвели много строги правила за акцизните складове на едро. По този начин преди това бензиностанциите са имали от много повече места, от които да се снабдят с гориво, а сега търговците на едро са много по-малко.  , добави още бившият заместник-министър на енергетиката. Енергийният експерт Димитър Иванов пък подчерта, че цената на горивото на бензиностанциите или дори на петрола на световните пазари не е толкова важна, а по-важното е колко литра можеш да заредиш със своите доходи.  настоя той.  Двамата бяха категорични, че предложението за премахването на биодобавките през зимата, за да паднат цените на горивата, ще даде незначителен резултат от само 1 - 2 стотинки.", "date": "2018.11.16", "title": "Проблемът не е в цената на горивата, а в ниските заплати, смятат експерти"}
{"url": "https://www.bgonair.bg/economy/2018-11-16/balgariya-e-v-top-5-na-stranite-s-nay-visoka-inflatsiya-i-prez-oktomvri", "text": "България остава в топ 5 на страните с най-висока инфлация в рамките на Европейския съюз и през октомври. Това става ясно от последните данни на Евростат. Според публикуваната информация най-висок ръст на потребителските цени е измерен в Естония – 4,5%, следвана от Румъния с 4,2% и Унгария с 3,9%. Веднага след тях се нарежда България с инфлация от 3,6%, съобщава Investor.bg. Най-ниска инфлация е измерена в Дания – 0,7%, Португалия – 0,8%, и Ирландия – 1,1%. През последните четири месеца инфлацията в България рязко се ускори от нивото от 3,0% през юни. Оттогава насам тя варира в тесния диапазон 3,6-3,7%. За сравнение, през октомври 2017 г. годишната инфлация у нас бе едва 1,5%. В Европейския съюз като цяло годишната инфлация през октомври е достигнала 2,2%, ускорявайки се леко спрямо нивото от 2,1% през предишния месец. За същия период на миналата година тя е била малко по-ниска – 1,7%. Що се отнася до еврозоната, инфлацията там е със същите стойности – 2,2% за октомври след 2,1% през септември. Година по-рано обаче ръстът на цените е бил доста по-бавен – от едва 1,4%. На месечна база годишната инфлация се е забавила в осем страни членки, останала е без промяна в пет и се е ускорила в 14. Най-голямо възходящо влияние върху инфлацията в еврозоната са имали цените на енергията (+1,02 пр.п.), следвани от услугите (+0,65 пр.п.), храните, алкохола и тютюневите изделия (+0,51 пр.п.) и неенергийните индустриални стоки (+0,11 пр.п.). \r\nСнимка: Архив", "date": "2018.11.16", "title": "България  е в топ 5 на страните с най-висока инфлация и през октомври"}
{"url": "https://www.bgonair.bg/denqt-on-air/2018-11-16/d-r-totko-naydenov-vlastta-opiyanyava-povedenieto-na-valeri-simeonov-beshe-obidno", "text": "\r\n \"Властта опиянява. Губи се чувството за лимит и граница. Подобно презрение към народа, каквото демонстрира Валери Симеонов, не е адекватно. Дори е обидно, обществото има право да протестира\", каза в студиото на  главният редактор на вестник \"Български лекар\" д-р Тотко Найденов. Повод за думите му стана новината, че вицепремиерът Симеонов е подал оставка, а премиерът Борисов я е приел. Оставката на вицепремиера идва след няколко седмици протести, предизвикани от изказването на Симеонов, с което той нарече протестиращите майки на деца с увреждания \"кресливи жени\" с \"уж болни деца\". Пред   д-р Тотко Найденов коментира още темата за средната продължителност на живота в България.   Последните проучвания показват, че при мъжете тя е 71,3 години, докато при жените със 7 години по-висока - 78,4 години. За жителите в градовете тя е 75,6 години, а за населението в селата – 72,8 години. \"Водим класацията за най-ниска средна продължителност на живота в Европа, защото нямаме здравно възпитание. Тровим се с цигари, около 48% както от мъжете, така и от жените у нас пушат, а това, което оказва най-голямо влияние е стресът\", посочи д-р Найденов. И отбеляза още, че нерационалното хранене също е голям враг.  \"Българинът яде твърде много пържено. Продуктите трябва само да се пекат или варят. Прекалява се и с плодовете, повече от 200 грама на ден не са препоръчителни, защото фруктозата в тях вдига кръвната захар. Освен това хората търсят евтиното. А то то не е здравословно. И оттам - ето ти го рака на дебелото черво\" отсече Тотко Найденов.", "date": "2018.11.16", "title": "Д-р Тотко Найденов: Властта опиянява, поведението на Валери Симеонов беше обидно"}
{"url": "https://www.bgonair.bg/bulgaria/2018-11-16/poredna-vecher-na-protesti-grazhdani-blokiraha-osnovni-patni-arterii", "text": "\r\n Поредна вечер с протести в няколко града в страната. От няколко дни граждани блокират основни пътни артерии, недоволни от високите цени на горивата и от ниския стандарт на живот. За 26-и поред ден майките на деца с увреждания по традиция се събраха под прозорците на властта. След това потеглиха на авто-мото шествие. И днес те подкрепиха протеста срещу управлението. Протестното шествие в Перник пък започна традиционно от кв. \"Изток\". После простестиращите се разцепиха на две. Едната част от тях поеха към центъра на града, а другите се отправиха към пътен възел \"Даскалово\", където блокираха движението по автомагистрала \"Люлин\" и в двете посоки.  Полиция и жандармерия охраняваха протестиращите. Образува се километрично задръстване. Протестът във Варна започна и тази вечер пред катедралата в града, блокира кръстовището пред нея и общината.  След това протестът прерастна в шествие и се отправи към Аспаруховия мост. Протестиращите затвориха движението и в двете посоки.  Протестите се очаква да продължат и в следващите дни, най-масовите се очаква да са в неделя и понеделник в столицата.  ", "date": "2018.11.16", "title": "Поредна вечер на протести: Граждани блокираха основни пътни артерии"}
{"url": "https://www.bgonair.bg/bulgaria/2018-11-16/haskovski-pensioneri-poiskaha-preizchislyavane-na-pensiite", "text": "\r\n Пенсионери от Хасково поискаха преизчисляване на пенсиите. За целта те са събрали над 30 хиляди подписа от цялата страна. Те ще бъдат внесени в деловодството на парламента от БСП.  Лидерът на партията Корнелия Нинова припомни, че самите те няколко пъти са настоявали всички пенсии да бъдат преизчислени, дори са внесли предложение в бюджета между първо и второ четене.  По изчисление на левицата промените ще струват близо 800 милиона лева.", "date": "2018.11.16", "title": "Хасковски пенсионери поискаха преизчисляване на пенсиите"}
{"url": "https://www.bgonair.bg/denqt-on-air/2018-11-16/glas-ot-gerb-sreshtata-mezhdu-borisov-i-radev-tryabva-da-e-polzotvorna-za-grazhdanite", "text": "\r\n Премиерът Бойко Борисов ще се срещне с президента Радев. Министър-председателят прие поканата на държавния глава и изрази надежда, че дотогава президентът ще се запознае с четиригодишната програма за управление на кабинета, както и с последния доклад на Европейската комисия по механизма за сътрудничество и проверка, за да ги дискутират заедно. \"Надявам се, че тази среща ще бъде продуктивна и най-вече ползотворна за българските граждани. Toва противостояне на институциите не е полезно за никого\", посочи в студиото на депутатът от ГЕРБ Маноил Манев. По думите му проблемът идвал от президентската администрация, а не от държавния глава. \"Съветниците на Румен Радев продължават да го объркват и да не му четат Конституцията. Примери за това са изказванията и задгробните речи, които му пишат\", отсече Манев. Междувременно стана ясно, че вицепремиерът   пред премиера Бойко Борисов. Пред  депутатът от ГЕРБ не пожела да коментира темата, но отбеляза, че ако Симеонов напусне поста на вицепремиер, това би трябвало да удовлетвори гражданите, поискали оставката му. \"Това беше едно от основните искания на много от протестиращите. Имах възможността да разговарям с част от тези хора и се оказа, че демонстрациите този път са малко по-особени\", заяви Маноил Манев.", "date": "2018.11.16", "title": "Глас от ГЕРБ: Срещата между Борисов и Радев трябва да е ползотворна за гражданите"}
{"url": "https://www.bgonair.bg/denqt-on-air/2018-11-16/prezastroihme-moreto-s-hoteli-koito-ne-ni-tryabvat-ubeden-e-rumen-draganov", "text": "\r\n Зимният туристически сезон чука на вратата, а от хотелиерския и ресторантьорския бранш алармират, че липсват кадри. \"Имаме десетки хотели и ресторанти, в които има кадри, те си работят. Туризмът е семеен бизнес. Къде няма персонал - където не сме си направили формулата. Имате един човек, който лежи цяла година, догодина го искате енергично да тича и сервира. Пътят е да си професионалист и да работиш\", обясни директорът на Института за анализи и оценки в туризма Румен Драганов. \"Даваме 2,4 млрд. лева, за да отидат на Терминал 2. Бедните българи даваме пари за обучение на нашите деца да отидат да работят в Германия. Едни хубави деца ги изпращаме в чужбина, къщите тук се срутват, селата обезлюдяват...\", алармира от своя страна той пред Bulgaria ON AIR. Драганов е на мнение, че сме инвестирали милиарди \"в някакви хотели, в нещо сезонно, с твърдението, че туристите идвали през лятото в България\". Според него сме инвестирали в концепцията \"Балкантурист\" от 1953 година. \"Абсолютно грешна концепция. Презастроихме морето с хотели, които не ни трябват\", подчерта директорът на Института за анализи и оценки в туризма. Според него сме направили системата така, че си унищожаваме хората и не сме създали организация бизнесът да поеме дуалното обучение. На страната ни са необходими около 60 нови лифта, смята гостът в предаването \"Денят ON AIR\". Румен Драганов коментира и ексклузивната новина за оставката на вицепремиера Валери Симеонов, която премиерът Бойко Борисов веднага прие. Лидерът на НФСБ хвърли оставка след 26 дни на протести от страна на майките на деца с увреждания и техни съмишленици. \"Оставката на Валери Симеонов не решава проблема на майките на деца с увреждания. Чу и спря шума на Слънчев бряг. Даде глътка вяра на хората от Несебър, Равда и Свети Влас, че някой може да спре това абсолютно беззаконие, което тероризираше местното население и туризма. Той даде много добър пример как държавата трябва да се вслушва в съветите на местното население\", каза Драганов.  ", "date": "2018.11.16", "title": "Презастроихме морето с хотели, които не ни трябват, убеден е Румен Драганов"}
{"url": "https://www.bgonair.bg/bulgaria/2018-11-16/protesti-protesti-protesti-i-valeri-simeonov-hvarli-ostavka", "text": "\r\n Вицепремиерът Валери Симеонов хвърли оставка. Той е депозирал оставката си пред премиера Бойко Борисов, който я е приел. Оставката на вицепремиера идва след 26 дни на мащабни протести на майките на деца с увреждания, предизвикани от изказването на Симеонов, в което той ги нарече \"кресливи жени\" с \"уж болни деца\". \"Вече става въпрос за управлението на България. Управление, което определям, не само аз, но и моите партньори, като изключително успешно. И не мога да си позволя да тежа на това управление като воденичен камък, създавайки предпоставки за протести и атаки\", заяви вицепремиерът пред журналисти в Министерския съвет. Симеонов уточни, че оставката му е съгласувана само и единствено с неговия политически партньор Красимир Каракачанов и депутатите от НФСБ. По думите на Симеонов оставката е акт заради широка медийна кампания срещу него. Лидерът на НФСБ смята, че е въпрос на време протестите да спрат, а един от казусите в държавата вече бил приключен. \"Борбата продължава. Основанието за радост у моите опоненти е преждевременно\", завърши Симеонов. А 26-ият пореден протест на майките на деца с увреждания завърши празнично. След новината за оставката на вицепремиера майките изиграха \"победно хоро\" на Орлов мост след своето автошествие. \r\n", "date": "2018.11.16", "title": "Протести, протести, протести... И Валери Симеонов хвърли оставка!"}
{"url": "https://www.bgonair.bg/bulgaria/2018-11-16/komarnitski-za-obrata-pri-ivancheva-i-petrova-psihicheski-tormoz", "text": "Художникът Христо Комарницки с коментар в щрихи. Днес той скицира подсъдимите Десислава Иванчева и Биляна Петрова, както и съдебния състав.  Това е честа американска практика, която обаче е непозната у нас. По-късно във Facebook Комарницки коментира:  Това, което извършват Специализираните съд и прокуратура по делото срещу Иванчева и Петрова, няма нищо общо с правосъдието, а е по същество извратена форма на мъчение - психически тормоз. В разстояние на няколко часа двете жени бяха лашкани между радостта от свободата и отчаянието от ареста.", "date": "2018.11.16", "title": "Комарницки за обрата при Иванчева и Петрова: Психически тормоз"}
{"url": "https://www.bgonair.bg/bulgaria/2018-11-16/neochakvan-obrat-ivancheva-i-petrova-ostavat-v-aresta", "text": "Неочакван обрат по сагата \"Иванчева\". Само за няколко часа един съдебен състав я пусна под домашен арест, а друг я остави зад решетките. Така отстранената кметица не успя да се прибере у дома.  Апелативният специализиран съд обяви, че спира от изпълнение днешното съдебно решение, с което отстраненият кмет на столичния район \"Младост\" и заместничката ѝ Биляна Петрова бяха пуснати под домашен арест незабавно. Мотивите са, че преди по-малко от месец друг състав на Апелативния съд вече е оставил в ареста двете обвиняеми, а това налагало задълбочена преценка на всички обстоятелства около мерките им за неотклонение. Така Иванчева и Петрова отново остават в ареста до произнасянето на втората инстанция, което вероятно ще стане през следващата седмица.", "date": "2018.11.16", "title": "Неочакван обрат: Иванчева и Петрова остават в ареста"}
{"url": "https://www.bgonair.bg/bulgaria/2018-11-16/otkriha-narusheniya-v-dve-avtoshkoli-v-plovdiv-i-pazardzhik", "text": "В две автошколи в Пловдив и в Пазарджик са констатирани нарушения след операция, проведена 13 и 14 ноември от служители от \"Икономическа полиция\", ГДНП, Националната агенция за приходите и Изпълнителната агенция \"Автомобилна администрация\", съобщиха от МВР.  В проверена в Пловдив автошкола са установени пропуски при отчитането на приходите, за което е съставен протокол. При проверка на друг учебен център за подготовка на водачи в Пазарджик, служителите на ГДНП и ИАА са установили, че дружеството е издало допълнителни картони на кандидат-курсистите, преместени от друга автошкола, което е в разрез с установените методологически изисквания.", "date": "2018.11.16", "title": "Откриха нарушения в две автошколи в Пловдив и Пазарджик"}
{"url": "https://www.bgonair.bg/reportazhi/2018-11-16/sofiya-se-vklyuchi-v-den-za-po-chist-vazduh-fandakova-pesha", "text": "\r\n София се включи в световната инициатива \"Ден за по-чист въздух\". За да стимулират столичани да оставят колите си на паркинга, от общината решиха да отидат на работа с градския транспорт.  Столичните булеварди обаче и днес осъмнаха задръстени. Вярна на призива си кметът Йорданка Фандъкова слезе от автомобила и посети столичното 38-о училище пеша. Съпричастни с каузата се оказаха и всички служители в Столичната община. И докато кампанията за ден без автомобили продължава, то в много столични квартали продължават да борят с друг ежегоден проблем – отоплението на твърдо гориво. По данни на общината най-малко 55 хиляди домакинства все още се топлят с дърва. ", "date": "2018.11.16", "title": "София се включи в \"Ден за по-чист въздух\". Фандъкова - пеша"}
{"url": "https://www.bgonair.bg/bulgaria/2018-11-16/burgas-liderat-na-protestite-martin-penchev-se-otteglya", "text": "\r\n Лидерът на протестите в Бургас от последните дни Мартин Пенчев се оттегля. Снощи му е връчена призовка да се яви на разпит в МВР Бургас.  \r\nСрещу Бенчев има и образувано дело за укривателство на Димитър Желязков-Очите. Във видео обръщение, разпространено в социалните мрежи, той обяви, че се отказва от участие в протеста, тъй като свързвали името му с това на бизнесмена Бенчо Бенчев,който допреди 2 месеца беше заместник-председател на Общинския съвет в Бургас от квотата на БСП. \"За не навредя на трети лица…дали третото лице е Бенчо Бенчев или някой друг няма никакво значение, когато в моите ръце е съдбата на някой друг е логично аз да дръпна задна\", обясни Пенчев от \"Шофьори Бургас\". От полицията в Бургас заявиха, че няма да допуснат в неделя да се блокира магистрала \"Тракия“. Призиви за това е имало в социалните мрежи. От МВР Бургас отрекоха да е оказван какъвто и да е натиск някакъв натиск на Бенчо Бенчев. ", "date": "2018.11.16", "title": "Бургас: Лидерът на протестите Мартин Пенчев се оттегля"}
{"url": "https://www.bgonair.bg/bulgaria/2018-11-16/marin-lyo-pen-i-mareshki-se-obyaviha-za-svobodna-i-demokratichna-evropa", "text": "\r\n \n Лидерката на френската крайна десница Марин льо Пен се обяви за свободна и демократична Европа и независимост на нациите. Тя настоя, че Европейският съюз е най-страшният враг на Европа и днес \"не се свени да се представя като истинска империя\". Марин льо Пен е в София за среща с националистическите и популистки съюзници от Източна Европа. Тя участва във форум под мотото& \"Движението за Европа на нациите и свободата - нов модел за европейските граждани\", чиито домакин бе партията на Веселин Марешки \"Воля\". Лидерката на френската десница обясни, че е в София, за да изрази подкрепата си за \"Воля\" и да покаже, че има и друг начин, освен да се подчиняваме на Европейския съюз в този му вид. Тя обясни, че с нейните съюзници ще се борят ЕС да се реформира като Европейски алианс на нациите, който да гарантира сътрудничеството между страните, но то да се базира на свободата, и всяка държава да решава към кои политики да се включи. \"В навечерието на тези евроизбори съм много щастлива да бъда с вас, за да подкрепя нашите съюзници от \"Воля\". Знайте, че френските патриоти ви подкрепят със сърце и душа. Периодът на дива глобализация, която затваря този свят, е към своя край\", каза Марин льо Пен. По думите й с парите, които се влагат, ЕС иска да се унищожи националният имунитет, държавите да се претопят и мигрантската политика да бъде наложена. \"При нас мигрантите са във всяко село, има градове, които вече не са френски. Моята държава, въпреки историческата и икономическата си тежест, политически изчезва. Нашият проект е освобождаването на Европа, патриотичните партии предлагаме точно това - да се създаде Европейски алианс на нациите, който да гарантира сътрудничеството, но да се базира на свободата\", обясни Марин льо Пен. \"Не трябва да ни се налага кой да бъде на власт от хора, които не са избрани. Да ни се налага как да ядем, танцуваме, четем. ЕС е най-страшният враг на Европа. Искаме независимост на нациите, за да може да живее отново истинската Европа\", продължи тя. По думите й до мигрантската криза се е стигнало, тъй като Европа е разрушила националните граници и се подтиква нелегалната миграция. Марин льо Пен разкритикува и позицията на ЕС спрямо Русия и се обяви срещу наложените санкции. \"Франция и Русия са стари приятели и не виждам каква е причината да се подчинявам на някакви санкции, които нямат общо с интересите на нашата страната и да се съобразявам с решения на Юнкер или който и да е. Тласнахме Русия в прегръдките на Китай и има много хора, които съжаляват за този избор. Това е изборът на ЕС, а не на европейските държави\", настоя тя. Веселин Марешки на свой ред заяви, че Европа се променя и \"мощната патриотична вълна се разраства\". \"Нямаше как тази патриотична вълна да не се надигне. След погрома на ценностите, политиката по отношение на мигрантити, изключително слабото лидерство, затъналите в задкулисие чиновници в Брюксел... Някой трябва да каже стига и движението \"Европа на нациите и свободата\" ще изпълни тази задача. Промените, които са в ход, може да се сравнят с падането на Берлинската стена\", отсече Марешки.", "date": "2018.11.16", "title": "Марин Льо Пен и Марешки се обявиха за свободна и демократична Европа"}
{"url": "https://www.bgonair.bg/reportazhi/2018-11-16/demokratichna-balgariya-s-idei-za-namalyavane-na-tsenata-na-gorivata", "text": "\r\n Законодателни предложения за намаляване на цената на горивата внесоха от \"Демократична България\" в Народното събрание. От дясното обединение са категорични, че ако се отмени действащият Закон за горивата и се редактират текстовете в Закона за ДДС, гражданите ще плащат по-малко за гориво. От \"Демократична България\" настояват и за изменения на Закона за акцизите и данъчните складове. За да бъдат регулирани като обществени доставчици и да се разбие монопола чрез повече участници на пазара за горива.  Според Христо Иванов премиерът или ще се договори, за да стихнат протестите, или на политическия терен ще се появи нов играч.", "date": "2018.11.16", "title": "\"Демократична България\" с идеи за намаляване на цената на горивата"}
{"url": "https://www.bgonair.bg/bulgaria/2018-11-16/desislava-ivancheva-i-bilyana-petrova-izlizat-ot-aresta", "text": "\r\n Сблъсък на съд и прокуратура по казуса \"Десислава Иванчева\". Специализираният наказателен съд пусна бившата кметица на \"Младост\" и заместничката ѝ Биляна Петрова под домашен арест заради влошеното им здравословно състояние и лошите условия в ареста.  Според съда няма опаснност двете да се укрият.  Двете бяха задържани показно в центъра на София преди 7 месеца за взимане на подкуп от строителен предприемач и оттогава са в следствения арест.  Това е втори опит на съда да наложи по-леката мярка за неотклонение на двете - домашен арест.  Преди месец същият състав на съда ги пусна, но тогава прокуратурата протестира и втората съдебна инстанция, Апелативният наказателен съд, ги задържа в ареста.  Днешното решение на съда отново е протестирано от прокуратурата, но обвинението е поискало и още нещо - да се спре незабавното излизане на Иванчева и Петрова от ареста.  Междувременно подръжници на Иванчева се събраха пред сградата на следствения арест. Сред тях е и бившият PR на район \"Младост\" Петър Кържилов.", "date": "2018.11.16", "title": "Десислава Иванчева и Биляна Петрова излизат от ареста"}
{"url": "https://www.bgonair.bg/bulgaria/2018-11-16/targat-za-kashtata-na-yavorov-ne-se-sastoya-kandidati-ne-se-poyaviha", "text": "\r\n Къщата на поета революционер Пейо Яворов на столичната улица \"Раковска\" 136 се превърна в заточеник на неуредени съдебни спорове и капан за милион и 6000 хиляди лева. Преди 30 дни имотът беше обявен за продажба. Търгът днес обаче изобщо не се състоя, защото кандидати не се явиха.  \r\nСтоличната община се отказа от купуването на къщата-музей, заради дело между бившия и настоящия собственик, което ще приключи през февруари следващата година. \r\nЧак след това държавата евентуално може да стане собственик на паметника на култура.  Претенциите идват от кредит, който старите собственици изтеглили преди години, но новите отказват да заплатят. От общината успокояват, че къщата няма да бъде съборена или пристроена. След получат зелена светлина, са готови да извадят милион и 600 хиляди за емблематичната сграда.  Делото ще се гледа във Върховния касационен съд на 19 февруари догодина. През това време по къщата предстои работа. Най-рано сградата може да стане държавна в края на март 2019 година.  \r\nСнимка: Димитър Кьосемарлиев (Bulgaria ON AIR)", "date": "2018.11.16", "title": "Търгът за къщата на Яворов не се състоя - кандидати не се явиха"}
{"url": "https://www.bgonair.bg/bulgaria/2018-11-16/prohodat-shipka-veche-e-pokrit-s-10-santimetra-snezhna-pokrivka", "text": "\r\n 10 сантиметра вече е снежната покривка на прохода \"Шипка\". Почистването е започнало още през нощта, вече е приключило, но шофьорите трябва да се движат с особено внимание заради гъстата мъгла на места в района. Панорамният път между Шипка и Бузлуджа вече е затворен за движение през зимния сезон. Спряно и движението и по пътя към Паметника на Свободата, заради снега и лошите условия. Най-вероятно бариерата към Паметника на свободата ще остане затворена до края на зимата.  Достъпът до там ще се осъществява единствено и само по пешеходния път.", "date": "2018.11.16", "title": "Проходът \"Шипка\" вече е покрит с 10 сантиметра снежна покривка"}
{"url": "https://www.bgonair.bg/bulgaria/2018-11-16/borisov-prie-pokanata-na-radev-za-sreshta", "text": "Премиерът Борисов приема поканата на президента Румен Радев за разговор. Министър-председателят се надява, че до срещата държавният глава ще се запознае с 4-годишната програма за управление на кабинета и с последния доклад на Европейската комисия по механизма за сътрудничество и проверка, за да ги обсъдят заедно, съобщиха от правителствената пресслужба.", "date": "2018.11.16", "title": "Борисов прие поканата на Радев за среща"}
