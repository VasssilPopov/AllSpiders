{"url": "https://www.bgonair.bg/bulgaria/2019-01-11/140-kilograma-unishtozhena-hrana-sled-proverkite-na-babh-po-praznitsite", "text": "Между 17 декември 2018 г. и 2 януари 2019 г., във връзка с официалните празници Коледа и Нова година, Българската агенция по безопасност на храните (БАБХ) е извършила 2 399 извънредни проверки в предприятия за производство и търговия на храни, складове за търговия на едро и дребно, заведения за обществено хранене, пазари и борси в цялата страна. Съставени са 18 акта за установяване на административно нарушение. 67 са издадените предписания за отстраняване на установени нарушения, съобщават от БАБХ, цитирани от  . Възбранени и насочени за унищожаване са 140 кг. храни от животински и неживотински произход, от които 106 кг. животински продукти – месни продукти, пилешки разфасовки, свинско месо и месни заготовки, 13 кг. храни от неживотински произход с изтекъл срок на годност и нарушен температурен режим на съхранение, както и 21 кг. млечни продукти и консерви без идентификационна маркировка. Най-честите констатирани нарушения са свързани със сградов фонд и оборудване, несъответствие на асортимента с този, вписан в удостоверението за регистрация, некоректно водене на записи по Системата за безопасност на храните и лоша хигиена.", "date": "2019.01.11", "title": "140 килограма унищожена храна след проверките на БАБХ по празниците"}
{"url": "https://www.bgonair.bg/bulgaria/2019-01-11/izlushaha-srs-tata-po-deloto-ivancheva-kakvo-se-chuva", "text": "\r\n Делото \"Иванчева\" с прочит на специалните разузнавателни средства. По искане на Биляна Петрова, част от записите бяха изслушани отново, защото имало разминаване между запис и свалено на хартия.  Части от телефонни разговори чуха подсъдимите. По тяхно искане, защото намирали неясноти и откровени разминавания между запис и свален текст. Според прокуратурата, не отделни фрагменти, а целите СРС-та трябвало да бъдат изслушани. В противен случай имало опасност да бъдат извадени от контекста на разговора.  \r\n\"Наистина не се чува кой знае толкова добре. По-скоро колегите коректно са изготвили вещестените доказателствени средства са записали като \"не се разбира\", вместо да внушават определени факти, които не се чуват в определения запис. Но нищо в смисъла на записите не е записано превратно или неясно\",  обясни пред Bulgaria ON AIR наблюдаващият прокурор Илиян Рангелов. \r\nВ записите ясно се чува недоволството на бизнесмена Александър Ваклин, който се оплаква на Петко Дюлгеров, че бил оставен като \"пионерче\", да чака час и половина пред кабинета на Иванчева. \"За такива пари по-добре да променим закона. Нямам никакво доверие, че този човек няма да ме изпържи\", жалва се още инвеститорът.  \"Понякога една дума, и даже не само една дума, а определена интонация може да промени смисъла на това, което е казано. Не изпадаме в някакви задребнявания, защото виждате, че практически, желанието на прокуратурата беше да се слуша от А до Я всички специални разузнавателни средства, което практически означава месеци заседание по този изключително тежък съдебен процес\", обясни адвокатът на Иванчева Димитър Марковски. Освен нетърпението на Александър Ваклин преписката му да бъде придвижена максимално бързо, на записите се чува и разговор, в който той уверява Дюлгеров, че ще представи на чуждестранните си инвеститори подкупа като пари за консултации. \"Аз идвам, давам ти ги и ти ги даваш на тия тъпанарки\" е част от фразите, използвани от строителния предприемач. \r\nСнимка: Димитър Кьосемарлиев (Bulgaria ON AIR)", "date": "2019.01.11", "title": "Изслушаха СРС-тата по делото \"Иванчева\". Какво се чува?"}
{"url": "https://www.bgonair.bg/bulgaria/2019-01-11/bolnitsa-v-plovdiv-e-podmenyala-alkoholni-probi-na-shofyori-sreshtu-podkupi", "text": "\r\n Болница в Пловдив е подменяла алкохолни проби на шофьори. Това е ставало срещу подкупи от 500 до 1000 лв., твърдят от прокуратурата. Престъплението е извършвано в специализирана химическа лаборатория на бившата Окръжна болница в Пловдив. В лабораторията са правени кръвни проби на водачи, които са употребили алкохол. Схемата работела през ръководителката на лабораторията и неин познат. Той се свързвал с шофьори, чиито кръвни проби са положителни. Той им предлагал срещу определена сума пари, резултатите за наличие на алкохол в кръвта да станат отрицателни.  В прокуратурата разполагат с девет доказани случая на подправени резултати. Началникът на лабораторията д-р Йорданка Димитрова е освободена от ареста под парична гаранция, но е обвинена в получаване на подкупи като длъжностно лице. В ареста остава нейният помощник, който има и други криминални регистрации. Ако бъдат признати за виновни, двамата ги грози затвор до 10 години. Свидетели по делото са шофьори, на които им било предложено да влязат в тази схема.", "date": "2019.01.11", "title": "Болница в Пловдив е подменяла алкохолни проби на шофьори срещу подкупи"}
{"url": "https://www.bgonair.bg/bulgaria/2019-01-11/voenni-futbolni-fenove-i-lovtsi-protestirat-s-zhitelite-na-voyvodinovo", "text": "\r\n Жителите на село Войводиново, където преди няколко дни беше пребит командос, се събраха на нов масов протест. Към тях се присъединиха и военни. Протестът започна с химна на България, а участниците в него развяваха българското знаме. Междувременно продължава и събарянето на незаконни постройки в ромската махала. Протестният митинг бе оглавен от бившия командир на 61-ва Стрямска бригада ген. Димитър Шивиков. На него присъстваха колегите на пребития командос, както и фенове на футболния \"Ботев\" (Пловдив), предаде репортер на Bulgaria ON AIR. В слово пред събралото се множество ген. Шивиков обяви, че ако законите не се спазват, в скоро време протестиращите може да се съберат пред Народното събрание. На мирния протест присъстваха и ловци, които изказаха своята съпричастност към пострадалия и се обявиха за спазване на законите в България. Те настояха, че у нас има гражданско общество. А в началото на протестния митинг двама свещеници отслужиха молитва за България. Част от ромите от Войводиново остават да живеят в селото, но са определляни като примерни и ходещи на работа.", "date": "2019.01.11", "title": "Военни, футболни фенове и ловци протестираха с жителите на Войводиново"}
{"url": "https://www.bgonair.bg/denqt-on-air/2019-01-11/zapochna-noviyat-politicheski-sezon-kakvo-da-ochakvame", "text": "\r\n Новият парламентарен сезон започна със заявки на политическите партии за идните месеци. Всички те минаха под знака на предстоящите избори – за евродепутати и за местна власт.  \"Както показа пакетът \"Мобилност\", темите в Европа са достатъчно важни и близки за България и не можем да си позволим да се подходи пренебрежително към европейските избори и се надяваме на висока избирателна активност\", коментира в студиото на \" \" депутатът от ГЕРБ Христо Гаджев. По думите му задача на кандидатите в кампания е да покажат защо е важно да се гласува и защо Европа е важна за България.  \"Надявам се да успеем да превъзмогнем предизборните емоции и да се концентрираме върху важните въпроси за българските граждани и върху реализацията на управленската програма, конкретно за управляващото мнозинство\", обясни депутатът пред  . Годината обаче започна с разногласия относно закупуването на нови бойни самолет. Според Гаджев позицията на БСП не дава никаква алтернатива. По неговите думи преговорите за \"Грипен\" са много по-сложни и правителството е избрало по-лекия вариант. \"И трите оферти имат плюсове и минуси, но и трите имат изисквания. Ако трябва да послушаме това, което БСП казват, трябва да прекратим и да върнем процеса наново, с нов проект за инвестиционен разход\", подчерта още Гаджев. Идният вторник се очаква сделката за F-16 да влезе в парламента. Депутатът обясни, че от преговорите зависи кога ще получим самолетите. Гаджев определи изборите, които се очакват тази година, като изключително важни.  \"Ако началото е при европейските избори, краят на процеса е при местните. Много от общите политики в ЕС се решават в Европейския парламент. Тяхното отражение най-много се усеща в местната власт и в градовете\", заяви депутатът.", "date": "2019.01.11", "title": "Започна новият политически сезон. Какво да очакваме?"}
{"url": "https://www.bgonair.bg/bulgaria/2019-01-11/obvinenie-sreshtu-chastniya-sadeben-izpalnitel-prodal-libiyskiya-korab-bard", "text": "\r\n Окръжната прокуратура в Бургас е образувала досъдебно производство срещу частния съдебен изпълнител Тотко Колев, който продаде либийския танкер БАРД.  То е образувано за извършено престъпление по служба, за което законът предвижда до 5 години лишаване от свобода. По информация на Bulgaria ON AIR Тотко Колев е напуснал страната още на 20 декември миналата година, ден преди да бъде извършена смяната на екипажа на танкера БАРД.  Освен частния съдебен изпълнител, се очаква обвинения да бъдат повдигнати на още няколко длъжностни лица, които са свързани със скандала.  При завземането на кораба са участвали служители на Морска администрация и Гранична полиция.", "date": "2019.01.11", "title": "Обвинение срещу частния съдебен изпълнител, продал либийския кораб БАРД"}
{"url": "https://www.bgonair.bg/bulgaria/2019-01-11/vremenen-pokriv-za-130-000-leva-shte-spasyava-tsarskite-konyushni-ot-razruha", "text": "\r\n \n Временен покрив за 130 хиляди лева ще спаси Царските конюшни в София от разруха, докато се направи проект за цялостно възстановяване.  Ремонтът започна със закъснение и се очаква да приключи до 60 дни. Забавил се, тъй като комуникацията между Столичаната обищна и собствениците се оказала трудна.  Основен собственик на имота е МВР, както и други 30 юридически и физически лица. Сметката за временния покрив се покрива от Столичната община. От СО се надяват някога да си върнат 130-те хиляди лева. Казусът с неясното бъдеще на архитектурния комплекс е с над 20-годишна давност. Оказа се, че историческата сграда не е записана като паметник на културата. И ресорните институции се задействаха да търсят по-светло бъдеще за историческия обект. ", "date": "2019.01.11", "title": "Временен покрив за 130 000 лева ще спасява Царските конюшни от разруха"}
{"url": "https://www.bgonair.bg/bulgaria/2019-01-11/10-dushi-sa-bolnitsa-s-trihineloza-yali-meso-ot-divo-prase", "text": "\r\n 10 души са настанени в болница с трихинелоза, след като яли месо от диво прасе преди да са готови лабораторните резултати за наличие на болестта.  Семейство от Малко Търново е настанено в инфекциозното отделение на бургаската болница, след като са яли луканка от диво прасе. Заболели са 8 души, 6 от които са хоспитализирани. Дивото прасе е отстреляно в района на Малко Търново.  Издирени и изследвани са още 7 контактни лица, като резултатите им са отрицателни.  Трихинелозата е тежко протичаща паразитна болест при хората. Заболяването започва най-често от 5 до 25 дни след консумация на заразено с трихинели месо.", "date": "2019.01.11", "title": "10 души са в болница с трихинелоза, яли месо от диво прасе"}
{"url": "https://www.bgonair.bg/world/2019-01-11/makedonskiyat-parlament-kaza-da-na-konstitutsionnite-promeni", "text": "Македонският парламент каза \"ДА\" на конституционните промени. С 81 гласа \"за“ тази вечер депутатите гласуваха конституционните промени, нужни за влизането в сила на споразумението от Преспа.  Това проправя пътя към промяната на името на държавата на Северна Македония, както предвижда споразумението, сключено по-рано от правителствата на Македония и Гърция, за да се сложи край на десетилетния спор и Скопие да придвижи членството си в Европейския съюз.", "date": "2019.01.11", "title": "Македонският парламент каза \"Да\" на конституционните промени"}
{"url": "https://www.bgonair.bg/economy/2019-01-11/evropeyskite-grazhdani-otdelyat-okolo-9-ot-razhodite-si-za-otdih-i-kultura", "text": "През 2017 г. домакинствата в рамките на Европейския съюз (ЕС) са отделили 8,5% от своите общи разходи за крайно потребление за отдих и култура, показва статистическо изследване на Евростат.  Нивото на безработица в еврозоната падна до 10-годишно дъно през ноември 2018 г. България е с четвъртия по големина ръст на продажбите на дребно в ЕС, пише . В това отношение България се намира в долната част на класацията с дял на домакинските разходи за отдих и култура от 7,9 на сто. Този тип разходи представляват 4,6% от брутния вътрешен продукт на ЕС, или 710 млрд. евро – 1400 евро за всеки гражданин на блока. Страната, чиито жители отделят най-голям процент от своите общи потребителски разходи за отдих и култура, е Дания (11,5%), следвана от Швеция (11%) и Финландия (10,5%). След тях се нареждат Словакия (10,4%), Холандия (10,1%) и Австрия (10%). В средата на класацията са Латвия и Малта (по 9,9%), Великобритания (9,8%), Германия (9,5%), Чехия и Словения (по 9,4%). На прага от 8,5% и под него са поставени Литва (8,5%), Белгия и Естония (8,4%), Франция и Полша (8%), България (7,9%), Испания (7,7%) и Унгария (7,6%). В дъното на класацията са Кипър (6%), Ирландия и Люксембург (по 5,9%), Румъния (5,8%) и на последно място Гърция с 4,6%. В периода 2007-2017 г. делът на средствата за отдих и култура от общите разходи на домакинствата в ЕС отбелязва понижение в много от страните членки на блока, посочват от Евростат. Най-сериозно понижение отчита Финландия (1,8%), следвана от Словения (1,6%), Ирландия (1,3%) и Белгия (1,2%). В това отношение България отчита увеличение на дела на посочените разходи за този период с 0,4 на сто. Най-сериозно повишение отбелязват Словакия (1,4%), Литва (1,3%) и Румъния (1%). Снимка: Pixabay", "date": "2019.01.11", "title": "Европейските граждани отделят около 9% от разходите си за отдих и култура"}
{"url": "https://www.bgonair.bg/world/2019-01-11/sblasatsi-mezhdu-protestirashti-i-politsiya-v-atina-zaradi-poseshtenieto-na-merkel", "text": "Ожесточени сблъсъци между протестиращи и полиция в Атина по време на визитата на Ангела Меркел в Гърция.  Въпреки забраната за демонстрации, стотици излязоха по улиците на гръцката столица.  Те атакуваха органите на реда с червени знамена, на които им беше отвърнато със сълзотворен газ.  Гърците обвиняват германския канцлер, че е основният виновник за тяхното обедняване заради наложените на страната политики на тежки икономии в годините на финансова криза.  Това е първото посещение на Меркел в Гърция откакто тя излезе от последната си спасителна програма в края на миналото лято.  Германският канцлер обяви подкрепата си за продължаващите икономически реформи, както и за постигнатото споразумение между АтИна и Скопие за името на Македония.", "date": "2019.01.11", "title": "Сблъсъци между протестиращи и полиция в Атина заради посещението на Меркел"}
{"url": "https://www.bgonair.bg/economy/2019-01-11/kevr-i-energiynoto-ministerstvo-zapochvat-speshni-proverki-na-erp-tata", "text": "\r\n Комисията за енергийно и водно регулиране и Министерството на енергетиката започват спешни проверки на трите електроразпределителни дружества. Причината е цената на тока за индустрията. Бизнесът и синдикатите се оплакаха, че тя е прекалено висока и ще предизвика фалити, съкращения на персонал и скок в цените на основни стоки. Проверките започват от 15 януари и ще са за всички и на случаен принцип - както за индустриалните, така и за битовите абонати. Целта е да се разбере дали крайните потребители заплащат реалната цена за изразходвания от тях ток. Регулаторът иска да разбере дали електроразпределителните дружества изпълняват изискванията за качество, които са заложени в лицензиите им.  За началото на следващата седмица в комисията за енергийно и водно регулиране е насрочена и спешна среща с директорите на трите ЕРП-та, производителите на ток от АЕЦ \"Козлодуй\", ТЕЦ \"Марица-Изток\" 2 и Националната електрическа компания, както и с ръководителя на Българската независима енергийна борса.  След срещата ще стане ясно какви точно са предложенията. Шефът на КЕВР Иван Иванов за пореден път увери, че ще се направи всичко възможно да няма скок на цената на тока, а ако има, то поскъпването ще е минимално в рамките на годишната инфлация.", "date": "2019.01.11", "title": "КЕВР и енергийното министерство започват спешни проверки на ЕРП-тата"}
{"url": "https://www.bgonair.bg/denqt-on-air/2019-01-11/v-balgarskata-energetika-tsaka-yadrena-bomba-predupredi-sotsialist", "text": "\r\n \"Новият политически сезон тръгва с големи трудности за България, които не са резултат от някаква случайност. Бяха отлагани много във времето и стават неотложни\", заяви депутатът от БСП Явор Божанков, акцентирайки върху проблемите в енергетиката и скокът в цените на тока, газта и водата. Социалистът посочи, че индустриалците в България говорят за големи и системни проблеми в сектор \"Енергетика\".  \"В нашата енергетика цъка ядрена бомба и тя рано или късно ще гръмне. Първите, които ще усетят това поскъпване, са големите индустриални консуматори. Те нямат друг изход освен да увеличат всички други цени. Това ще направи българския едър бизнес неконкурентен. Населението ще усети увеличението на цените\", обясни Божанков в \"Денят ON AIR\". Пред Bulgaria ON AIR народният представител от БСП не спести критиките си по адрес на ГЕРБ. \"Ако считат, че те не са винови и няма какво да направят, най-доброто е да си ходят. БСП има дългосрочна визия за развитието на сектор \"Енергетика\" и експертния потенциал да я приложи\", подчерта Божанков. Според него държавният регулатор трябва да влезе в ролята си и реално да определи цената на тока, газта и водата. От БСП считат, че тя е необосновано завишена. Божанков бе категоричен, че не изглежда по силите на правителството да реализира проекта \"АЕЦ Белене\".  \"Моля се ГЕРБ да не правят ядрена централа, виждайки как правят всичко друго в България\", настоя депутатът от БСП. Социалистът отново подчерта, че БСП държи машинното гласуване да влезе в сила. Божанков защити тезата, че чрез промени в Изборния кодекс левицата иска да гарантира прозрачен и честен вот за българските граждани.", "date": "2019.01.11", "title": "В българската енергетика цъка ядрена бомба, предупреди социалист"}
{"url": "https://www.bgonair.bg/world/2019-01-11/polsha-zadarzha-mestniya-direktor-po-prodazhbi-na-huawei-za-shpionazh", "text": "\r\n Нов шпионски скандал с участието на Huawei. Властите в Полша са задържали директора по продажбите на местния филиал на компанията. Той е китайски гражданин и се смята, че е осъществявал шпионаж на високо равнище в полза на родината си.  \r\nПретърсени са офиса на Huawei и дома на задържания. Иззети са документи и електронни данни. В рамките на същото разследване е арестуван и полски гражданин.  \r\nСпоред местни медии той е бивш служител на агенция за вътрешна сигурност на страната.", "date": "2019.01.11", "title": "Полша задържа местния директор по продажби на Huawei за шпионаж"}
{"url": "https://www.bgonair.bg/bulgaria/2019-01-11/nap-shte-zapechata-tri-golemi-kitayski-magazina-v-burgas", "text": "\r\n Три големи магазина в Бургас, продаващи предимно китайски стоки, ще бъдат запечатани от Националната агенция за приходите. При проверка на принципа на тайния клиент, екипи на приходната агенция са се натъкнали на любопитна ситуация. При заплащане на направените покупки вместо фискален бон са получили бележка на китайски език. Ако закупите стока в този китайски магазин в Бургас, получавате бележка с йероглифи. Китаецът Пей У не вижда нищо нередно. Данъчните в Бургас коментират, че досега не са се натъквали на подобна ситуация.  \"Говорим за софтуер за стоковите наличности, който всъщност е нелицензиран, който е на китайски и на практика и трите магазина имат фискални устройства свързани с НАП, но не се използват\", обясни Христо Узонов от НАП. Като начало търговските обекти ще бъдат запечатани за срок от 15 дни. На обектите ще бъдат извършени и допълнителни проверки с цел установяване на действителния размер на дължимия, но невнесен данък.", "date": "2019.01.11", "title": "НАП ще запечата три големи китайски магазина в Бургас"}
{"url": "https://www.bgonair.bg/sutreshen-blok/2019-01-11/evrodeputatat-andrey-novakov-optimist-po-kazusa-s-prevozvachite", "text": "\r\n Премиерът Бойко Борисов настоя пред председателя на Европейския парламент Антонио Таяни да бъде обмислена възможността пакетът \"Мобилност\" да бъде разглеждан от следващия парламент след евроизборите. Борисов направи това след последното гласуване на текстовете в Комисията по транспорт и туризъм в Европейския парламент, на което два от трите доклада по пакета бяха отхвърлени. С писмо до Таяни президентът Румен Радев също призова исканията на българските превозвачи да бъдат чути. \"Имаше шанс този пакет да бъде одобрен в много лош вариант. 2/3 от пакета бяха отхвърлени изцяло. Това ни дава възможност да помислим, че шансовете до края на този мандат той (пакетът \"Мобилност\" - бел. ред.) въобще да не мине, неимоверно са се увеличили\", заяви евродепутатът от ГЕРБ и ЕНП Андрей Новаков пред Bulgaria ON AIR. Той е на мнение, че се е създал правен хаос. В момента са чака правната служба на европарламента да обясни какво се прави в такива ситуации, тъй като по думите на Новаков това е пакет от три неразделни части, в който две от трите са отхвърлени за пореден път. Гостът в предаването \"Денят ON AIR\" уточни, че третата част от пакета \"Мобилност\" е събрала мнозинство, но според него тя не може да се разглежда отделно от останалите две.  \"Все още има какво да се върши. Ние сме нащрек. Не сме се отказали, не сме казали, че е окончателно, но имахме повод да се порадваме на този успех. Очаквам да опитат какво ли не\", предупреди Андрей Новаков. Той подчерта, че не се е фокусирал върху това да очаква лошия финал на казуса с превозвачите. И разясни, че отивайки разглеждането на пакета в следващия мандат на европарламента, ще спечелим поне една година време, което означава различни комисари, нови приоритети, както и повече лостове за влияние върху процесите. Новаков каза още, че очакваме ключова намеса по въпроса от страна на Румъния, която поема европредседателството. По думите му вече сме получили помощ от северната ни съседка в борбата с новите мерки срещу превозвачите. \"България е в лагера на справедливостта този път\", категоричен бе евродепутатът.", "date": "2019.01.11", "title": "Евродепутатът Андрей Новаков оптимист по казуса с превозвачите"}
{"url": "https://www.bgonair.bg/world/2019-01-11/arestuvaha-balgarin-za-ubiystvo-v-italiya", "text": "Арестуваха българин за убийство в Италия. 28-годишният Даниел Данов е обвинен за смъртта на 54-годишния Алберто Джанети.  Жертвата е била намерена миналия месец на площад \"Микеланджело\" в центъра на Колеферо, до Рим, с множество рани по главата.  Алберто Джанети изпаднал в кома, а месец по-късно починал в болницата.  Данов е идентифициран от полицията чрез снемане на пръстови отпечатъци.  Според очевидци и записи от охранителни камери, българинът е нападнал Джанети след спор в игрална зала, пребил го е и е откраднал портфейла му.  При разпита Данов е признал вината си. В момента той се намира в затвора на Велетри.", "date": "2019.01.11", "title": "Арестуваха българин за убийство в Италия"}
{"url": "https://www.bgonair.bg/world/2019-01-11/rumaniya-posreshtna-evroshefstvoto-si-s-protesti-i-kontsert", "text": "Протести белязаха официалната церемония за началото на румънското европредседателство. Стотици се събраха пред сградата на концертната зала в Букурещ на демонстрация срещу корупцията и управлението на социалдемократическото правителство.  В същото време вътре се провеждаше тържествен концерт по повод първия път, в който страната застава начело на Съвета на Европейския съюз.  Въпреки по-рано изразените съмнения относно готовността на Букурещ за ротационното председателство, в залата бяха и председателите на Европейския съвет Доналд Туск и на Европейската комисия Жан-Клод Юнкер.  Туск впечатли домакините си, изнасяйки част от речта си на румънски език и споменавайки най-прочутия румънски композитор Джордже Енеску.", "date": "2019.01.11", "title": "Румъния посрещна еврошефството си с протести и концерт"}
{"url": "https://www.bgonair.bg/world/2019-01-11/shofyor-na-avtobus-v-uiskonsin-spasi-malko-momichentse", "text": "Шофьор на автобус се превърна в герой на американския град Милуоки. Ирена Ивич шофира по една от магистралите в най-големия град в щата Уисконсин, когато вижда босо малко момиченце да тича по тротоара, към едно от кръстовищата.  Жената незабавно спира автобуса, слиза, и прибира детето от улицата. Един от пътниците дава палтото си, за да стоплят измръзналото момиченце.  Според полицията майката на детето, която страда от психическо заболяване, го е оставила на магистралата. Момиченцето вече е при баща си.", "date": "2019.01.11", "title": "Шофьор на автобус в Уисконсин спаси малко момиченце"}
{"url": "https://www.bgonair.bg/world/2019-01-11/lavina-zatrupa-hotel-v-shveytsarskite-alpi-i-rani-trima-dushi", "text": "Лавина затрупа хотел в швейцарските Алпи и рани трима души. За щастие те са пострадали леко, откарани са в болница.  Няма информация за жертви или изчезнали хора.  Все пак спасителните служби проверяват дали случайно някой не е бил затрупан под снега.  \r\nЛавината е паднала вчера върху ресторанта на хотела, намиращ се в подножието на връх Сантис в североизточните части на страната.  Затрупани са превозните средства, паркирани отпред. През последните 72 часа в района се е натрупал между половин и 1 м нов сняг.", "date": "2019.01.11", "title": "Лавина затрупа хотел в швейцарските Алпи и рани трима души"}
{"url": "https://www.bgonair.bg/bulgaria/2019-01-11/obviniha-v-iznudvane-bivsh-deputat-ot-gerb-zaradi-sudzhukgeyt", "text": "Прокуратурата приключи разследването срещу бившия депутат от ГЕРБ Живко Мартинов. Той е обвинен, че е изнудвал бизнесмен в Добрич да му даде 4 тона суджук, 30 кг. филе \"Елена\" и 30 кг. телешка пастърма.  Деликатесите, твърдял Мартинов, били предназначени за премиера Бойко Борисов. Изнудването продължило година - от януари 2012 г. до януари 2013 г., твърди прокуратурата.  По данни на обвинението Мартинов заплашвал бизнесмена с репликите \"Ако не ми доставиш суджука ще те съсипя, ще ти изпратя данъчните да ти разбият бизнеса. Когато реша ще те вкарам в ареста\".  Заплахите продължили и с \"Гледай да не стане грешка със суджука, защото ако не ми хареса си свършен. Няма да те чакам много, че си на ръба\".  Живко Мартинов е с парична гаранция от 20 хил. лв. ", "date": "2019.01.11", "title": "Обвиниха в изнудване бивш депутат от ГЕРБ заради \"Суджукгейт\""}
{"url": "https://www.bgonair.bg/world/2019-01-11/shotlandtsi-prebiha-balgarski-prodavach-na-ostrova-kreshteli-tova-e-nashata-strana", "text": "\r\n Български продавач на вестници е бил жестоко пребит в Шотландия по расистки подбуди. Случката е от миналото лято, но сега Илхан Ахмедов решава да публикува видео от инцидента, заснето от охранителни камери.  Причината – разочарованието му от решение на съда.  Единият от нападателите му ще лежи в затвора 18 месеца, но другият е получил само условна присъда.  Двамата мъже, на 24 и 28 години, влезли в магазина на Илхан миналия август и поискали от него да им даде алкохол и пари.  След размяна на реплики те се разкрещели \"Това е нашата страна!\". И когато посегнали на съпругата му, Илхан ги изгонил от магазина. Пред входа обаче бива жестоко пребит.  След инцидента 39-годишният българин е със счупен нос и скула. А след вчерашното решение на съда заявява, че се чувства предаден от британската съдебна система.", "date": "2019.01.11", "title": "Шотландци пребиха български продавач на Острова, крещели \"Това е нашата страна!\""}
{"url": "https://www.bgonair.bg/sutreshen-blok/2019-01-11/nisko-zaplashtane-i-loshi-usloviya-na-trud-stolichniyat-tsentar-za-psihichno-zdrave-na-protest", "text": "\r\n Протест с жълти жилетки и в Центъра за психично здраве в София. Психиатри и медицински сестри недоволстват заради ниското заплащане и лошите условия на труд.  Те настояват за нов колективен трудов договор, но ръководството на психодиспансера им отказало. \"Целта на жълтата жилетка попринцип е да увеличи видимостта на пътя. Ние ги използваме, за да увеличим видимостта в психиатрията, тъй като през последните 10-20 години поради ред причини се налагаше да крием пациентите си от обществото, за да не го дразним. По този начин обаче и ние се скрихме\", коментира пред Bulgaria ON AIR д-р Дилов. И допълни, че е време онези, които се правят, че не подозират за съществуването на лечебното заведение, да си отворят очите. Служителите разказаха, че напрежението ескалирало, когато направили предложение за подписване на нов трудов договор, но от ръководството на психодиспанера отказали. Те настояват за преместване на центъра в друга сграда, както и да се промени начинът на плащане на извънредния труд, който в момента е в пъти по-малко от предвиденото по Кодекса на труда. \"Битовите условия са под всякаква критика. Една от сградите на диспансера е строителна барака от края на 50-те години, използвана при строежа на Баташкия водносилов път\", разказват още служителите от Центъра за психично здраве.", "date": "2019.01.11", "title": "Ниско заплащане и лоши условия на труд... Столичният Център за психично здраве на протест"}
{"url": "https://www.bgonair.bg/world/2019-01-11/ohranitelka-sprya-vaorazhen-s-kalashnikov-da-nahlue-v-noshten-klub-v-sasht", "text": "\r\n Частна охранителка спря въоръжен нападател да нахлуе в нощен клуб в американския град Хънтсвил. Мъжът участвал в сбиване в заведението, след което бил изкаран принудително навън.  Това обаче го ядосало. Той решил да извади от колата си автомат \"Калашников\" и да се върне в клуба, за да довърши започнатото. Така младата жена се оказала в ситуация, при която трябвало да действа бързо.  Тя простреляла мъжа. След това той е отведен в болница, а по-късно е арестуван.", "date": "2019.01.11", "title": "Красива и опасна охранителка спря въоръжен с \"Калашников\" в нощен клуб"}
{"url": "https://www.bgonair.bg/bulgaria/2019-01-11/blizo-3-chasa-izdirvaha-izcheznal-snoubordist-v-bansko", "text": "Близо 3 часа планинските спасители издирваха сноубордист в Банско, отклонил се от пистата. Мъжът е спасен, в добро състояние, без опасност за живота и е транспортиран в базата в града.  Тежката спасителна операция се проведе в Банско в района на Дамянишката долина.  Спасителите предупреждават, че опасността от лавини е голяма и за пореден път напомнят да бъдем внимателни.", "date": "2019.01.11", "title": "Близо 3 часа издирваха изчезнал сноубордист в Банско"}
{"url": "https://www.bgonair.bg/sutreshen-blok/2019-01-11/sofiyantsi-v-poveche-250-000-dushi-doshli-da-zhiveyat-v-stolitsata-za-10-godini", "text": "\r\n C 250 000 дyши ce e yвeличилo нaceлeниeтo нa Coфия зa 10 г. Toвa пoĸaзвaт данни нa cлyжбa ГPAO ĸъм MPPБ. Πpeз 2008 г. в cтoлицaтa пocтoянeн aдpec ca имaли oбщo 1 229 324, a ĸъм 15 дeĸeмвpи 2018 г. coфиянци ca били 1 478 045. Oфициaлнaтa cтaтиcтиĸa пoĸaзвa, чe caмo зa eднa гoдинa xopaтa, ĸoитo ca ce пpeмecтили дa живeят в Coфия, ca 23 000 дyши. Дaннитe oтчитaт caмo гpaждaнитe, ĸoитo ca ce peгиcтpиpaли, чe живeят в cтoлицaтa. Haceлeниeтo нa гpaдa cъc cигypнocт e пoвeчe, тъй ĸaтo имa и тaĸивa, ĸoитo нe ca гo нaпpaвили. Според водещата на \"Фамилно\" по Bulgaria ON AIR Деляна Маринова - Джуджи инфраструктурата на София не може да поеме всички хора, идващи в столицата, за да работят. \"На идване към телевизията си направих труда да гледам регистрационните табели на колите - имаше КН, Н, Х и всякакви други. Трафикът в София е безумен, хората от провинцията не са свикнали да карат в толкова натоварен трафик и затова стават и катастрофи\", сигурна е водещата на \"Фамилно\". Тя е на мнение, че хората, дошли в София, са много повече, отколкото се съобщава в официалните статистики. Телевизионният водещ Павел Владимиров пък смята, че не всички хора от провинцията са \"лош импорт\" за София. Той мисли, че голяма част от тях обогатяват столицата и създават семейства. \"Да се правят генерални заключения не бива. В същото време има много софиянци, които пък отиват да работят в Пловдив. Има и хора, които си остават в собствените градове\", категоричен е Владимиров пред Bulgaria ON AIR.", "date": "2019.01.11", "title": "Софиянци в повече: 250 000 души дошли да живеят в столицата за 10 години"}
{"url": "https://www.bgonair.bg/bulgaria/2019-01-11/api-vrashta-parite-za-zakupenite-po-pogreshka-e-vinetki", "text": "Вече е ясен редът, по който Агенция \"Пътна инфраструктура\" ще връща парите за електронна винетка, купена по погрешка.  За да бъде върната сумата, трябва да бъде написано заявление до АПИ. В него е важно да се посочи начинът на плащане на винетката.  Ако тя е платена с банкова карта, трябва да бъде записан номерът на автомобила и на плащането, както и откъде е купена винетката.  При одобрение на заявката, сумата ще бъде възстановена до 30 дни.", "date": "2019.01.11", "title": "АПИ връща парите за закупените по погрешка е-винетки"}
{"url": "https://www.bgonair.bg/bulgaria/2019-01-11/verizhna-katastrofa-v-kazanlashko-v-rezultat-na-poleditsa", "text": "Верижна катастрофа в Казанлъшко - за щастие без жертви. Пет автомобила се блъснаха, заради лед на пътя.  Инцидентът стана тази сутрин около 7 часа, близо до град Крън на главния път от Казанлък към Габрово. При катастрофата са пострадали леко двама души.  Сутринта температурата там е била от -3 градуса, а пътят - заледен. Близо два часа и половина пътят беше затворен за движение на автомобили, именно заради поледицата.  В момента пътният участък е опесъчен. Движението по платното вече е възстановено. ", "date": "2019.01.11", "title": "Верижна катастрофа в Казанлъшко в резултат на поледица"}
{"url": "https://www.bgonair.bg/bulgaria/2019-01-11/intsident-s-fatalen-kray-v-rusensko-peshehodka-se-podhlazna-pomete-ya-bus", "text": "\r\n Инцидент с фатален край в центъра на русенско село. 56-годишна пешеходка загина на място, след като бе ударена от товарен бус.  Полицията изяснява причините за трагедията.  Инцидентът е станал на главната улица в село Басарбово малко преди 7 и половина сутринта.  Според първоначалната информация жената се е подхлъзнала на пътя докато е пресичала и е паднала на земята.  В този момент е била ударена от товарен бус, който е зареждал магазините в селото с хляб.  Жената е починала на място, а екипът на Спешната помощ само е констатирал смъртта ѝ.  Младият мъж, който е шофирал в буса, е в шок от случилото се.", "date": "2019.01.11", "title": "Инцидент с фатален край в Русенско: Пешеходка се подхлъзна, помете я бус"}
{"url": "https://www.bgonair.bg/bulgaria/2019-01-11/dve-uchitelki-i-uchenik-sa-postradali-sled-pozhar-v-gimnaziya-v-kardzhali", "text": "\r\n Две учителки и един ученик са пострадали, след като гимназията по механотехника в Кърджали се запали днес по обед. Учителките са леко обгазени, а ученикът е получил травма, падайки по стълбите по време на евакуацията. Районът на гимназията бе отцепен. В момента на пожара в училището е имало около 60 деца и 15 възрастни. Все още не е ясно каква е причината за избухване на пожара. Криминалисти извършват оглед.", "date": "2019.01.11", "title": "Две учителки, ученик  и пожарникар са пострадали след пожар в гимназия в Кърджали"}
{"url": "https://www.bgonair.bg/bulgaria/2019-01-11/lavina-padna-na-bansko-i-ubi-edin-drugiyat-se-izdirva", "text": "\r\n Лавина в Банско застигна четирима души и двама от тях загинаха, след като бяха затрупани от снежната маса. Телата им бяха открити от планинските спасители.  Инцидентът е станал преди 12 часа в склоновете на връх Тодорка. Двамата сноубордисти са на възраст между 20 и 30 години. Единият е от Ямбол, но живеел в София, а другият е столичанин. Те са карали извън пистите и са практикували така наречения екстремен сноуборд. Предполага се, че сноубордистите са причина за лавината, която ги е затрупала. Забелязани са от други скиори и е подаден сигнал до планинските спасители. Те са тръгнали в мащабна издирвателна акция. Въпреки че са стигнали до мястото само 10 минути по-късно, момчетата са били вече загинали. \r\nИ двете момчета са били много добре екипирани, но екипировката не е успяла да спаси техния живот. Планинските спасители извършват акции през целия ден. Те са успели да спасят руски турист, както и петима тийнейджъри от Сърбия. \r\nОт Планинската спасителна служба уточняват, че лавинната опасност в планините е изключително висока, поради новия сняг и променящите се температури, и призовават хората да бъдат внимателни - да карат само по означените писти.  ", "date": "2019.01.11", "title": "Лавина падна в Банско: Двама сноубордисти загинаха"}
{"url": "https://www.bgonair.bg/bulgaria/2019-01-11/kray-na-vakantsiyata-deputatite-zarabotiha-s-palna-sila", "text": "\r\n Днес е първият ден от новия парламентарен сезон. Депутатите се върнаха на работа след 20-дневната си коледна ваканция. Последното им заседание преди Нова година беше на 21 декември. Сезонът започна със заявките на политическите партии за идните месеци. Всички те минаха под знака на предстоящите избори – за евродепутати и за местна власт.  От опозицията предвиждат, че се задават и предсрочни парламентарни избори. ДПС и \"Воля\" настояха за преформатиране на властта. Първият и последен работен ден за депутатите от тази седмица включи и парламентарен контрол. Той стана повод за коментар от вицепремиера Красимир Каракачанов за ситуацията във Войводиново. Според него полицията ще успее да се справи с напрежението, както се е справяла досега. Той обясни още, че се е свързал с колегите на пострадалия командос. Те са уверили, че дори и да има военни на протеста, той ще бъде напълно мирен.  ", "date": "2019.01.11", "title": "Край на ваканцията – депутатите заработиха с пълна сила"}
