{"url": "https://www.bgonair.bg/bulgaria/2018-01-28/intsident-na-patya-tezhkotovaren-avtomobil-otnese-61-godishen-velosipedist", "text": "Сигналът за катастрофата е получен около 16 часа на 26 януари. Товарен автомобил, управляван от 29-годишен мъж от Разград, застига бутащия велосипеда си мъж от Йонково, не го вижда и го блъска. Възрастният мъж е починал на място. По случаят е образувано досъдебно производство.", "date": "2018.01.28", "title": "Инцидент на пътя: Тежкотоварен автомобил отнесе 61-годишен велосипедист"}
{"url": "https://www.bgonair.bg/bulgaria/2018-01-28/nov-ekip-ot-spetsialisti-poema-grizhata-za-detsata-v-doma-hrizantema", "text": "Нов екип от специалисти ще поеме грижата за децата в Центъра за настаняване от семеен тип на ул. \"Хризантема\" в Габрово.  Всички виновни, които са премълчавали случаите на насилие над деца, ще бъдат освободени, а мястото им ще заемат хора, които могат да полагат качествена грижа за децата и младежите с увреждания.  Очаква се новият екип да бъде назначен още през тази седмица.", "date": "2018.01.28", "title": "Нов екип от специалисти поема грижата за децата в дома \"Хризантема\""}
{"url": "https://www.bgonair.bg/bulgaria/2018-01-28/naprezhenie-vav-vidin-zaradi-izbora-na-nov-mitropolit", "text": "\r\n Напрежение във Видин заради избора на нов митрополит. Стотици се събраха пред Видинската митрополия с искане Белоградчишкият архиепископ Поликарп да стане нов митрополит. Избирателите са 30, а кандидатите петима. Имената на двамата, които ще бъдат избрани на следващия тур на изборите следващата неделя, ще бъдат ясно до края на деня. Според протестиращите обаче изборът вече е направен. В този момент под прозорците на митрополията те скандират името на техния владика.", "date": "2018.01.28", "title": "Напрежение във Видин заради избора на нов митрополит"}
{"url": "https://www.bgonair.bg/world/2018-01-28/poddrazhnitsi-na-aleksey-navalni-s-mashtabni-protesti-v-tsyala-rusiya", "text": "Мащабни протести се очакват днес в Русия в над 100 града. Те са свикани от опозиционера и блогър Алексей Навални.  Под мотото \"Това не са избори, това е измама\" блогърът призова хилядите си поддръжници да излязат на улицата, а на 18 март да бойкотират президентския вот.  Навални няма да може да участва на изборите заради издадената му присъда - процес, който той определи като политическа манипулация. Така настоящият президент Владимир Путин остава без конкуренция и се очаква да спечели без проблем 4-ти мандат. Властите в Москва обявиха, че не са разрешили днешната демонстрация, насрочена за 14 часа местно време. Тази сутрин пък полицията влезе със сила в офиса на Навални в руската столица. Няколко от сътрудниците му са задържани.", "date": "2018.01.28", "title": "Поддръжници на Алексей Навални с мащабни протести в цяла Русия"}
{"url": "https://www.bgonair.bg/world/2018-01-28/den-na-traur-v-afganistan-sled-vcherashniya-atentat-v-kabul", "text": "Ден на траур в Афганистан след вчерашния смъртоносен атентат в столицата Кабул. Над 100 души загинаха при взрив на линейка пълна с експлозиви в центъра на града. Отговорност за атаката поеха талибаните. Броят на ранените е близо 200, а местни жители обикалят болниците в града в търсене на своите близки. Днес започват погребенията на загиналите, а властите предупредиха, че са възможни нови нападения.  От Международния комитет на червения кръст определиха използването на линейка за атентата като потресаващо. Вчерашният атентат е най-смъртоносният в страната от почти година насам.", "date": "2018.01.28", "title": "Ден на траур в Афганистан след вчерашния атентат в Кабул"}
{"url": "https://www.bgonair.bg/bulgaria/2018-01-28/rabotodatelite-na-protest-pod-naslov-ne-na-dalaverite-v-energetikata", "text": "Работодателите на протест. Точно след месец повечето големи работодателски организации ще протестират под наслов \"Не на далаверите в енергетиката\". Според организаторите пазарът на електроенергия е манипулиран, а цените се повишават спекулативно.", "date": "2018.01.28", "title": "Работодателите на протест под наслов \"Не на далаверите в енергетиката\""}
{"url": "https://www.bgonair.bg/bulgaria/2018-01-28/edno-dete-zagina-a-drugo-e-postradalo-pri-pozhar-v-gorsko-kalugerovo", "text": "\r\n Трима души са спасени при пожара в къща в павликенското село Горско Калугерово снощи, в което загина и 5-годишно дете, а друго беше прието в болница. Момиченцето е на една година и вече е в стабилно състояние, но ще остане в болницата няколко дни.  Пожарът е избухнал от неправилно използване на отоплителни уреди, а две коли на пожарната са гасили пламъците. Огънят е унищожил и една от стаите на къщата, коридора и част от покрива. ", "date": "2018.01.28", "title": "Едно дете загина, а друго е пострадало при пожар в Горско Калугерово"}
{"url": "https://www.bgonair.bg/bulgaria/2018-01-28/piyan-razgradchanin-s-314-promila-ogana-mantinelata-mezhdu-razgrad-getsovo", "text": "Шофьор с 3,14 промила алкохол е катастрофирал на пътя Разград-Гецово, съобщиха от ОДМВР - Разград. Инцидентът е станал около 3:10 часа тази сутрин. Управлявайки с несъобразена скорост, 31-годишният мъж от Разград се удря в мантинелата. Пристигналият на място полицейски екип извършил проверка на водача за употреба на алкохол, а дрегерът отчел 3,14 промила. Нарушителят е задържан за срок от 24 часа, а по случаят е образувано бързо производство. ", "date": "2018.01.28", "title": "Пиян разградчанин с 3,14 промила огъна мантинелата между Разград-Гецово"}
{"url": "https://www.bgonair.bg/world/2018-01-28/bomba-izbuhna-pred-politseyski-uchastak-v-kolumbiya", "text": "Най-малко петима полицаи са загинали, а други 42 са ранени след избухването на бомба в полицейски участък в Колумбия, съобщава Агенция \"Фокус\". Инцидентът се е случил в крайбрежния град Баранкиля. Нападателят е преминал край сградата на участъка на мотор и е хвърлил взривното устройство по времето, в което служители са се подготвяли да започнат работния ден. Властите са разпознали нападателя, срещу когото има повдигнати 42 обвинения в опит за умишлено убийство.  Според кмета на града атаката е отговор на скорошните операции против престъпността в региона.", "date": "2018.01.28", "title": "Бомба избухна пред полицейски участък в Колумбия"}
{"url": "https://www.bgonair.bg/world/2018-01-28/sasht-sa-usavarshenstvali-nay-moshtnata-izpolzvana-ot-vvs-bomba", "text": "САЩ са усъвършенствали своята най-мощна използвана от Военновъздушните сили бомба, предава ТАСС, като се позовава на данни от американски медии. По думите на подполковник Майкъл Банденс, изпитанията за усъвършенстване на бомбата GBU-57 са извършени на полигон в щата Н' Мексико през май 2017 г. Експлозивът, разработен от Boeing, е предназначен за унищожаване на бункери и подземни тунели, като единственият самолет от ВВС на САЩ. който е способен да я използва, е B-2 \"Spirit\". Снимка: Pixabay", "date": "2018.01.28", "title": "САЩ са усъвършенствали най-мощната използвана от ВВС бомба"}
{"url": "https://www.bgonair.bg/world/2018-01-28/twitter-ima-ruska-namesa-v-prezidentskite-izbori-v-sasht", "text": "Представители на социалната мрежа Twitter съобщиха пред Конгреса на САЩ, че руски ботове са препубликували коментари на Доналд Тръмп хиляди пъти по време на последните месеци от неговата кандидат-президентска кампания, съобщава Агенция \"Фокус\". Компанията разкри пред конгресмените и сенаторите, че свързани с Русия профили в социалната мрежа са препубликували думите на Тръмп повече от 470 хил. пъти в периода от 1 септември до 15 ноември 2016 г. В същото време коментарите на Хилъри Клинтън, съперникът на Тръмп на изборите - са били препубликувани едва 50 хил. пъти за този период. Документите с данните са публикувани от комисията на Сената на САЩ по правосъдието.", "date": "2018.01.28", "title": "Twitter: Има руска намеса в президентските избори в САЩ"}
{"url": "https://www.bgonair.bg/world/2018-01-28/bez-konsensus-za-imeto-na-makedoniya-mezhdu-gratskite-polititsi", "text": "Няма никакви значими знаци за консенсус сред гръцките политици относно спора за името. Това стана ясно след съботните срещи на премиера Алексис Ципрас с лидерите на опозиционните партии, отбелязва гръцкото електронно издание Ekathimerini. Лидерът на най-голямата опозиционна партия \"Нова демокрация\" обвини Ципрас, че е започнал преговори с Македония по въпроса преди да се консултира с парламента и да се формира единно мнение в страната. Според Кириакос Мицотакис, министър-председателят е \"избрал да действа сам, така че не трябва да търси съучастници и алиби\". Лидерът на ПАСОК Фотини Генимата излезе с подобно изявление, като добави също така, че трябва не само да се смени името на Македония, а и да се прекрати иреденитизмът. Несъгласието между гръцките политици излиза наяве на фона на предстоящото посещение на специалния представител на ООН по спора за името на Македония Матю Нимиц в Атина.", "date": "2018.01.28", "title": "Без консенсус за името на Македония между гръцките политици"}
{"url": "https://www.bgonair.bg/bulgaria/2018-01-28/zelen-bilet-za-patuvane-s-gradskiya-transport-dnes-v-sofiya", "text": "За днес - 28 януари, Столичната община въвежда специалния \"Зелен билет\". Причината е замърсяването в предишните дни и констатираното превишаване на фини прахови частици в първите часове на днешния ден. Целта е да се насърчат софиянци да използват градския транспорт днес и да слязат от автомобилите. Със \"Зелен билет\" днес ще се пътува в градския транспорт на цена от 1 лв. за всички линии. Мярката беше одобрена с решение на Столичен общински съвет на 25 януари тази година. Столична община призовава настойчиво гражданите да използват градския транспорт за своето придвижване. Особено внимание се обръща на собствениците на автомобили с екологичен клас под ЕВРО5 - да ограничат придвижването с тях. Столичният инспекторат продължава извършването на проверки за нерегламентирано събиране и горене на отпадъчни материали в града. Съветите на лекарите са гражданите с респираторни заболявания, както и малките деца, и възрастните хора, да избягват продължителен престой на открито. При ходене пеша изберете маршрут, който не е покрай големите градски булеварди. Снимка: Център за градска мобилност  ", "date": "2018.01.28", "title": "Зелен билет за пътуване с градския транспорт днес в София"}
