{"url": "https://www.bgonair.bg/world/2019-01-14/tramp-zaplashi-da-unishtozhi-ikonomicheski-turtsiya", "text": "Американският президент Доналд Тръмп заплаши да унищожи икономически Турция, ако атакува кюрдите в Сирия. Тръмп отправи заканите в профила си в Twitter.  Той призова и кюрдите да не провокират Анкара. В отговор говорител на турския президент заяви, че би било фатална грешка, ако САЩ подкрепят терористи.  Според Анкара кюрдите не представлявали проблем, а Кюрдската работническа партия и нейните разклонения в Сирия, които са смятани от турците за терористични организации.", "date": "2019.01.14", "title": "Тръмп заплаши да унищожи икономически Турция"}
{"url": "https://www.bgonair.bg/science/2019-01-14/kadilak-predstavi-noviya-si-luksozen-krosouvar", "text": "\"Кадилак\" представи новия си луксозен кросоувър в Детройт. Моделът представлява голяма семейна кола с три реда седалки. Ще се предлага и в луксозен спортен модел.  Представянето идва само няколко месеца след като \"Дженерал Моторс\" обяви плановете си да спре производството в пет завода в Северна Америка и да съкрати около 15 000 работни места.  Тази година на изложението водещо място заеха високопроходимите автомобили и големите лекотоварни коли.", "date": "2019.01.14", "title": "\"Кадилак\" представи новия си луксозен кросоувър"}
{"url": "https://www.bgonair.bg/economy/2019-01-14/samsung-otpravya-pogled-kam-indiya-s-po-evtini-smartfoni", "text": "Корейският производител на потребителска електроника Samsung Electronics Co. представи нова гама евтини смартфони за Индия, с които се стреми да спечели клиенти на най-бързо развиващия се пазар на смартфони в света и да си възвърне дела, загубен за сметка на Xiaomi Corp. и други китайски конкуренти. Трите устройства от серията M, всяко с цена под 20 000 рупии (283 долара), ще бъдат предложени от 5 февруари в онлайн магазина на Samsung India, както и в Amazon India, заяви южнокорейският производител. Най-евтиният от гамата ще се продава за по-малко от 10 000 рупии. По-късно компанията ще пусне устройствата и на други пазари. \"Серията се насочва изцяло към милениълите*, които съставляват една трета от 1,3-те милиарда население на Индия и половината от онлайн купувачите в страната“, казва пред Bloomberg Асим Варси, старши вицепрезидент на Samsung India. Със засищането на продажбите на смартфони на западнитe пазари всеки производител - от Apple Inc. до Samsung и Xiaomi, търси нови клиенти в Индия, за да повиши своите продажжи. Втората по големина на населението страна в света е и най-бързо растящият пазар. Все пак само 24% от индийците притежават смартфони, така че има достатъчно възможности за достигане до нови клиенти. \"Битката в Индия е за сегмента от среден и нисък клас на смартфони, който е огромен\", каза Аншул Гупта, анализатор в Gartner Inc., базиран в Мумбай. \"Всеки продавач, който търси обем, приходи или пазарен дял и се стреми да бъде сред първите пет, ще трябва да оперира в този сегмент\".", "date": "2019.01.14", "title": "Samsung oтправя поглед към Индия с по-евтини смартфони"}
{"url": "https://www.bgonair.bg/world/2019-01-14/kmetat-na-rim-i-tsarkvata-se-skaraha-za-monetite-vav-fontana-di-trevi", "text": "\r\n Кметът на Рим поиска парите, които се хвърлят във фонтана \"Ди Треви\" да бъдат използвани за финансиране на инфраструктурни проекти в столицата. Досега средствата от историческата забележителност се даваха на Католическата църква за благотворителност. Фонтанът \"Ди Треви\" е едно от емблематичните места в италианската столица, което задължително всеки турист продължава. Легендата разказва, че ако хвърлите монета в него, ще се върнете в Рим. Ако хвърлите две, ще се влюбите в местен жител, а ако хвърлите три, ще сключите брак с този, с когото сте го посетили.  Именно тези монети са в основата на скандала. Градоначалникът Вирджиния Раджи настоява те да бъдат използвани за финансиране на инфраструктурни проекти в града. Всяка година се събират близо милион и половина евро. Досега те се даваха на Каталическата църква за благотворителност. Църквата остро критикува местните власти, тъй като според тях по този начин се взимат пари от бедните. С мярката бюджетът за благотворителност, на който се разчита от 2001 година ще намалее с 15%. Затова ще трябва да бъдат спрени много от услугите за бедните и нуждаещите се. Общинският съвет планира промяната да настъпи през месец април. Мнозина обаче таят надежда, че решението няма да се приеме под силния обществен натиск.  Според анализатори популярността на кмета на Рим бързо спада заради несправяне с множеството проблеми на многомилионния град. Фонтанът \"Ди Треви“ е един от символите на древния град. Създаден през 18 век, всяка година той привлича милиони туристи от цял свят.", "date": "2019.01.14", "title": "Кметът на Рим и Църквата се скараха за монетите във фонтана \"Ди Треви\""}
{"url": "https://www.bgonair.bg/economy/2019-01-14/balgariya-e-nay-evtinata-destinatsiya-v-evropa-za-germanskite-turisti", "text": "България е най-евтината дестинация за туризъм в Европа за германските туристи. Това става ясно от сравнителните индекси за ценовото равнище за ресторантските и хотелиерските услуги в Европейския съюз (ЕС) и други европейски страни.  Те са изготвени от Федералната статистическа служба (Destatis) по повод панаира за ваканции CMT, който се провежда от 12 до 20 януари 2019 г. в Щутгарт, пише . В България ценовото ниво за хотели и ресторанти е с над 50% по-ниско от това в Германия (-57,6%). Най-скъпи в Европа са услугите в норвежките хотели и ресторанти. Ценовото им ниво е с 45,9% по-високо, отколкото в Германия. Резултатите се базират на публикуван на 13 декември 2018 г. от Евростат ревизиран индекс за ценовите нива в сектора за 2017 г. Destatis обаче е направила изчисления до ноември 2018 г.  ", "date": "2019.01.14", "title": "България е най-евтината дестинация в Европа за германските туристи"}
{"url": "https://www.bgonair.bg/world/2019-01-14/otneha-pochetnite-titli-na-otkrivatelya-na-dnk-zaradi-rasistki-komentari", "text": "Отнеха почетните титли на откривателя на ДНК - американският учен и Нобелов лауреат Джеймс Уотсън. Причината - негови коментари, че гените са главна причина да има разлика в резултатите от тестове за интелигентност при белите и чернокожите. 90-годишният Уотсън многократно е изказвал подобни мнения, като това му коства работата в престижната лаборатория на университета \"Кеймбридж“ през 2007 година. След последните му коментари по време на снимките на документален филм, той загуби и почетните си титли, включително и \"професор хонорис кауза“ към същия университет. Джеймс Уотсън беше отличен с Нобелова награда през 1962 година за историческото си откритие – двойната структура на ДНК.", "date": "2019.01.14", "title": "Отнеха почетните титли на откривателя на ДНК заради расистки коментари"}
{"url": "https://www.bgonair.bg/world/2019-01-14/eksploziya-v-blok-v-rusiya-pogubi-zhena-i-rani-oshte-8-dushi", "text": "Експлозия в жилищна сграда в руския град Шахти рано тази сутрин. Загинала е жена, а други 8 души са ранени.  Екипи на пожарната търсят затиснати под отломките хора. Евакуирани са 140 от живущите в 9-етажния блок.  Взривът е разрушил четири жилища на последните два етажа на сградата. Предполага се, че причината за експлозията е избухнала газова бутилка.", "date": "2019.01.14", "title": "Експлозия в блок в Русия погуби жена и рани още 8 души"}
{"url": "https://www.bgonair.bg/bulgaria/2019-01-14/vmesto-fazan-73-godishen-lovdzhiya-otstrelya-sebe-si", "text": "Седемдесет и три годишен ловджия се е самопрострелял по време на групов лов за фазани в района на русенското село Малко Враново. Това съобщиха от полицията в крайдунавския град. По време на лова вчера мъжът прескочил малък напоителен канал, подхлъзнал се и паднал, като изтървал законно притежаваната си пушка. После я издърпал за цевите.  В това време тя възпроизвела изстрел, който засегнал левия му крак. Пострадалият е откаран в Университетската болница \"Канев\" в Русе, където е настанен. По случая се извършва проверка. Пушката и боеприпасите са предадени на органите на реда.", "date": "2019.01.14", "title": "Вместо фазан, 73-годишен ловджия отстреля себе си"}
{"url": "https://www.bgonair.bg/world/2019-01-14/namushkaha-s-nozh-v-sartseto-kmeta-na-gdansk", "text": "\r\n Кметът на полския град Гданск беше намушкан с нож в областта на сърцето снощи по време на благотворително събитие. 53-годишният Павел Адамович е откаран в болница, където е претърпял 5-часова операция. Състоянието му е критично.  27-годишният нападател е задържан. От полицията съобщиха, че мъжът е бивш затворник, наскоро пуснат на свобода. Той искал да отмъсти на Адамович, тъй като смятал, че е бил несправедливо осъден и обвинявал за това опозиционната партия \"Гражданска платформа“, чийто бивш член е градоначалникът.  Според полски медии нападателят успял да се качи на сцената на благотворителното събитие, което набира средства за детски болници, използвайки пропуск за журналисти.  Адамович е политик с опит, който е начело на Гданск през последните 20 години. Кметът е особено популярен и известен с либералните си възгледи и често говори в подкрепа на малцинствата.", "date": "2019.01.14", "title": "Намушкаха с нож в сърцето кмета на Гданск"}
{"url": "https://www.bgonair.bg/world/2019-01-14/tovaren-samolet-se-razbi-v-okolnostite-na-teheran", "text": "Товарен самолет \"Боинг 707\" се е разбил в околностите на иранската столица Техеран. На борда на машината е имало 16 души. Засега са намерени седем тела, в ход е акция по издирване. Според местни медии само инженерът на полета е оцелял. Самолетът е изпълнявал полет от град Бишкек в Киргизстан до иранския град Карадж. Пилотът допуснал грешка и пропуснал пистата, на която трябва да кацне, като се насочил към друга. При приземяването обаче машината излязла от пистата и се преобърнала в жилищен район. ", "date": "2019.01.14", "title": "Товарен самолет се разби в околностите на Техеран"}
{"url": "https://www.bgonair.bg/bulgaria/2019-01-14/api-si-tarsi-magistar-po-programirane-za-zaplata-ot-510-leva", "text": "\r\n Агенция пътна инфраструктура търси програмист на ръководна позиция за заплата под минималната. Това стана ясно от обява публикувана в сайта на държавната институция.  Обявата е публикувана на 28 декемрви миналата година. В нея е обявен вакантен пост за началник на отдел \"Управление на ифнормационна система“ в национално ТОЛ управление. Изисква се магистърска степен, а заплатата определена за длъжността е от 510 лева. \"В ИТ сектора сумите са средно погледнато 4 пъти над средната заплата за България и е напълно несериозно търсенето на програмист на минимална работна заплата\", коментира Доброслав Димитров от Българската асоциация на софтуерните компании. От пресцентъра на националното тол управление обясниха пред Bulgaria ON AIR че минималната заплата в държавната администрация към декемрви миналата година за обявената длължност е 510 лева. Все пак крайното възнаграждение зависило от професионалния опит на спечелилия конкурса.  Представителите на софтуерния бранш обясниха, че на подобни заплати трудно биха се намерили качествени специалисти.  Назначеното лице трябва да отговаря за дейностите по експлоатацията и подръжка, свързани с целия софтуер и хардуер на електронната система за събиране на таксите за ползване на пътищата у нас. ", "date": "2019.01.14", "title": "AПИ си търси магистър по програмиране за заплата от 510 лева"}
{"url": "https://www.bgonair.bg/bulgaria/2019-01-14/dupki-i-puknatini-po-noviya-asfalt-na-konstantin-velichkov-shte-ima-li-remont-sled-remonta", "text": "Дупки и пукнатини се появиха по новия асфалт на бул. \"Константин Величков\". За това алармира гражданската организация \"Спаси София\". Активистите разпространиха снимки, показващи разпадащата се асфалтова настилка на \"Константин Величков\". Те сигнализират, че по асфалтовата настилка, пусната в експлоатация само преди месец, са се появили множество напуквания, пропадания и дупки, а шахтите вече са разбити. Трасето трябваше да бъде отворено на 15 септември, след което срокът се измести за декември. След няколкомесечен ремонт, създал хаос и затруднения на хиляди столичани, отново сме в началото - трасето се нуждае от повторно затваряне и преасфалтиране\", казва Андрей Зографски от организацията. Те настояват кметът на София Йорданка Фандъкова да даде ясни отговори за това чия е отговорността за некачествения и повтарящ се ремонт и с колко са глобени фирмите, работили по трасето. \"Колко още некачествени ремонти ще трябва да изтърпим, за да вземе Столичната община адекватни мерки и да спре подигравката с времето и парите на софиянци? Какво, освен пълно нехайство на столичната администрация, показва този безкраен ремонт?\", пита Борис Бонев, обяснявайки, че трасето осеяно с дупки и неравности може да бъде опасно за пътуващите в градския транспорт и изисква незабавно вземане на мерки, поне за временно спиране на разпада. От \"Спаси София\" се обръщат към и.д. зам.-кмет по транспорта Дончо Барбалов с призив на пролет да бъдат осигурени необходимите средства за цялостен и качествен ремонт на споделеното трамвайно трасе, включващ подмяна на старите релси и поставяне на виброизолация, за да се избегне повторното отваряне на дупките и нов ремонт на ремонта.", "date": "2019.01.14", "title": "Дупки и пукнатини по новия асфалт на \"Константин Величков\"! Ще има ли ремонт след ремонта?"}
{"url": "https://www.bgonair.bg/world/2019-01-14/britanskite-deputati-debatirat-za-posleden-den-po-sdelkata-za-brexit", "text": "\r\n Ден преди решаващия вот за Brexit Тереза Мей ще направи последен опит да убеди депутатите да подкрепят договореното от нея в Брюксел споразумение за излизане от Европейския съюз. Британският премиер ще застане пред законодателите в Камарата на общините, които днес ще дебатират за пoследно по сделката за развода с евросъюза.  \"Провал на вота зa Brexit ще бъде \"катастрофална и непростима загуба на доверието в нашата демокрация“. Това предупреждение отправи Тереза Мей вчера в отворено писмо към депутатите.  \"Ако не дадете одобрението си, рискувате Великобритания да напусне ЕС без сделка или Brexit въобще да не се случи“, категорична е тя.  В писмото си Мей посочва още, че вотът в Камарата на представителите ще е \"най-голямото и най-важното решение, което всеки депутат от това поколение ще бъде призован да направи.\"", "date": "2019.01.14", "title": "Британските депутати дебатират за последен ден по сделката за Brexit"}
{"url": "https://www.bgonair.bg/world/2019-01-14/snezhnata-burya-v-sasht-koyato-vze-5-zhertvi-se-razrastva", "text": "Мощната снежна буря, която покри с половин метър сняг щатите в Средния запад, достигна до столицата Вашингтон и Източния бряг. Седем души са станали жертва на различни инциденти, свързани с лошото време в десетте щата, през които премина най-голямата снежна буря за сезона.  Огромното количество сняг причини хаос по пътищата и летищата и остави хиляди домакинства без ток. Заради снежната виелица над столицата и ниската видимост бяха отменени над 100 полета. Лошото време обаче не попречи на десетки ентусиасти да се включат в традиционната битка със снежни топки във Вашингтон.", "date": "2019.01.14", "title": "Снежната буря в  САЩ, която взе 5 жертви, се разраства"}
{"url": "https://www.bgonair.bg/bulgaria/2019-01-14/avtomagistrala-hemus-shte-dostigne-do-veliko-tarnovo-prez-2023-g", "text": "Автомагистрала \"Хемус\" ще достигне до Велико Търново през 2023 година, става ясно от официално съобщение на Агенция \"Пътна инфраструктура\". В края на декември 2018 г. между Агенция \"Пътна инфраструктура\" и \"Автомагистрали\" ЕАД е сключен договор за изграждането на 134,14 км от автомагистралата в Северна България в участъка от пътен възел \"Боаза\" до пресичането с пътя Русе - Велико Търново. Стойността на договора е 1 124 880 000 лв. без ДДС и средствата са от републиканския бюджет. Цялата сума е в специална сметка в БНБ. Средствата от нея могат да бъдат използвани само за изпълнение на дейности по участъка от 134 км от АМ \"Хемус\", като към настоящия момент няма извършени плащания, отчитат от АПИ. Договорът ще бъде изпратен за информация в Агенцията по обществени поръчки в законоустановения срок до един месец от сключването му. Изграждането на отсечката е разделено на 6 участъка, които ще се правят по едно и също време, като целта е тя да бъде готова до 2023 година. Повече четете на .", "date": "2019.01.14", "title": "Автомагистрала \"Хемус\" ще достигне до Велико Търново през 2023 г."}
{"url": "https://www.bgonair.bg/denqt-on-air/2019-01-14/karakachanov-dalzhi-izvinenie-na-romite-kategorichni-sa-eksperti", "text": "\r\n Над 200 роми се събраха на протест пред сградата на Министерския съвет с искане за оставката на вицепремиера и военен министър Красимир Каракачанов. Недоволството им бе провокирано от започналото събаряне на ромската махала в пловдивското село Войводиново и коментарът на Каракачанов, че \"циганите са станали изглючително нагли\". Демонстрантите обвиняват вицепремиера, че всявал етническа омраза. \"Едва ли ще се стигне до оставка. Въпреки това обаче Красимир Каракачанов дължи извинение на ромите, защото когато говориш непремерено, след това трябва да си понесеш отговорността. Не бе правилно oт негова страна да поставя всички цигани под общ знаменател\", коментира в студиото на  социологът Юлий Павлов. Според него 90% от ромите в България всъщност са нормални хора, а не престъпници, включително и във Войводиново.  \"Очевидно с тях има проблем. Това, което е по-тревожно обаче е, начинът по който обществото и политическият елит в страната формулират този проблем. В политиката е много важно как ще дефинираш реалността. И ми се струва, че има солиден дефицит в смислено отговаряне, анализ и задълбочено разбиране на затрудненията с ромската общност у нас\", допълни политологът Страхил Делийски. Пред   той отбеляза, че е много вероятно протестът на ромите да предизвика масова подкрепа за вицепремиера Красимир Каракачанов. Това обаче, според него, би било доказателство, че има нещо сбъркано в начина, по който осмисляме проблема. Избликът на предизборно етническо напрежение започна с побоя, който двама братя от ромски произход нанесоха на военнослужещ в центъра на Войводиново на Йордановден. ", "date": "2019.01.14", "title": "Каракачанов дължи извинение на ромите, категорични са експерти"}
{"url": "https://www.bgonair.bg/bulgaria/2019-01-14/zhelyazkov-pred-ep-mobilnost-i-da-se-otlozhi-za-sled-evroizborite", "text": "\r\n Министърът на транспорта Росен Желязков представя позицията на България по \"Пакет Мобилност\" заради спорните текстове в него. Днес следобед той се срещна с председателя на Европейския парламент Антонио Таяни.  Категоричната българска позиция е за цялостно отлагане на предложенията в \"Пакет Мобилност\" до след европейските избори през май. Ние искаме те да бъдат разгледани от следващия състав на Европарламента.  Антонио Таяни е обещал на министър Желязков, че ще предаде българската позиция на председателите парламентарните групи. До решение ще се стигне най-рано на 21 януари, когато е срещата на координаторите на парламентарните групи в транспортната комисия.  Единият сценарии е \"Пакетът Мобилност\" да бъде внесен в европейската комисия, въпреки отказа на две от предложенията в него. Довечера Росен Желязков ще разговаря с председателя на Прогресивния алианс на социалистите и демократите в Европейският парламент.  Лидерът на БСП Корнелия Нинова също е изпратила писмо до председателя на социалистите и демократите с молба за подкрепа на българската позиция. ", "date": "2019.01.14", "title": "Желязков пред ЕП: \"Мобилност I\" да се отложи за след евроизборите"}
{"url": "https://www.bgonair.bg/denqt-on-air/2019-01-14/problemat-na-rumaniya-strahat-na-liviu-dragnya-ot-zatvora", "text": "\r\n Защо Жан-Клод Юнкер се съмнява в успеха на румънското европредседателство на Съвета на ЕС? Припомняме, че на 29 декември той каза, че вътрешнополитическите проблеми на страната може да се окажат сериозна пречка. Според него Румъния не разбирала какво означава да поеме ротационното председателство на ЕС.  \"Ситуацията в Румъния е изключително сериозна. Имаме Ливиу Драгня, който управлява цялата държава. Неговият единствен страх е да не влезе в затвора. Той е осъждат вече един път. Делото срещу него е минало през много съдебни инстанции. Цялата му политика е насочена към това да си спаси кожата. Сегашният премиер е кукла на конци на Ливиу Драгня. Тя забавлява целия народ по абсурден начин. Тя нищо не казва. Само повтаря каквото той ѝ каже\", обясни журналистът Владимир Береану.  Според госта в \"Денят ON AIR\" лошото в Румъния е, че на всички ръководни постове Драгня назначава негови хора, които са му верни, а не задължително компетентни.  \"В момента Румъния няма бюджет, няма министър на транспорта и на околната среда. Но тя е управлявана много по-добре. Там подобна криза като ТОЛ-системата няма как да се случи. Държавните чиновници са много по-кадърни, но управлението не е. Ливиу Драгня се противопостави цялата правосъдна система, президентството и тайните служби. Той обяви, че ЕС се меси в политиката на Румъния. С тази политика ще се кандидатира за президент, но няма как да успее. Започва и атака срещу медиите, които са в пъти по-свободни от нашите. В България прокурорите са недосегаеми – в Румъния са досегаеми. Румънците считат, че са готови да влязат в \"Шенген\", но няма как без нас\", посочи още Береану пред Bulgaria ON AIR. ", "date": "2019.01.14", "title": "Проблемът на Румъния: Страхът на Ливиу Драгня от затвора"}
{"url": "https://www.bgonair.bg/bulgaria/2019-01-14/sistemata-za-izdavane-na-dokumenti-za-samolichnost-i-shofyorski-knizhki-otnovo-raboti", "text": "\r\n Възстановена е работата на системата за издаване на документи за самоличност. Служителите на звената в районните полицейски управления в София и на бул. \"Мария Луиза\" 48 днес ще работят с удължено работно време, съобщиха от пресцентъра на МВР. Поводът за създадената организация е причиненото неудобство за хората, свързано с технически проблем с обработката на информацията при подаване и издаване на нови документи. Гишетата ще бъдат отворени, докато има граждани, желаещи да бъдат обслужени.", "date": "2019.01.14", "title": "Системата за издаване на документи за самоличност и шофьорски книжки отново работи"}
{"url": "https://www.bgonair.bg/bulgaria/2019-01-14/gripna-epidemiya-e-obyavena-ot-utre-v-oblastite-burgas-stara-zagora-i-silistra", "text": "\r\n Увеличава се броят на болните от грип. Грипна епидемия e обявена от утре в областите Бургас, Стара Загора, Шумен и Силистра. Очаква това да се случи и в Ямбол, Пазарджик, Смолян, Сливен и Пловдив. Засега София е вън от опасност от грипна епидемия, но грипът е изключително динамичен и данните се променят за часове. В Бургас децата няма да ходят на училище от утре до петък, в Стара Загора от сряда до петък, а в Сливен учебните занятия продължават. Вече 15 процента са болните от грип деца. В трите области спират женските консултации и свижданията в болничните заведения.  \r\nУсложненията след грипа вече препълниха болниците в Бургас, където в детското отделение от 25 налични легла има над 30 деца. Експертите подчертават, че случаите на заболяване и усложнения може да намалеят драстично при поставяне на ваксина.  Лекарите предупреждават, ако сте болни, останете си вкъщи и се лекувайте, защото този грипен щам дава тежки усложнения като бронхити и бронхопневмонии.", "date": "2019.01.14", "title": "Грипна епидемия и в областите Бургас, Шумен, Стара Загора и Силистра"}
{"url": "https://www.bgonair.bg/bulgaria/2019-01-14/romi-nastoyaha-za-izvinenieto-ili-ostavkata-na-karakachanov", "text": "\r\n На протест пред Министерския съвет роми поискаха оставката на Красимир Каракачанов.  Причината - изказването на Каракачанов от пловдивското село Войводиново преди седмица, когато той ги нарече \"нагли цигани\".  Протестиращите поискаха вицепремиерът да се извини или да подаде оставка.", "date": "2019.01.14", "title": "Роми настояха за извинението или оставката на Каракачанов"}
{"url": "https://www.bgonair.bg/bulgaria/2019-01-14/darzhavata-shte-siguri-dopalnitelna-elektricheska-energiya", "text": "\r\n Държавната енергетика ще осигури допълнителна електрическа енергия за платформа \"ден напред\", което ще нормализира борсовия пазар. Това съобщи ресорният министър Теменужка Петкова след среща в КЕВР с шефовете на енергийните дружества и на  ръководителите на трите дружества от БЕХ, които осъществяват основните количества електроенергия, продаващи се на пазара \"ден напред\". - АЕЦ \"Козлодуй\", ТЕЦ \"Марица изток – 2\" и НЕК. Петкова обясни, че се е стигнало до решението да се вземат няколко мерки. \"От държавната енергетика поемаме ангажимент да осигурим допълнително количество електрическа енергия за платформа \"ден напред\", което да даде възможност на борсовия пазар да се нормализира. Надяваме се, че това ще доведе до спокойствие на пазара\", каза тя. Освен това е било решено да се изработят нови стандартизирани профили. \"Ще направим анализ, за да проверим кое дружество може да дава допълнителни количества електроенергия за сегмента \"ден напред\". След това имаме ангажимент по отношение на осигуряване на енергията за платформата \"ден напред\". А всички останали количества се продават чрез платформата на Българската независима енергийна борса. И сега целта е тези дружества да осигурят количества извън вече споменатите. До дни ще направим баланс на енергията, които дружествата могат да предоставя, и ще разберем кое дружество или кои ще са тези, които ще могат да предоставят такава\", обясни Петкова. Тя посочи, че ТЕЦ \"Марица-изток 2\" работи на пълна мощност. \"Но има една особеност – това са разходите за въглеродни емисии, които ТЕЦ-ът прави. Така че това също трябва да бъде взето предвид. Това са разходи, които влизат в себестойността на централата\", обясни енергийният министър. Тя допълни, че третата мярка е пазарно обединение в различни сегменти на страни от региона на Югоизточна Европа. Според шефа на КЕВР Иван Иванов това ще стабилизира цените на Българската независима енергийна борса.", "date": "2019.01.14", "title": "Окончателно: Държавата ще сигури допълнителна електрическа енергия"}
{"url": "https://www.bgonair.bg/bulgaria/2019-01-14/obyaviha-gripna-epidemiya-v-stara-zagora", "text": "РЗИ-Стара Загора обяви грипна епидемия в областта, съобщиха от инспекцията, цитирани от  . Във връзка с регистрираната висока заболеваемост през последната седмица - 264,84 души на 10 000, както и от резултатите на изследваните проби на болни лица с остри респираторни заболявания, които показват наличие на циркулация на грипен щам А H3N2, РЗИ - Стара Загора обявява грипна епидемия за област Стара Загора, считано от 15 януари. Засегнати са всички възрастови групи. С оглед прекъсване на епидемичната верига и ограничаване на заболеваемостта, РЗИ-Стара Загора ще предлoжи на РУО на МОН прекратяване на учебните занятия в област Стара Загора за периода от 16 до 18 януари. Освен това се препоръчва на лечебните заведения за болнична помощ да преустановят свижданията, а медицинските центрове да преустановят работата на женските и детски консултации, да спрат имунизациите и профилактичната дейност. Спазването на препоръките е въпрос на лична отговорност към себе си и към другите, тъй като най-добрата предпазна мярка е ограничаване на контактите с болни хора. Това е от особено значение за тези с хронични заболявания, бременни жени и деца, отчитат от РЗИ.", "date": "2019.01.14", "title": "Обявиха грипна епидемия в Стара Загора"}
{"url": "https://www.bgonair.bg/bulgaria/2019-01-14/speshni-merki-energodruzhestvata-da-predlozhat-poveche-tok", "text": "\r\n Държавата предприема спешни мерки, заради поскъпването цената на промишления ток. Държавните енергийни дружества трябва да предложат по-големи количества ток на борсата и така да се стабилизира цената на тока на свободния пазар.  Това беше решено на спешна среща на енергийния регулатор с шефовете на енергодружествата и електроцентралите. В дългосрочен план ще се търси възможност за пазарно обединение с борсите на съседните ни страни, както и отпадане на петпроцентната такса за износ на електроенергия, която съществува в момента.", "date": "2019.01.14", "title": "Спешни мерки: Енергодружествата да предложат повече ток"}
