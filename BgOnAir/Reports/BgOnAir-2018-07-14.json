{"url": "https://www.bgonair.bg/world/2018-07-14/samolet-na-ryanair-katsna-avariyno-vav-frankfurt-33-ma-sa-raneni", "text": "Самолет на Ryanair, извършващ полет от Дъблин за хърватския пристанищен град Задар, е кацнал аварийно на летището във Франкфурт в Германия. 33-ма пътници са пострадали. На борда на самолета е имало 189 души.  Причина за аварийното кацане е технически проблем, довел до спад на налягането в салона. Самолетът е кацнал вечерта около 11:30 часа местно време. Пострадалите са били откарани в болница с оплаквания от главоболие, спукани тъпанчета и кървене от ушите.  Авиокомпанията съобщи, че се опитва да организира траспортирането на пътниците с друг самолет до крайната им дестинация.", "date": "2018.07.14", "title": "Самолет на Ryanair кацна аварийно във Франкфурт, 33-ма са ранени"}
{"url": "https://www.bgonair.bg/world/2018-07-14/pir-za-chernoborsadzhiite-predi-finala-na-mondial-2018", "text": "Цената на билетите за финалния мач на световното първенство по футбол между Хърватска и Франция на \"черния пазар\" в Загреб достигна 10 500 евро, съобщава хърватската национална телевизия. В Хърватска много фенове решиха в последния момент да пътуват до Москва за финала. В тази връзка са разпродадени всички билети за редовните полети, а туристически компании продадоха всичко за пътуване към Русия, съобщи  . Официално вече не е възможно да се купят билети за финала. Хърватският футболен съюз поиска допълнителна квота от ФИФА, но за момента хиляди фенове чакат решението по този въпрос. Така цените на билетите на \"черния пазар\" се увеличиха драстично и вече варират от 1500 и до 10 500 евро. Това означава, че хърватските прекупвачи са увеличили първоначалната цена на билетите за финалния мач с повече от 10 пъти. Финалът на Мондиал 2018 ще се играе в неделя от 18:00 часа на стадион \"Лужники\" в Москва, а Хърватска ще играе в мача за титлата за първи път в историята си.", "date": "2018.07.14", "title": "Пир за черноборсаджиите преди финала на Мондиал 2018"}
{"url": "https://www.bgonair.bg/economy/2018-07-14/osnovatelyat-na-alibaba-veche-ne-e-nay-bogatiyat-chovek-v-aziya", "text": "Основателят на Alibaba Group Джак Ма вече официално не е най-богатият човек в Азия. От позицията го измести Мукеш Амбани, чиято компания Reliance Industries Ltd. увеличи стойността си за акция с 1,6%, достигайки рекордни стойности долара след края борсовата сесия в САЩ в петък където компанията е листната. По данни на Bloomberg Billionaires Index състоянието на Амбани се изчислява на 44,3 млрд. долара, докато това на Ма остава 44 млрд. Индийският милиардер прибави 4 млрд. долара към богатството си само от началото на тази година, след като Reliance удвои своя нефтохимичен капацитет, а инвеститорите прегърнаха успеха на неговата телекомуникационна компания Reliance Jio Infocomm Ltd. В същото време през 2018 г. Alibaba Group Holding Ltd. на Ма загуби 1,4 млрд. долара. Амбани, който е известен с осъществяването на мащабни проекти, беше начело на строителството на най-големия в света рафиниращ комплекс, намиращ се на територията на индийския гад Джамнагар, също така притежава най-широко разпространената мрежа за мобилни данни в света и твърди, че е собственик на най-голямата и най-печеливша фирма за търговия на дребно в Индия. Четете още икономически новини в ", "date": "2018.07.14", "title": "Основателят на Alibaba вече не е най-богатият човек в Азия"}
{"url": "https://www.bgonair.bg/world/2018-07-14/zadava-li-se-nova-kriza-v-germaniya-zaradi-tramp", "text": "Германия няма да изпълни условието, поставено от Доналд Тръмп за незабавно увеличение на военния бюджет. Това заяви германският министър на финансите от социалдемократическата партия Олаф Шолц.  \"Не изключвам нов разрив в управляващата коалиция. Канцлерът Меркел трябва да защити исканията за повече пари за отбрана, но трябва да е пределно ясно - Германия сама се е вкарала в този капан, защото се е ангажирала с целта от Уелс да заделя 2 % от БВП за отбрана, а все още е далеч под тази сума\", заяви д-р Хенинг Риике от Германското дружество за външна политика, цитиран от БНР. Густав Гресел от Европейския съвет по външна политика пък коментира, че свеждането на НАТО до финансов спор води до задънена улица. \"Дискусията за финансите е контрапродуктивна, защото отвлича вниманието от далеч по-важния въпрос за бойните способности на НАТО. Обявената цел от 2% от БВП е само едната страна на медала. Другата важна цел са 20-те процента от военния бюджет, които трябва да се инвестират във въоръжение. Това Тръмп напълно умишлено премълчава\", казва той.", "date": "2018.07.14", "title": "Задава ли се нова криза в Германия заради Тръмп?"}
{"url": "https://www.bgonair.bg/world/2018-07-14/nad-200-sa-zhertvite-na-smartonosnite-navodneniya-v-yaponiya", "text": "\r\n Над 200 са вече жертвите на смъртоносните наводнения в Япония. Десетки все още са изчезнали.  Според експерти това е най-голямото бедствие в Страната на изгряващото слънце от три десетилетия. Хиляди доброволци помагат на засегнатите от бедствието.  Заради наводненията са се активизирали и свлачища. Стотици жилища са напълно унищожени, а над 25 000 са под вода.  Някои от жителите обаче се завръщат по домовете си, за да изчистят последиците от природната стихия. Хиляди други остават в центровете за временно настаняване.", "date": "2018.07.14", "title": "Над 200 са жертвите на смъртоносните наводнения в Япония"}
{"url": "https://www.bgonair.bg/reportazhi/2018-07-14/vakantsiya-tramp-i-melaniya-na-golf-v-shotlandiya", "text": "\r\n Обиколката на американския президент Доналд Тръмп на Острова продължава, но той вече не е на офицално посещение, а на почивка в Шотландия, където ще да играе голф в притежавания от него комплекс. Тръмп и съпругата му Мелания ще прекарат уикенда в хотел \"Търнбери\" в Шотландия. Престоят на двойката за уикенда на шотландска земя се определя като частно посещение.  Неведнъж американският президент е споделял за любовта си към Шотландия. Майка му е шотландка, но той за първи път прави посещение на страната откакто е държавен глава.  Очаква се Доналд Тръмп да играе голф в притежавания от него комплекс в графство Еършър. Посещението на милиардера на Острова е съпроводена от мащабни протести. 250 000 души се събраха в центъра на Лондон. Те изпратиха ясно послание към американския президент, че не е добре дошъл. Протести има и в Шотландия, където Тръмп вече пристигна. След това той се отправя към Хелзинки, където ще се срещне с руския си колега Владимир Путин. ", "date": "2018.07.14", "title": "Ваканция: Тръмп и Мелания на голф в Шотландия"}
{"url": "https://www.bgonair.bg/reportazhi/2018-07-14/frenska-euforiya-natsionalniyat-praznik-se-slya-s-futbolnata-treska", "text": "\r\n Франция отбелязва националния си празник. Еуфорията се слива с футболната треска преди утрешния финал Франция - Хърватска. И докато столицата демонстира сила с мащабен военен парад, в югозападната част на страната по нищо не се усеща, че е празник.  Град Фоа, разположен в район Окситания - едновремнно част от Южна Франция и Северна Каталуния ни посреща с каталунски знамена. Открито случайно при разчистването на една стара къща, днес знамето светиня се пази ревниво от неговия собственик Патрик Слами.  Патрик признава, че в последните дни той, а и много други са в дилема дали да развеят флаговете както някога. В навечерието на празника Патрик все пак избра да извади празничните флагове. Той избира да пази историята заради паметта на родитлите си, които основали антиквариата. Иначе посветил живота си на образователната системата. Казва, че поел семейния бизнес не за да печели пари, а за да поддържа живо пламъчето на дух и единение, характерни за мястото, основано след Втората световна война. ", "date": "2018.07.14", "title": "Френска еуфория: Националният празник се сля с футболната треска "}
{"url": "https://www.bgonair.bg/oporni-hora/2018-07-14/georgi-bliznashki-ima-vliyatelni-sredi-v-balariya-koito-iskat-da-preminem-kam-prezidentska-republika", "text": "\r\n Георги Близнашки: Има влиятелни среди в Бълария, които искат да преминем към президентска република! Това е опасно за България, авторикратизма се усеща във въздуха! Много е трудна коалицията, която ни управлява. Има много разминаване там. Нашите управляващи се сещат за Конституцията, когато има криза. Радев е прав да критикува европредседателството. Добре подхванахме темата за Западните Балкани, но това са неща, които ще се решават в определено бъдеще . Изпуснахме големия дебат - за бъдещето на Европа! България, въпреки че беше председател, не успя да повдигне тази тема. Това е грешка. БСП не се справя убедително на политическата сцена. В БСП, това желание за нови лица им изигра лоша шега. Там няма хора с тежест и авторитет. Няма как да има \"Нова визия за България\" без визионери. Там няма хора които да убедят обществото. Навремето БСП ме използва да напиша Конституцията, след това ме отстрани, защото станах неудобен. Но това, не е драма за мен, защото го очаквах, каза той. За партията съм направил толкова много, понякога съжалявам за изгубеното време. Лилов беше човек от апарата. За него важно беше да си спаси партията. А партията е инструмент, с който да решиш проблемите на държавата. С това започнаха разминаванията ни.", "date": "2018.07.14", "title": "Георги Близнашки: Има влиятелни среди в Бълария, които искат да преминем към президентска република"}
{"url": "https://www.bgonair.bg/economy/2018-07-14/robotite-bogove-shte-ni-napravyat-izlishni-tvardyat-eksperti", "text": "Какво ще означава светът на интелигентните машини за човечеството? Ще станат ли човешките същества толкова незначителни за икономиката, колкото и конете? Какво ще се случи с нашата индивидуална самооценка и с организацията на нашите общества, пита Мартин Уолф в публикуван във Finantial Times анализ за бъдещето на работата, капитала и това, което свързва двете – технологиите. В забележителна скорошна лекция Адаир Търнър, бивш председател на финансовия регулаторен орган на Обединеното кралство и председател на Института за ново икономическо мислене, се занимава само с тези въпроси. Той започва от допускането, че интелигентните машини в крайна сметка ще могат да изпълняват повечето форми на сегашната дейност по-добре от хората и на по-ниска цена.  Това, твърди той, е въпрос на време, а не на допускане. И ще се случи поради прогресивния напредък на мощта за обработка, ненужната репликация на софтуера и възхода на машинното обучение. Роботите богове ще ни направят излишни. Като се основава на \"Бъдещето, което работи\", доклад, публикуван миналата година от глобалния институт McKinsey, Лорд Търнър добавя, че това бъдеще няма да дойде равномерно: някои ще бъдат засегнати много по-рано от други. Освен това дори интелигентните машини да не могат да извършват всеки аспект от дадена работа, те могат да изместят много работници. На фона на настоящата технология предсказуемите физически задачи и събирането и обработката на данни ще бъдат особено уязвими. По сектори услугите за настаняване и хранене, производството и транспортирането ще бъдат също особено уязвими. ", "date": "2018.07.14", "title": "Роботите богове ще ни направят излишни, твърдят експерти"}
{"url": "https://www.bgonair.bg/brjuksel-1/2018-07-14/obvarzvat-vlizaneto-ni-v-evrozonata-s-monitoringa", "text": "\r\n \"Силно притеснена съм от това, което чух от комисар Домбровскис ( б.р. след новината за решението за влизането ни в чакалнята на еврозоната догодина). Имам усещането, че този състав на Европейската комисия ще наложи второ наблюдение на България или ще използва мониторинга, който така или иначе вече съществува повече от 10 години по отношение на борбата с корупцията, организираната престъпност и съдебната реформа\", каза в разговор с водещата Милена Милотинова вицепрезидентът Илияна Йотова.  Според нея този път това ще се използва не за влизане в Шенген, а за членство във финансовия клуб на Европа.  \"На срещата Домбровскис заяви, че страната ни ще бъде \"много сериозно наблюдавана\" и даде да се разбере, че докато този мониторинг съществува България няма да може да влезе дори в чакалнята на еврозоната,\" заяви Йотова в предаването \"Брюксел 1\".  Защо обвързват влизането на страната ни в чакалнята на еврозоната с мониторинга и какво още сподели Илияна Йотова за еврото, за скоро приключилото европредседателство на България, за мигрантите, за Република Македония и Захадните покрайнини - вижте във видеото.", "date": "2018.07.14", "title": "Обвързват влизането ни в еврозоната с мониторинга?"}
{"url": "https://www.bgonair.bg/bulgaria/2018-07-14/gipsova-oblitsovka-premaza-rabotnik-v-mina-v-koshava", "text": "44-годишен мъж от Видин беше премазан от гипсова облицовка в мина в село Кошава. Инцидентът е станал в работно време, около 14 часа вчера.  Според живеещите близо до рудника, мъжът работил като обрушвач и не е преценил, че масивната облицовка може да падне. От мината отказват коментар, а екипът ни беше допуснат на мястото на инцидента.  Там вече са били екипи на полицията, окръжният прокурор и следовател. По случая е образувано досъдебно производство.", "date": "2018.07.14", "title": "Гипсова облицовка премаза работник в мина в Кошава"}
{"url": "https://www.bgonair.bg/reportazhi/2018-07-14/za-osma-godina-ekoregata-pochistva-reka-struma-ot-boklutsite", "text": "\r\n Екорегата по поречието на река Струма. Рафтъри и доброволци се събраха със зелената инициатива да почистят бреговете.  Заради интензивния трафик по Е79 през Кресненското дефиле участъкът е сериозно замърсен. Екорегатата се провежда за осма поредна година. Доброволци и рафтъри с ръкавици и чували по цял ден събират всякакви отпадъци, които по един или друг начин са се озовали в реката и край нея.  Рафтърите са свидетели, че голяма част от боклуците в реката се изхвърлят от преминаващите през дефилето автомобили. Почистването на реката ще продължи и утре.", "date": "2018.07.14", "title": "За осма година: Екорегата почиства река Струма от боклуците"}
{"url": "https://www.bgonair.bg/reportazhi/2018-07-14/dazhdovete-zatrudnyavat-zhatvata-v-kraydunavska-dobrudzha", "text": "\r\n Дъждовете в последните седмици затрудниха, а на места отложиха с дни, жътвата в Крайдунавска Добруджа.  В землището на голямата земеделска кооперация \"Нива 93\" в село Професор Иширково личи как едната нива е ожъната, а за другата се чака подходящо време.  \"Тук през последните десетина дни всеки ден или почти през ден превалява и това затормози прибирането на пшеницата. Остават около 1000 декара пшеница, на която забавихме прибирането може би със седмица-десетина дни. Това неминуемо ще се отрази на количеството\", обясни председател на ЗК \"Нива 93\" Величка Славова. По-слабата реколта тази година ще вдигне цената на зърното. В тази кооперация ще запазят цената на хляба, който произвеждат, но смятат, че има основание тя да е по-висока. Евентуалното покачване на цената на насъщния няма да е с повече от 10-15%, смятат зърнопроизводителите.", "date": "2018.07.14", "title": "Дъждовете затрудняват жътвата в Крайдунавска Добруджа"}
{"url": "https://www.bgonair.bg/oporni-hora/2018-07-14/ognyan-zlatev-balgariya-postigna-poreden-uspeh", "text": "\r\n Огнян Златев: В днешния динамичен свят България постигна порeден успех! Доказахме, че сме подготвени да влезем в предверието на еврозоната. България е заявила, че е готова. Има допълнигелни условия, които трябва да изпълним. Банковият съюз е нов елемент, който се появи заради финансовата криза и ситуацията в Гърция, което Европа повече няма как да си позволи. Условията към нас не са проява на негативно отношение! В момента ситуацията е такава и се налага в динамичен процес да има нови изисквания. Българските банки ще преминат т.нар. стрес - тестове, за да се убеди ЕЦБ че банковата ни система е стабилна и няма да се повтори случаят КТБ. ЕК е готова да помогне с техническа помощ, за да бъде по-лесно преминат транзитният период от около две години. Проява на политическа безотговорност е да се плашат хорага от приемането на еврото. Ползите са безусловни. Ще паднат лихвените проценти, страната ни ще получи голям кредит на доверие.", "date": "2018.07.14", "title": "Огнян Златев: България постигна порeден успех!"}
{"url": "https://www.bgonair.bg/bulgaria/2018-07-14/mashtabna-vazstanovka-na-buzludzha-v-pamet-na-hadzhi-dimitar-i-stefan-karadzha", "text": "\r\n Чествания на връх Бузлуджа днес по случай 150 години от гибелта на националните герои Хаджи Димитър и Стефан Караджа. Събитието протече под патронажа на вицепремиера и министър на отбраната Красимир Каракачанов.  В Казанлък стотици се включиха в поднасянето на венци и цветя пред паметника на Стефан Караджа на едноименната улица в града.  По-късно на връх Хаджи Димитър, известен със старото си име Бузлуджа, бе отслужена заупокойна молитва, а след това близо 150 активисти на Националното дружество \"Традиция\" проведоха мащабна възстановка на гибелната битка на войводата и неговата чета.  Честванията продължиха с народен събор – надпяване с възрожденски и патриотични песни, в който се включиха повече от 20 общини. ", "date": "2018.07.14", "title": "Мащабна възстановка на Бузлуджа в чест на Хаджи Димитър и Стефан Караджа"}
{"url": "https://www.bgonair.bg/bulgaria/2018-07-14/zaginal-i-trima-raneni-sled-udar-mezhdu-tir-i-bus-kray-tarnovo", "text": "Един загинал и трима ранени след катастрофа край Велико Търново. Пътният инцидент между маршрутка и тежкотоварен автомобил е станал в 14:24 часа след разклона за село Пушево.  По първоначални данни камионът е спукал гума, шофьорът е загубил контрол над движението и странично ударил микробуса, превозващ хора. И двете превозни средства са извън пътното платно.  Веднага към мястото на инцидента са насочени екипи на Пътна полиция и Спешна помощ. Обстоятелствата около катастрофата се изясняват.", "date": "2018.07.14", "title": "Загинал и трима ранени след удар между ТИР и микробус край Търново"}
{"url": "https://www.bgonair.bg/bulgaria/2018-07-14/140-godini-ot-sazdavaneto-na-pozharnata-sluzhba-v-sofiya", "text": "\n Софийските огнеборци отбелязват 140 години от създаването на пожарната служба в столицата. По случай празника имаше демонстрирации на пожарна и специализирана техника.  Всички желаещи имаха шанса да се запознаят с пожарникарското оборудване, както и с възможностите на пожарната техника.  Началото на столичната пожарна е поставено през 1878 година, когато на 14 юли за първи път в София се създава организация от доброволци-пожарникари. През 1884 година са доставени първите пожарни помпи, теглени от коне. ", "date": "2018.07.14", "title": "140 години от създаването на пожарната служба в София"}
{"url": "https://www.bgonair.bg/bulgaria/2018-07-14/masovo-dishame-mrasen-vazduh-sochi-doklad-na-smetnata-palata", "text": "Необходими са още пари и усилия от държавните и общинските органи за подобряването на качеството на въздуха, сочи доклад на Сметната палата. През 2014-2015 и 2016 година са отчетени повече от 35 превишения на средноденонощните норми със замърсяване с фини прахови частици в София, Пловдив, Бургас, Монтана, Видин, Ловеч. Близо 80% живеят при нива на замърсяване над целевата норма. Около 75% са хората у нас, живеещи при нива на замърсяване над целевата норма за бензопирен – един от най-силните канцерогени.  Основните източници на замърсители са пътен или друг вид транспорт, битово горене, топлоелектрически централи, промишлени предприятия, горивни и негоривни процеси в индустрията, пише  . Препоръките на Сметната палата са да се предприемат действия от екоминистерството за актуализиране на националната стратегия за опазване на околната среда в съответствие с нормативните изисквания, да се осигури адекватен ред и контрол при разработване на мерки в общинските програми за качеството на атмосферния въздух. От Сметната палата отчитат, че причините за влошеното качество на атмосферния въздух в страната имат социално-икономически характер и са свързани с високата енергийна бедност на населението, защото основният източник на замърсяването е битовото отопление през зимния сезон.", "date": "2018.07.14", "title": "Масово дишаме мръсен въздух, сочи доклад на Сметната палата"}
{"url": "https://www.bgonair.bg/bulgaria/2018-07-14/mirela-demireva-poletya-i-grabna-parva-pobeda-v-diamantenata-liga", "text": "Сребърната медалистка от Oлимпиадата в Рио де Жанейро преди две години Мирела Демирева записа нов страхотен успех този сезон в скока на височина. Българката постигна първа победа в турнирите от Диамантената лига с резултат от 1.94 метра в мароканската столица Рабат. На 10 юни Демирева преодоля 2.00 метра от третия си опит на турнира от Диамантената лига в Стокхолм, регистрирайки най-добрия скок в кариерата си. Българката обаче остана втора в шведската столица, докато в Рабат триумфира с по-слаб резултат. Демирева сложи край на невероятната серия на световната шампионка Мария Ласицкене, която имаше 45 поредни победи от 2016 година насам. Рускинята преодоля само 1.90 метра и остана трета в крайното класиране след втората Юлия Левченко.  Украинката скочи 1.94 метра, но от втория опит, а Демирева го направи от първия, което ѝ осигури успеха. Тя се пробва и на 2.02 метра, но направи три неуспешни опита. Така Ласицкене продължава да води в ранглистата за сезона с най-добър резултат от 2.04 метра.", "date": "2018.07.14", "title": "Демирева полетя и грабна първа победа в Диамантената лига"}
{"url": "https://www.bgonair.bg/bulgaria/2018-07-14/kade-rabotyat-deputatite-den-na-otvorenite-vrati-v-ns", "text": "\n Ден на отворените врати в Народното събрание. В парламента днес беше изложен оригиналът на Конституцията, приета от Седмото велико народно събрание. До 16 часа днес всеки може да посети сградата на Народното събрание и да разгледа пленарната зала и специална изложба. По стените в кулоарите на НС има снимки от приемането на основния закон, по който работи и в момента Република България. От Държавния архив специално за случая е извадена оригиналната българска конституция, която днес е изложена в специална витрина в НС. Могат да бъдат видени и подписите на вносителите ѝ. Точно в 10 часа председателят на парламента Цвета Караянчева посрещна и първите гости - млади спортисти, които останаха очаровани от видяното в сградата. Рано сутринта дори народни представители заведоха децата си в НС, за да разгледат заедно специалната изложба.", "date": "2018.07.14", "title": "Къде работят депутатите: Ден на отворените врати в НС"}
{"url": "https://www.bgonair.bg/bulgaria/2018-07-14/slancheva-i-topla-sabota-s-maksimalni-temperaturi-do-33", "text": "Днешният ден ще ни предложи слънчево време с максималните температури между 28 и 33 градуса. В следобедните часове отново, главно над източните и планинските райони, ще се развива купеста облачност и на отделни места там ще превали и прегърми. Това сочи прогнозата на НИМХ. Над Черноморието ще бъде предимно слънчево, но в следобедните часове е възможно да превали главно по северното крайбрежие. Максималните температури по морето ще са между 27° и 29°, а температурата на морската вода - 26 градуса. Над планините ще духа умерен до силен северозападен вятър. Максималната температура на височина 1200 метра ще е около 22°, на 2000 метра – около 14°. Снимка: Pixabay", "date": "2018.07.14", "title": "Слънчева и топла събота с максимални температури до 33°"}
{"url": "https://www.bgonair.bg/bulgaria/2018-07-14/stopani-ot-yambolsko-na-protest-sreshtu-izbivaneto-na-zhivotnite-im", "text": "\r\n Животновъди от три села в Ямболско протестират срещу избиването на животните им след откритото огнище на чума в района. Те не са съгласни с мерките срещу заразата, които включват евтаназията на всички животни в огнищата, включително и здравите.  От земеделското министерство от понеделник ще изплащат обезщетения между 150 и 225 лева на животно в областите Бургас и Ямбол. По данни на властите вече са умъртвени близо 2 хиляди дребни преживни животни в селата Воден и Кости.  Остават ограниченията за търговия в общините Болярово, Елхово, Царево, Малко Търново, Средец, Приморско и Созопол. Спред местните фермери обаче, цената е ниска и с нея не може да се купят здрави животни.  Хората питат защо няма превенция и се опитват да попречат на ветеринарите да умъртвят животните им. ", "date": "2018.07.14", "title": "Стопани от Ямболско на протест срещу избиването на животните им"}
{"url": "https://www.bgonair.bg/bulgaria/2018-07-14/desetki-mayki-ot-plovdiv-se-zakaniha-da-izgradyat-palatkov-lager", "text": "\r\n Родители в Пловдив се събраха на протест в подкрепа на майките на деца с увреждания. Протестът се проведе пред сградата на общината.  Десетки майки категорично подкрепиха исканията на протестиращите в София и други градове в страната - да бъде приет законът за личната помощ и така да се гарантира индивидуална помощ на всеки човек с увлеждания.  С присъствието си в центъра на Пловдив родителите напомниха на депутатите, че България е единствената държава, в която трябва ежегодно да доказваш, че детето ти има увреждане. Майките се заканиха, че ще изградят палатков лагер пред пловдивската община, ако държавата не се намеси адекватно и не реши проблема.", "date": "2018.07.14", "title": "Десетки майки от Пловдив се заканиха да изградят палатков лагер"}
{"url": "https://www.bgonair.bg/bulgaria/2018-07-14/hvanaha-izbyagaliya-ot-bolnitsa-v-plovdiv-zatvornik", "text": "\r\n Задържан е 59-годишният затворник, който избяга от болница в Пловдив, съобщиха от полицията в града. Той е бил арестуван от служители на 3-то Районно управление и предаден на служители от затвора.  Мъжът изчезна преди няколко дни. Той е бил осъден ефективно за кражба. Оставало му да излежи 4 месеца в затворническо общежитие в Смолян.  Открито му било злокачествено заболяване и е закаран за манипулация в пловдивска болница. При визитацията персоналът на лечебното заведение установил, че пациентът липсва от стаята.  В края на юни арестант избяга през прозореца на тоалетна в Районното полицейско управление, а през април от затвора в Пловдив избяга и рецидивист, осъден за разпространение на наркотици.", "date": "2018.07.14", "title": "Арестуваха избягалия от болница в Пловдив затворник"}
{"url": "https://www.bgonair.bg/bulgaria/2018-07-14/kola-se-zapali-v-dvizhenie-shofyorat-e-s-opasnost-za-zhivota", "text": "Кола се запали в движение на варненски булевард, а шофьорът е откаран в болница. Сигналът за инцидента е получен тази сутрин в 08 часа на телефон 112.  Очевидец е съобщил за пожар в лек автомобил \"Рено\" с газова уредба, движещ се по бул. \"Република\", съобщиха от МВР-Варна. На място са изпратени незабавно пожарникари. Изясняват се причините, които са довели до инцидента.  40-годишният водач на автомобила е пострадал и е настанен за лечение във Военноморска болница, където е подложен на оперативно лечение. Има опасност за живота му.", "date": "2018.07.14", "title": "Кола се запали в движение, шофьорът е с опасност за живота"}
