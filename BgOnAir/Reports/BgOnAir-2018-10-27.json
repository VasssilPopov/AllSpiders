{"url": "https://www.bgonair.bg/bulgaria/2018-10-27/avtobus-se-zapali-na-glaven-pat-e-79", "text": "Автобус с работници се запали на главен път Е-79. Той е превозвал служители на фирма в Мездра към Бяла Слатина, когато работниците усетили миризма на изгоряло и пушек. Шофьорът спрял веднага и хората слезли. Няма пострадали при инцидента. Шофьорът е категоричен - автобусът е преминал всички необходими прегледи. Заради инцидента движението в района беше затруднено.", "date": "2018.10.27", "title": "Автобус се запали на главен път Е-79"}
{"url": "https://www.bgonair.bg/bulgaria/2018-10-27/tsvetanov-s-podkrepa-za-simeonov-vinagi-e-rabotil-za-horata", "text": "В действията си вицепремиерът Валери Симеонов винаги е защитавал обществения интерес и решаване проблемите на хората с увреждания с увеличаването на средствата, които трябва да бъдат заделени от държавата, заяви председателят на парламентарната група на ГЕРБ Цветан Цветанов. Изказването на Сименов, че Законът за хората с увреждания \"беше започнат като опит да се угоди на една група кресливи жени, които спекулираха с децата си. Манипулираха обществото, изкарвайки на пек и на дъжд тея уж болни деца без грам майчинско чувство, грижа за тях\", Цветанов коментира така: \"Това са думи, които не би трябвало да излизат от човек, който заема подобна позиция\". Председателят на парламентарната група на ГЕРБ обаче припомни: \"Имаше извинения, има разговори, които са водени между всички участници в коалиционния съвет. И, разбира се, ние сме отправили съответните си забележки и призив да не правим подобни изказвания\" По думите му ако погледнем действията, дори и на вицепремиера Валери Симеонов, може да се каже, че в действията си винаги е защитавал обществения интерес. \"Търсил е решаване на проблемите на хората с увреждания с увеличаването на средствата, които трябва да бъдат заделени от държавата, с въпросните 150 милиона лева. И да може действително да се приемат закони, които да съответстват на обществената подкрепа\", добави Цветанов, цитиран от  \"Аз не смятам, че има криза, която да е неизпълнение на ангажименти в управленска програма, ангажименти, които са свързани с коалиционното ни споразумение. И това е повече  преекспониране от тези, които са се забързали да идват на власт, без обаче да предлагат алтернатива и без да имат необходимата обществена подкрепа, каза още Цветанов.", "date": "2018.10.27", "title": "Цветанов с подкрепа за Симеонов: Винаги е работил за хората"}
{"url": "https://www.bgonair.bg/bulgaria/2018-10-27/otkriha-reditsa-narusheniya-v-dve-psiholaboratorii-v-sofiya", "text": "При инспекция са констатирани редица нередности в две психолаборатории в София, съобщиха от пресцентъра на МВР. В тези лаборатории се извършват теоретични и практически тестове за психологическа годност на професионалните и таксиметрови водачи, пише  . В една от лабораториите са установени протоколи от завършени психологически изследвания на различни лица от цялата страна. При анализ на фактите са възникнали основателни съмнения за фиктивно провеждане на тестовете. Допълнително са установени данни за преотстъпване на дейността на психолабораторията от страна на медицинския център, което е в нарушение на заложените законови разпореждания. При първоначалната проверка не е представен договор от юридическото лице, наело помещението, и договор за съпътстваща и/или посредническа дейност с медицинския център. Не са представени и трудови договори на специалистите, извършващите психологическите изследвания, както и необходимите документи, свързани с експлоатацията на фискалното устройство. От страна на НАП е установено, че въпреки проведени психологически тестове на лица в деня на проверката и съответно извършени в тази връзка плащания в касата на търговското дружество не са открити никакви средства. По данни на Изпълнителна агенция \"Автомобилна администрация\" за календарната 2017 г. през въпросния кабинет са преминали общо 3170 души при обявена цена за услугата 20 лева. За същия период декларираната сума пред НАП е в пъти по-малка - данни, които дават основателно предположение за избегната регистрация на дружеството по ЗДДС. При проверка в другата лаборатория на адреса, на който е регистрирана и на този на медицинския център, към който е прикрепена, било установено, че същите реално не функционират и не извършват никаква дейност. Работата по изясняване на случаите продължава.", "date": "2018.10.27", "title": "Откриха редица нарушения в две психолаборатории в София"}
{"url": "https://www.bgonair.bg/bulgaria/2018-10-27/pozhar-izbuhna-v-blizost-do-mestnostta-bonsovi-polyani-kray-sofiya", "text": "\r\n Огънят пламва около 12:30 часа на метри от последните къщи в квартал \"Княжево\". Tя веднага се обажда на 112. Твърди, че съседите ѝ, вместо да сигнализират за пламъците, предпочели да си тръгнат. По думите ѝ огънят тръгва след човешка намеса. След няколко обаждания на жители на квартала, на място са изпратени 6 противпожарни автомобила. В гасенето се включват и местните хора.. синхрон - комисар Тошко Тошев - зам. - директор на Столична пожарна:  Пожарът е напълно овладян и хората не са застрашени. Силният вятър се оказва най-голямата пречка пред огнеборците. Димът, разнасящ се над района, силно притесни и жителите на квартал \"Горна баня\" За да не възпламени ново огнище, районът на пожара ще бъде наблюдаван цяла нощ. По първоначални данни са изгорели около 200 декара сухи треви и ниска растителност.", "date": "2018.10.27", "title": "Пожар избухна  на метри от последните къщи в квартал \"Княжево\""}
{"url": "https://www.bgonair.bg/bulgaria/2018-10-27/turtsiya-vrashtata-mityo-ochite-v-balgariya", "text": "Турските власти са одобрили екстрадицията на несебърския бос Димитър Желязков - Митьо Очите, съобщава \"24 часа\". Близки на Желязков твърдят, че самият той искал по-бързо да приключи процедурата и да бъде върнат в България.  Според неофициална информация делото за екстрадицията на несебърския бос е било гледано преди около две седмици. В България обаче все още не са получени необходимите документи от турска страна. Желязков бе арестуван в началото на август месец в луксозен хотел в Истанбул заедно със зърнения бос и общински съветник от Бургас Бенчо Бенчев. Броени дни преди това при акция на специализираната прокуратура в Бургас и съседни градчета бяха задържани 19 души. Част от тях бяха обвинени в участие в организирана престъпна група за рекет, палежи, побоища и наркотици с лидер Димитър Желязков.", "date": "2018.10.27", "title": "Турция връща Митьо Очите в България"}
{"url": "https://www.bgonair.bg/oporni-hora/2018-10-27/georg-georgiev-upravlenieto-e-stabilno", "text": "\r\n Георг Георгиев: Управлението е стабилно, няма предпоставки за предсрочни избори! Бюджет 2019 е много добър, увеличават се заплатите в държавната администрация с 10%, на учителите с 20%. Увеличава се минималната заплата, увеличават се пенсиите, таванът става 1200 лв. Дори КНСБ, казват, че това е най - добрия бюджет. БСП това никога не са го постигали. Те могат само да яхват напрежения. Ние от ГЕРБ сме политически отговорни и когато се налага веднага подаваме оставки. Но не можем да се бъркаме в работите на ОП. Важно е да се случват реформите! Не му прилича на един държавен глава да говори по такъв начин. Румен Радев нарече България \"блато\". Той си мисли, че е президент на блатото ли? Интересно ми е, така ли представя България на международните си посещения? Недопустимо е.", "date": "2018.10.27", "title": "Георг Георгиев: Управлението е стабилно"}
{"url": "https://www.bgonair.bg/world/2018-10-27/obama-razkritikuva-politikata-na-donald-tramp", "text": "\r\n С наближаването на междинните избори в Съединените щати в кампанията се включи и Барак Обама. \r\nПредшественикът на Доналд Тръмп подкрепи кандидата на Демократическата партия в Уисконсин. Там той призова гласоподавателите да обръщат внимание на важните теми. И разкритикува настоящия президент за това, че използва приближаването на 7 хиляди мигранти към границата на страната за политически цели.", "date": "2018.10.27", "title": "Обама разкритикува политиката на Доналд Тръмп"}
{"url": "https://www.bgonair.bg/brjuksel-1/2018-10-27/zashto-edno-dete-v-balgariya-razgrashta-samo-68-ot-potentsiala-si", "text": "\r\n 44-тото място в класацията на Световната банка за човешкия капитал нас, българите, не може да ни задоволява, защото ценим децата и образованието, коментира в предаването \"Брюксел 1\" с Милена Милотинова главният изпълнителен директор на Световната банка Кристалина Георгиева.  Световната банка наскоро излезе с проучване, според което дете, родено у нас разгръща 68% от потенциала си, а България е на 44-о място в класация за човешкия капитал. За първи път Световната банка прави глобална класация на индекса на човешкия потенциал - на личния успех според средата. \"Тази класация ни казва, че едно българче до 18-годишна възраст прекарва 12,9 години в училище, но 2,5 години от тях са загубени. Защото това, което научава, е еквивалент на 10,3 години\", коментира Георгиева. Според нея това трябва да ни притеснява и с оглед на демографския проблем в страната ни.  Това, което ни казва класацията, е \"Ако искате утре да сте богати, инвестирайте в децата си днес,\" казва още главният изпълнителен директор на Световната банка. Според нея трябва да наблегнем повече на качеството на образованието, да вдигнем ролята на тези, които образоват и да вкараме новите технологии и новите начини на учене. \"За съжаление и в България, и на други места по света се  увеличава разликата между елитното образование  и всичко останало. Ако искаме да сме нация с бъдеще - това значи, че фокусът върху човешкия капитал трябва да е приоритет номер едно\", коментира Георгиева. За първи път Световната банка включва човешкия капитал в такова проучване.  \"За първи път тази година сметнахме богатството на народите, включвайки в него човешкия капитал. Досега смятахме физическия капитал - пътища, сгради; природния капитал - земя, вода; но се оказа, че човешкият капитал е най-важният.  Цялото богатство на света е 1123 трилиона долара, две трети от богатството на света сме ние – хората и колкото по-богата е една страна, толкова по-висок е делът на човешкия капитал в нейното богатство,\" заяви Кристалина Георгиева. ", "date": "2018.10.27", "title": "Защо едно дете в България разгръща само 68 % от потенциала си?"}
{"url": "https://www.bgonair.bg/economy/2018-10-27/amazon-shte-dobavi-kam-sayta-si-nova-marka-za-meditsinska-tehnika", "text": "Американската технологична компания Amazon се обединява с Arcadia Group, за да прибави още една марка към своя електронен пазар.  \r\nБрандът Choice разполага с широк набор от медицински апарати за домашна употреба като уреди за измерване на кръвно налягане и глюкозни монитори, насочени директно към потребителите, страдащи от диабет и хипертония, пише  . Този ход е част от решението на Amazon да разшири гамата от марки на своя дигитален пазар. Това допълва и стремежа на компанията да се ориентира и към пазара за продукти, свързани със здравеопазването. Проектът е съвместна инициатива с компанията Arcadia Group,която предлага услуги за здравна консултация, и ще помогне на Amazon да се сдобие с нови потребители. Подобни марки Amazon е разработвала и за други компании, в това число и за Walmart. Сайтът на Arcadia разполага със страница, на която потребителите могат да гласуват за това кои здравни продукти трябва да бъдат предлагани, за да се определи правилната посока за развитие на марката. През последните няколко години Amazon разшири своето портфолио от предлагани марки, като вече разполага с повече от 120 бранда, които се предлагат изключително на нейния електронен пазар.", "date": "2018.10.27", "title": "Amazon ще добави към сайта си нова марка за медицинска техника"}
{"url": "https://www.bgonair.bg/oporni-hora/2018-10-27/neshka-robeva-prez-salzi-valeri-simeonov-poday-si-ostavkata", "text": "\r\n Нешка Робева през сълзи: Валери Симеонов, подай си оставката! Това е правилната и достойна постъпка! Аз съм го правила десетки пъти през живота си. Гладен няма да останеш! Не може този човек да извива ръцете на правителството! Нима от НФСБ не могат да излъчат друг вицепремиер?!? Нешка Робева поднесе своите извинения на майките на деца с увреждания: Простете ми, че не излязох да ви подкрепя! Ако протестите продължават, ще го направя! Апатията е обвзела обществото ни. Лъгани през годините, вече не вярваме, че можем да променим нещо. Аз не виждам надежда и у младите. У тях липсва хъс. Не червеният кръст трябва да е символ в българското здравеопазване, а пречупен такъв. Защото в България, ако нямаш пари- умираш.", "date": "2018.10.27", "title": "Нешка Робева през сълзи: Валери Симеонов, подай си оставката! "}
{"url": "https://www.bgonair.bg/bulgaria/2018-10-27/tsatsarov-razsledvaneto-sreshtu-banevi-nyama-da-obhvane-samo-polimeri", "text": "\r\n Продължава претърсването и изземването на документи от имоти, собственост за бизнесмена Николай Банев и съпругата му Евгения. Двамата бяха задържани в Ница след издадена европейска заповед за ареста им.  Сега френският съд е на ход, който ще трябва да реши дали и кога ще екстрадира Баневи, обяви в Пловдив главният прокурор Сотир Цацаров.  Той добави, че разследването срещу Баневи няма да обхване само завод \"Полимери\" в Девня. \r\n  \r\n  ", "date": "2018.10.27", "title": "Цацаров: Разследването срещу Баневи няма да обхване само \"Полимери\""}
{"url": "https://www.bgonair.bg/bulgaria/2018-10-27/grazhdani-protestirat-sreshtu-tsenite-na-gorivata-v-nyakolko-grada", "text": "\r\n Блокади на възлови булеварди и бензиностанции в няколко града в страната заради поскъпването на горивата и нелогичната, според протестиращите, разлика в цените в различните райони на страната.  Протести днес има в Пазарджик, Бургас, Хасково, а столичани недоволстват освен срещу високите цени на горивата и срещу поскъпването на тока, парното и топлата вода.  Исканията им са за повишаване на доходите на населението и за подобряване на жизнения стандарт. \"Тази ситуация може да се промени, ако на този площад се съберат 100-200 хиляд. Управляващите са се самозабравили. В момента хората протестират в 50 точки на страната с 50-100 човека и те на това разчитат - разделяй и владей. Когато хората си потърсят правата пред Народното събрание, нещата ще се случат бързо\",коментира пред Bulgaria ON AIR организаторът на протеста в София. \r\nОрганизаторите ще внесат колективна жалба в КЗК.", "date": "2018.10.27", "title": "Граждани протестират срещу цените на горивата в няколко града"}
{"url": "https://www.bgonair.bg/bulgaria/2018-10-27/vrashtame-strelkite-na-chasovnika-s-edin-chas-nazad", "text": "В 4 ч. сутринта на 28 октомври – неделя, връщаме часовниците си с час назад и се връщаме към зимното часово време. То ще продължи до последната неделя на март следващата година.  Това ще е и една от последните смени на времето. През септември Европейската комисия предложи да се отмени смяната на времето. Новата директива трябва да влезе в сила на 1 април 2019 г. Това означава, че държавите от ЕС ще преустановят смяната на времето ден по-рано – на 31 март, когато за последно ще се въведе лятното часово време.  Все още не е ясно България на кое часово време ще остане – зимно или лятно. \r\nСнимка: Pixabay", "date": "2018.10.27", "title": "Връщаме стрелките на часовника с един час назад"}
{"url": "https://www.bgonair.bg/bulgaria/2018-10-27/ako-gerb-sa-upravlyavali-10-godini-bez-prekasvane-stanata-shtyala-da-e-po-dobre-smyata-tsvetanov", "text": "Цикъл от избор в избор не решава проблемите, а само ги отлага и размива във времето. Това каза председателят на ПГ на ГЕРБ и зам.-председател на партията при откриването на Осмия университет на Старейшини ГЕРБ в Сандански, съобщава  . Той отбеляза, че всяка една от структурите на ГЕРБ трябва да е като юмрук и да показва това, което ГЕРБ прави, защото няма от какво да се срамува. Най-лесно е да кажем - всички са виновни, най-лесно е да хвърлиш фалшиви новини, най-лесно е да има популизъм, по-трудно е да отстояваш принципи, посочи той. ГЕРБ работи с всички кметове, от всички общини, независимо от коя партия е той, отбеляза Цветанов. По думите му БСП прави всичко възможно да провокира напрежение в държавата и не подкрепя дори добри намерения, защото единствената цел на социалистите е да предизвикат предсрочни избори. По отношение на ДПС Цветанов заяви, че движението ще бъде още по-остра опозиция. Убеден съм, че в техните решения има и много сериозен разум, когато става въпрос за европейски утвърждаващата се перспектива на страната, каза той и допълни, че ДПС са много по-евроатлантически настроени от БСП. Цветанов припомни и позиция на движението в подкрепа на правителството за запазване на плоския данък. Той посочи още, че ДПС и ГЕРБ са единствените партии, които се състезават политически в смесените райони. По думите на Цветанов, ако ГЕРБ са управлявали 10 години без прекъсване, сега страната е щяла да бъде много по-добре. Той допълни, че прекъсването от 2013-2014 г. при управлението на Орешарски е върнало държавата назад.", "date": "2018.10.27", "title": "Ако ГЕРБ са управлявали 10 години без прекъсване, страната щяла да е по-добре, смята Цветанов"}
{"url": "https://www.bgonair.bg/bulgaria/2018-10-27/zlatna-esen-ochakva-ni-slanchev-i-topal-den", "text": "Днес ще бъде слънчево с разкъсана висока облачност. В сутрешните часове над северозападните райони ще има ниска облачност. Ще духа слаб до умерен вятър от юг-югозапад.  Затоплянето ще продължи и максималните температури ще бъдат между 21° и 26°, в София около 23°. Атмосферното налягане е близко до средното за месеца и ще остане почти без промяна.Такава е прогнозата за времето на НИМХ при БАН. По Черноморието ще бъде предимно слънчево. Ще духа слаб до умерен вятър от юг-югозапад. Максималните температури ще са 20-23°. Температурата на морската вода ще е 17-18°. Вълнението на морето ще бъде 1-2 бала. В планините ще бъде предимно слънчево. Ще духа умерен, временно силен вятър от запад-югозапад. Максималната температура на височина 1200 метра ще бъде около 16°, на 2000 метра – около 9°. \r\nСнимка: Pixabay", "date": "2018.10.27", "title": "Златна есен: Очаква ни слънчев и топъл ден"}
{"url": "https://www.bgonair.bg/bulgaria/2018-10-27/golemiyat-sblasak-kobrata-se-izpravya-sreshtu-fyuri-tazi-vecher", "text": "Кубрат Пулев се намира във формата а живота си. Българинът безспорно е готов да смаже Хюи Фюри в най-важната битка в кариерата му за последните 4 години. Така е определян от мнозина специалисти боят тази вечер в \"Арена Армеец\" за Кобрата. Успех ще върне 37-годишния столичанин там, където се намираше след двубоя с Кевин Джонсън - в ролята на претендент за световната титла на IBF и правото да предизвика отново властелина в тежка категория Антъни Джошуа. \r\n  \r\nПоражение обаче би означавало нов рестарт. Такъв, който ще бъде изключително трудно да бъде направен. По простата причина, че една загуба насред София ще означава не просто връщане назад в ранглистата. Тя би била много тежък удар по самочувствието и амбициите на Кубрат. Човек, който е доказал, че иска да успее и заради България. Загуба, която не влиза в плановете му, защото е много вероятно да му навреди много повече, отколкото ще бъде позитивът при евентуален успех. Кубрат Пулев е готов да постигне шестата си поредна и общо 26-а победа тази вечер в София в мач за 2 милиона долара, какъвто българската сцена не е виждала досега. Бой, който заслужава да бъде видян от пълна \"Арена Армеец\", както изглежда и ще се случи. Над 10 хиляди зрители се очаква да заемат своите места в съоръжението и да превърнат атмосферата за Хюи Фюри в невиждана досега.  \r\nСнимка: Димитър Кьосемарлиев (Bulgaria ON AIR)", "date": "2018.10.27", "title": "Големият сблъсък: Кобрата се изправя срещу Фюри тази вечер"}
{"url": "https://www.bgonair.bg/bulgaria/2018-10-27/prevozvachi-nastoyavat-za-po-skapi-bileti-za-gradskiya-transport-v-plovdiv", "text": "\r\n По-скъп градски транспорт в Пловдив. За това настояват някои от превозвачи в града под тепетата. Причината е скокът в цената на горивата и загубите, които търпят.  Заместник-кметът по транспорта в общината Златин Велев обаче беше категоричен, че след нова година билетът за градския транспорт в Пловдив няма да се променя. От нова година пловдивчани ще плащат както до сега 1 лев за билет за градски транспорт. Транспортните оператори търпят по около 100 000 лева загуби месечно. И заради тях искат от общината или да се вдигне цената на билета или да бъде изплащана по-висока компенсация.  \"Цените на горивата, а и не само те, много сериозно се отразяват на работата на транспортните оператори в град Пловдив. Следва да бъдат направени едни сериозни анализи и предприети стъпки в посока за излизане от тази тежка финансова ситуация. Ние инкасираме около 300 хиляди лева загуби на месец поради тези причини\", обясни Веселин Дошков управител на \"Хеброс Бус\" От градската управа заявиха, че цената на билета и картите за масовия транспорт в Пловдив остава същата и догодина. В бюджета на общината тази година са предвидени 1 млн. лева допълнително, отделно държавата е отпуснала още 500 000 лева за транспорт и няма причина цената на билета и картите да се увеличават.   Според пловдивчани едно евентуално увеличаване на билета за транспорт в града ще бъде неоснователно.", "date": "2018.10.27", "title": "Превозвачи настояват за по-скъпи билети за градския транспорт в Пловдив"}
{"url": "https://www.bgonair.bg/bulgaria/2018-10-27/maykite-na-detsa-s-uvrezhdaniya-prodalzhavat-da-protestirat-i-dnes", "text": "\r\n Шести ден майките на деца с увреждания ще протестират с искане за оставка на Валери Симеонов.  Въпреки че вицепремиерът се извини, те са категорични - ще протестират, докато Симеонов не се оттегли от властта.  \r\nТе заявиха, че ще протестират и през делничните, и през почивните дни. Днешният им протест започва в 17 и 30 часа - отново пред Министерския съвет. За пръв път те се насочват към пешеходната зона на бул. \"Витоша\". \r\n ", "date": "2018.10.27", "title": "Майките на деца с увреждания продължават да протестират и днес"}
