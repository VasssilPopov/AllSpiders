{"url": "https://www.bgonair.bg/economy/2018-07-13/do-edna-godina-balgariya-vliza-v-chakalnyata-na-evrozonata", "text": "До една година България може да очаква да бъде приета в чакалнята на Еврозоната. Това решиха финансовите министри на страните, приели еврото, в Брюксел.  Еврогрупата обаче върза влизането на България с присъединяването на страната ни към банковия съюз.  По-рано, пред икономическата комисия на Европейския парламент, министърът на финансите Владислав Горанов обясни, че България ще се нуждае от още поне шест месеца, за да подготви членството си в банковия съюз, което може допълнително да забави кандидатстването й за приемане на еврото. ", "date": "2018.07.13", "title": "До една година България влиза в чакалнята на Еврозоната"}
{"url": "https://www.bgonair.bg/bulgaria/2018-07-13/tve-verizhni-katastrofi-blokiraha-dvizhenieto-po-am-trakiya", "text": "Две верижни катастрофи блокираха движението по магистрала \"Тракия\" . Инцидентите са станали в района на 103 и 105 километър от София, в посока Бургас.  И при двата пътни инцидента са се ударили по три автомобила, няма жертви, но има пострадали.  На място са изпратени екипи на полицията, пожарната и Спешната помощ.  Образували са се километрични колони от автомобили. Движението се осъществява в аварийната лента и се регулира от \"Пътна полиция\". Пътуващите се пренасочват по обходен маршрут.", "date": "2018.07.13", "title": "Две верижни катастрофи блокираха движението по АМ \"Тракия\""}
{"url": "https://www.bgonair.bg/bulgaria/2018-07-13/pak-agresiya-sreshtu-meditsi-zhena-ot-romski-proizhod-udari-sestra", "text": "Нов случай на агресия срещу медици. Този път случката се разиграла във филиала на Спешната помощ в Горна Оряховица. По предварителна информация семейство от ромски произход закарало тази сутрин своя възрастна близка, болна от диабет, която припаднала. Една от придружителките обаче поискала да влезе в кабинета, заради което възникнала разпра с медицинската сестра. На излизане от кабинета сестрата била ударена в гърба. По случая е образувано бързо производство за нанасяне на лека телесна повреда.", "date": "2018.07.13", "title": "Пак агресия срещу медици: Жена от ромски произход удари сестра"}
{"url": "https://www.bgonair.bg/bulgaria/2018-07-13/ovtsevadite-zatvoriha-patya-sofiya-varna", "text": "\r\n Национален протест на животновъди затвори пътя София-Варна. Основните искания на овцевъдите и козевъдите са държавна помощ от най-малко 20 лв. на животно, която да компенсира загубите в бранша по време на действието на отменената от съда Наредба за директните плащания. Освен спешни промени в политиката в бранша, животновъдите искат и оставката зам.-министъра на земеделието Цветан Димитров. Вчера животновъдите протестираха срещу решението за унищожаване на овце и кози в региона заради заразата. Те блокираха пътя към трите селища, където предстои умъртвяване на близо 2000 животни.  ", "date": "2018.07.13", "title": "Овцевъдите затвориха пътя София - Варна"}
{"url": "https://www.bgonair.bg/bulgaria/2018-07-13/zaradi-nepremerena-skrost-kola-v-ribarnik-kray-rudozem", "text": "Двама младежи и девойка оцеляха след като излетяха с \"Мерцедес\" от пътя Смилян - Рудозем и се озоваха на дъното на рибарник, пише  . Компанията пътувала към Рудозем. Тримата пътници успели да се измъкнат от нея невредими и я оставили със светещи под вода фарове и пуснати чистачки в рибарника. Мерцедесът Е класа е изваден от рибарника и е откаран в посока село Смилян. \"За катастрофата не е подаден сигнал в полицията. Предприели сме сами действия по административно производство за ПТП без пострадали. Колата е излетяла без видима причина от пътното платно, което навежда на мисълта, че причината е превишена скорост, а това че не е подаден сигнал предполага, че шофьорът може да употребил алкохол. Важното е, че няма пострадали\", каза шефът на ОД на МВР - Смолян Николай Димов. Снимка: Facebook", "date": "2018.07.13", "title": "Заради непремерена скрост: Кола в рибарник край Рудозем!"}
{"url": "https://www.bgonair.bg/denqt-on-air/2018-07-13/izigrahme-li-kozovete-si-v-kazusa-za-imeto-na-makedoniya", "text": "\r\n \"България владее Пиринска Македония, но ние не съумяхме да използваме козовете си пред евроатлантическите ни партньори в казуса за името на република Македония. Крайно време е в България да бъде изградена надпартийна политическа стратегия по отношение на Македония\", каза в студиото на Bulgaria ON AIR докторът по статистика и демография в БАН Спас Ташев. Специалистът от БАН напомни, че Русия винаги е заявявала претенции, че иска да има присъствие в Македония и обясни, че македонизмът като идеология в дълъг период от време се определял като антируски. \"Македонизмът и Македония се представяха като нещо автентично, но това се оказаха илюзии. Чрез тези механизми на въздействие Русия не успя да предотврати бавната евроинтеграция на Македония\", добави Спас Ташев в \"Денят ON AIR\". Във връзка с позицията на  Сърбия, академикът посоче, че държавата не декларира готовност за членство в евроатлантическите структури и се е оказала една от руските точки на влияние. \"С този акт на отваряне на вратите на НАТО към Македония се прекъсва сръбско-руското влияние, но пък се открива възможност за прогръцко влияние\", предрече Ташев. Специалистът изрази съжаление, че България не взе участие в процеса на обсъждане на името на република Македония и предположи, че причина за това е отсъствието на национална стратегия на България по отношение на Македония през последните 29 години. \"Много пъти искаме да чуем нещо от македонските политици, но знаем, че дори и да го искат не могат да го изрекат. При управлението на Заев също не можем да очакваме радикална промяна в политиката на Македония. Ние пропуснахме шанса си да бъдем фактор\", каза още Ташев", "date": "2018.07.13", "title": "Изиграхме ли козовете си в казуса за името на Македония?"}
{"url": "https://www.bgonair.bg/sutreshen-blok/2018-07-13/fobiyata-kam-evroto-merodavna-ili-podvezhdashta", "text": "\r\n Битуващо е твърдението, че щом влезем в еврозоната всичко ще поскъпне, бедните ще станат по-бедни, а малцината богати – още по-богати. Не веднъж са правени опити страхът от еврото да бъде разсеян. Защо ни е страх и меродавни ли са притесненията на хората? \"Европа измисли чакалня за чакалнята. Преди да влезем в подготвителния механизъм, ще влезем в друг подготвителен механизъм. България няма да влезе в еврозоната по-рано от пет години и по-късно от седем. Еврочиновниците имат навика да протакат. Банков съюз няма, защото както е разписан той, трябва да мине през обща система за гарантиране на депозит. Германия е категорично против това\", подчерта финансистът Емил Хърсев. Според него влизането ни в еврозоната е спъвано от чиновниците, тъй като те нямали ясна визия накъде вървят.  \"Важно е за нас, че до 1 година ще влезем в чакалнята на еврозоната. Ще имаме още по-големи възможности да организираме по-добре всичко свързано с банки и финанси. Лихвите ще станат по-стабилни, по-независими от приумиците на банките\", обясни бившият министър на финансите проф. Христина Вучев. Тя напомни в студиото на \"България сутрин\", че страхът на хората няма оправдание, тъй като сме във валутен борд към еврото от години. Така на практика вече сме приели еврото.  \"Всяка новост е плашеща, също така прекалено дълго време се разпространяват неверни неща. Хората вярват, че ще обеднеят, а други ще забогатеят много. Хората вярват на мълвата, а не на експертите\", завърши тя пред Bulgaria ON AIR.", "date": "2018.07.13", "title": "Фобията към еврото – меродавна или подвеждаща?"}
{"url": "https://www.bgonair.bg/bulgaria/2018-07-13/blizo-polovinata-balgari-ne-biha-podali-signal-za-koruptsiya-sochi-prouchvane", "text": "Близо 42 на сто от българските граждани не биха подали сигнал за корупция. Това сочи проучване на тема \"Обществени нагласи относно противодействието на корупцията през 2018 г.\", представено от Асоциация \"Прозрачност без граници\" и фондация \"Фридрих Еберт\", пише  . Гражданите биха подали сигнал, ако станат свидетели на корупция или имат информация за такава, до медиите – 24,5%, полицията – 20%, Комисията за противодействието на корупцията и за отнемане на незаконно придобитото имущество (КПКОНПИ) - 13,5 на сто, контролен орган – 10,2 на сто и прокуратура - 10,1 на сто. Най-голям процент от участниците в изследването – 71,2%, смятат, че противодействието на корупцията трябва да работи в насока разследване на корупцията на най-високо политическо ниво. Според 63,7 на сто трябва да се разследва корупцията в местната власт, а 58,5 на сто искат да се разследва корупцията сред служителите в централната администрация.  Проучването сочи още, че 19,7 на сто от гражданите смятат, че трябва да се провеждат информационни кампании сред населението, за да се противодейства на корупцията. Снимка: Pixabay", "date": "2018.07.13", "title": "Близо половината българи не биха подали сигнал за корупция, сочи проучване"}
{"url": "https://www.bgonair.bg/world/2018-07-13/otkriha-iztochnika-na-veshtestvoto-novichok-koeto-ubi-zhena-v-yugozapadna-angliya", "text": "Открит е източникът на нервнопаралитичното вещество \"новичок\", което уби жена в Югозападна Англия и причини тежкото състояние на нейния партньор.  При претърсване в дома на двойката в градчето Еймсбъри полицията е намерила малка бутилка, в която е имало от токсина. Предстои изследване, за да се установи дали веществото, засегнало двойката, е от същата партида като това, отровило бившия руски шпионин Сергей Скрипал и дъщеря му.", "date": "2018.07.13", "title": "Откриха източника на веществото \"Новичок\", което уби жена в Югозападна Англия "}
{"url": "https://www.bgonair.bg/bulgaria/2018-07-13/sadat-ostavi-za-postoyanno-v-aresta-mazha-ograbil-bankomat-v-plovdiv", "text": "\r\n Студент по право от Молдова е един от предполагаемите разбивачи на банкомат в Пловдив. Днес Районният съд го остави в ареста за постоянно по обвинение, че е задигнал 215 хиляди лева от устройството. Другият участник в зрелищния обир се казва Михаил. Той обаче е напуснал страната преди да бъде заловен. По време на обира на банкомата с двамата молдовци е била и една жена, която пред съда разказа как се е случило всичко. Анна Сърбо е дала подробности откъде са били купени материалите, с които е направена бомбата, а след това е посочила къде двамата бандити са изхвърлили дрехите, с които били облечени. На нея била поверена мисията по обмяната на откраднатите пари. Анна и Евгени бяха задържани на автомивка в Бургас, когато се опитали да заличат следите от обира.", "date": "2018.07.13", "title": "Съдът остави за постоянно в ареста мъжа, ограбил банкомат в Пловдив"}
{"url": "https://www.bgonair.bg/reportazhi/2018-07-13/lekari-i-meditsinski-personal-na-protest-v-bolnitsata-v-ruse", "text": "\r\n Протест на лекари и медицински персонал в болницата в Русе. Хората искат ръководството на здравното заведение да излезе и да обясни защо са орязани парите им за месец май.  Те са притеснени за бъдещето на болницата, в която и без това има недостиг на кадри.  От ръководството на лечебното заведение не пожелаха да се срещнат с колегите си, за да разговарят очи в очи. Близо стотина души се събраха след смяната си под прозореца на директорския кабинет на болницата в Русе.  Медиците са притеснени, защото не са получили допълнителното материално стимулиране за изминалия месец.  Лекарите не желаят да общуват чрез посредници, а искат яснота. Очаква се протестите да продължат и следващата седмица.  Медиците са готови да поискат и оставката на ръководството.", "date": "2018.07.13", "title": "Медици от Русе излязоха на протест заради орязани заплати"}
{"url": "https://www.bgonair.bg/denqt-on-air/2018-07-13/zatvornik-izbyaga-ot-bolnitsa-v-plovdiv-chiya-e-greshkata", "text": "\r\n Мъж, излежаващ присъда в Пловдив, избяга от болница \"Св. Георги\" в града. Затворникът е бил закаран там под охрана, за да му бъдат извършени медицински манипулации, но при визитация на персонала било установено, че е изчезнал от стаята, в която е бил настанен. 59-годишният Младен Младенов излежавал присъда за кражба при лек режим и не е бил охраняван непрекъснато в болницата. Оставали му да изтърпи още четири месеца лишаване от свобода. Преди това също е бил настаняван в лечебно заведение, тъй като има установено злокачествено заболяване.  \"Винаги, когато правилата, разпоредбите и утвърдените законови норми се нарушават, се допускат подобни грешки. Действително този затворник е бил на лек режим, но е било редно той да бъде наблюдаван денонощно от полицейско лице\", коментира в студиото на   бившият директор на Магистрална полиция Красимир Занев. По думите му е трябвало да бъдат взети превантивни мерки за бягството му.  \"Случилото се показва сериозни пропуски от страна на компетентните органи. В провинцията няма специализирани лечебни заведения за лицата, лишени от свобода, но това в никакъв случай не означава, че не могат да бъдат взети елементарни мерки за сигурност\", подчерта Занев. Пред   той допълни още, че проблемът с недостига на кадри в МВР постепенно започвал да се решава. \"На доста места вече са назначени хора, но въпреки това броят им все още е далеч от достатъчния\", коментира гостът в студиото на Ганиела Ангелова.", "date": "2018.07.13", "title": "Затворник избяга от болница в Пловдив. Чия е грешката?"}
{"url": "https://www.bgonair.bg/bulgaria/2018-07-13/67-godishna-pregazi-9-godishno-dete-na-zebra-vav-vratsa", "text": "\r\n Пореден инцидент с дете на пешеходна пътека. Този път във Враца. 67-годишна жена прегази 9-годишно дете на пешеходна пътека в града. Детето веднага е откарано в болница. Цяло чудо е, че е без счупвания и травми по органите. Според очевидци след такъв удар е късмет, че детето се е отървало само с охлузвания. Инцидентът стана на оживено място в града. Зад волана е била лекарка от Враца с 30-годишен шофьорски опит. Доктор Цолова разказа за  , че досега няма провинения на пътя и е карала с 30 километра в час. Категорична е, че ударът не е на пешеходната пътека.", "date": "2018.07.13", "title": "67-годишна прегази 9-годишно дете на \"зебра\" във Враца"}
{"url": "https://www.bgonair.bg/world/2018-07-13/110-000-politsai-i-zhandarmeristi-shte-pazyat-frantsiya-prez-uikenda", "text": "Франция се готви за вълнуващ уикенд при засилени мерки за сигурност. 110 хиляди полицаи и жандармеристи са мобилизирани от Париж до Марсилия. Причината е, че утре страната празнува националния си празник, а в неделя националният отбор играе във финала на Световното първенство по футбол.  12 хиляди служители ще следят за реда в Париж, а в готовност ще има и допълнително 3 хиляди медици. Победата на Франция на Мондиала преди 20 години изкара на улиците на столицата близо милион и половина души. Именно затова, a и поради потенциална терористична заплаха, властите са мобилизирани до краен предел.", "date": "2018.07.13", "title": "110 000 полицаи и жандармеристи ще пазят Франция през уикенда"}
{"url": "https://www.bgonair.bg/world/2018-07-13/spetsialna-bira-sazdadoha-vav-finlandiya-po-sluchay-sreshtata-putin-tramp", "text": "А за предстоящата среща между Доналд Тръмп и руският му колега Владимир Путин в Хелзинки във финландски магазини беше пусната в продажба бира, специално създадена за случая.  На етикета на пивото е изписан надпис \"Хайде да уредим нещата като възрастни хора\". Бирата се радва на голям интерес и на места количеството вече е изчерпано.", "date": "2018.07.13", "title": "Специална бира създадоха във Финландия по случай срещата Путин - Тръмп"}
{"url": "https://www.bgonair.bg/world/2018-07-13/eksploziya-kray-letishteto-v-kayro-rani-12-dushi", "text": "12 души пострадаха тежко при експлозията, която разтърси тази нощ химически завод край летището в египетската столица Кайро. Пострадалите са били хоспитализирани с тежки изгаряния. Разположената в близост аерогара работи нормално, въпреки взрива. Заводът е бил под контрола на египетската армия. Високопоставен военен съобщи, че вероятна причина за взрива са високите температури в съоръжението. Така бе опровергана версията за саботаж от страна на терористи, чийто нападения в страната зачестиха през последните месеци.", "date": "2018.07.13", "title": "Експлозия край летището в Кайро рани 12 души"}
{"url": "https://www.bgonair.bg/bulgaria/2018-07-13/premierat-predstavya-otcheta-za-evroshefstvoto-pred-deputatite", "text": "Премиерът Бойко Борисов ще представи отчета на правителството за българското председателство на Съвета на ЕС пред парламента.  Той ще запознае депутатите и с приоритетите на страната ни по време на австрийското председателство. За изслушването на премиера народните представители гласуваха предварително и процедурни правила.  След като информира депутатите за постигнатото от страната като ротационен председател, премиерът Борисов ще участва в парламентарния контрол.  Той ще отговаря на въпрос на лидера на БСП Корнелия Нинова за политиката на правителството по въпросите на миграцията.", "date": "2018.07.13", "title": "Премиерът представя отчета за еврошефството пред депутатите"}
{"url": "https://www.bgonair.bg/world/2018-07-13/ishiasat-se-obadi-i-za-yunker-dvama-prezidenti-go-pridarzhaha-da-ne-padne", "text": "Председателят на Европейската комисия Жан-Клод Юнкер беше забелязан да се спъва, да ходи трудно и да губи равновесие преди празничната вечеря, след срещата на върха в Брюксел.  Юнкер залиташе до такава степен, че се наложи президентите на Финландия и Украйна да го придържат, за да не падне.  Холандският премиер Марк Рюте също се включи, за да го подкрепи. Поведението на Юнкер накара белгийските медии да си зададат въпроса дали не е пиян.  Самият Юнкер обаче нееднократно е оправдавал поведението си с ишиас, който нарушавал движенията му.", "date": "2018.07.13", "title": "Ишиасът се обади и за Юнкер... Двама президенти го придържаха да не падне"}
{"url": "https://www.bgonair.bg/world/2018-07-13/ruhna-chast-ot-targovski-tsentar-v-meksiko-otkriti-predi-mesetsi", "text": "Част от сградата на луксозен търговски център в Мексико се срути. По първоначална информация няма пострадали или загинали при инцидента. Молът е бил открит преди четири месеца. Мексиканските власти наложиха строги строителни стандарти след силното земетресение през 1985 година, което събори сгради в Мексико сити, въпреки това земетресението с магнитуд 7 по скалата на Рихтер миналия септември разруши десетки сгради и причини смъртта на 370 души в столицата и в съседни щати, което отново повдигна въпроси относно строителните практики в страната.", "date": "2018.07.13", "title": "Рухна част от търговски център в Мексико, открити преди месеци"}
{"url": "https://www.bgonair.bg/sutreshen-blok/2018-07-13/harvatiya-i-frantsiya-v-sblasak-za-svetovnata-kupa-shte-naddelee-li-balkanskiyat-nrav", "text": "\r\n Балканите празнуват. Поводът за всеобщите тържества е победата на Хърватия над Англия, която я изведе на финал на Световното първенство по футбол. Секунди след победния гол, Загреб буквално бе взривен от фойерверки, факли и пиротехника, с които хърватите отпразнуваха постижението на своя отбор. Хърватия ще спори за световната купа за първи път в историята си. Това е и първият случай, в който балкански отбор стига до финала на Мондиала. Историкът проф. Христо Матанов обаче смята, че не целите Балкани ликуват. \"Съмнявам се, че в Белград или в Албания се радват. Хърватите са една много малка нация. Те са само 4 млн. души. Съизмерими са с Уругвай, но е важно да се отбележи, че хърватите са спортна нация. Освен фантастични успехи във футбола, имат световни имена в спортната топка, тениса и други спортове\", отбеляза Матанов в \" \". По думите му футболът е неизменно свързан с политиката и доста често нещата излизат извън контрол. Бившият футболист и треньор на ЦСКА Христо Янев е категоричен - световният финал за Хърватия е огромен успех. \"Реално хърватите разполагат с футболисти от отбори като \"Реал\" (Мадрид), \"Интер\", \"Ливърпул\" и други. Успехът им не е случаен. Трябва да помислим върху техния успех и да вземем поука. Футболът е отражение на това какво носи една нация в себе си и как се чувства\", каза пред  Янев. И футболистът обаче подчерта, че когато две нации не се понасят, това определено се показва при футболен мач между националните им отбори. Бившият футболист пък даде прогноза, че бъдещият световен шампион ще е отборът на Франция. Проф. Матанов обаче обясни, че симпатиите му за победител са именно за \"шахматистите\".", "date": "2018.07.13", "title": "Хърватия и Франция в сблъсък за световната купа... Ще надделее ли балканският нрав?"}
{"url": "https://www.bgonair.bg/world/2018-07-13/chetirima-postradali-sled-gonitbata-s-bikove-na-festivala-san-fermin", "text": "\r\n Oбщо четирима пострадали - това е равносметката от традиционното надбягване с бикове на фестивала на \"Сан Фермин\" в испанския град Памплона.  Един е получил леки рани по краката, след като е бил настигнат от едно от животните, други трима са с по-леки травми.  Стотици смелчаци всяка година тестват своята ловкост и кураж, тичайки пред шест бика по тесните калдъръмени улици на испанския град.  Фестивалът \"Сан Фермин\" става популярен, след като американският писател Ърнест Хемингуей го описва в романа си \"И изгрява слънце\".", "date": "2018.07.13", "title": "Четирима пострадали след гонитбата с бикове на фестивала \"Сан Фермин\""}
{"url": "https://www.bgonair.bg/bulgaria/2018-07-13/aktsiya-respekt-zhandarmeriya-i-politsiya-okupiraha-romsata-mahala-v-blagoevgrad", "text": "\r\n Ромският квартал в Благоевград осъмна окупиран от полиция и жандармерия. Проверяваха се всички, които влизат и излизат от ромската \"Предел махала\". Три микробуса на жандармерията и полицейски автомобили от рано сутринта извършваха проверка на документите на шофьорите и пешеходците. От Пътна полиция проверяваха за регистрационни номера на каруци, търсиха и неизправности в моторните превозни средства.  Затворени бяха три улици, две от които - едни от най-натоварените в квартала - \"Свобода\" и \"Балкан\".  По непотвърдена информация е протекла така наречената акция \"Респект\". Малко преди обяд акцията приключи без напрежение и за момента няма данни за открити сериозни нарушения.  Освен в Благоевград, засилено полицейско присъствие има в Кюстендил, Видин и Монтана.", "date": "2018.07.13", "title": "Акция \"Респект\": Жандармерия и полиция окупираха ромската махала в Благоевград"}
{"url": "https://www.bgonair.bg/world/2018-07-13/parvoto-poseshtenie-na-donald-tramp-vav-velikobritaniya-zapochna-na-fona-na-protesti", "text": "\r\n Масови протести посрещнаха американския президент Доналд Тръмп и съпругата му Мелания, които присъстваха на тържествена вечеря в замъка Бленъм, давана от британския премиер Тереза Мей. Тръмп е на първата си визита в Обединеното кралство. Държавният глава на САЩ ще бъде приет в замъка Уиндзор от кралица Елизабет Втора, а официалните му разговори с премиера Тереза Мей ще се проведат в извънградската ѝ резиденция Чекърс. Очаква се посещението на Тръмп да бъде белязано от мащабни протести, за сигурността на които ще се грижат близо 6 хиляди полицаи.", "date": "2018.07.13", "title": "Първото посещение на Доналд Тръмп във Великобритания започна на фона на протести"}
{"url": "https://www.bgonair.bg/bulgaria/2018-07-13/zhivotnovadi-izlizat-na-nov-protest-iskat-ostavki", "text": "Животновъди излизат отново на протест! Ще блокират пътя София - Варна, на разклона за Арбанаси. Те настояват за оставката на заместник-министъра на земеделието Цветан Димитров и на двама директори на дирекции в министерството, отговорни за приемането на Наредба 3 за директните плащания, която беше отменена от съда в частта, касаеща бранша. Държавен фонд \"Земеделие\" обяви, че отпуска 8 милиона лева за стопаните на овце и кози, които изпитват затруднения заради ниската изкупна цена на млякото. Над 1 милион лева се отпускат на фермерите от Ямболско, които не могат да продават овче мляко заради чумата по животните, решиха още във фонда. Вчера животновъдите протестираха срещу решението за унищожаване на овце и кози в региона заради заразата. Те блокираха пътя към трите селища, където предстои умъртвяване на близо 2000 животни.", "date": "2018.07.13", "title": "Животновъди излизат на нов протест - искат оставки"}
{"url": "https://www.bgonair.bg/sutreshen-blok/2018-07-13/slantse-predi-obed-v-tsyalata-strana-sled-obyad-oblatsi-na-mesta-i-dazhd", "text": "\r\n Днес в цялата страна - особено в сутрешните часове, ще е слънчево, но по-късно през деня ще се заоблачи и превали на места. Дъждът ще е краткотраен и се очаква да засегне 30% от територията на страната - на североизток и по Черноморието. Над останалата част от страната ще бъде предимно слънчево. Очакват ни температури от 28 до 34 градуса. \"Преди обяд над планинските части на Западна България ще се заоблачи - валежи са малко вероятни. По-късно тази облачност ще се премести на изток, където се очакват основните валежи\", каза синоптикът Симеон Матев в \" \". През уикенда отново се очаква динамично време - ще вали основно на североизток и по Черноморието. Валежите обаче ще бъдат краткотрайни и не толкова сериозни. През следващите няколко дни на морето ще има повече облаци и е възможно да превали на места. Въпреки това температурите остават между 21-30 градуса.", "date": "2018.07.13", "title": "Слънце преди обед в цялата страна, следобед - облаци, на места и дъжд"}
{"url": "https://www.bgonair.bg/sutreshen-blok/2018-07-13/podobrili-sme-imidzha-si-s-evropredsedatelstvoto-a-pravitelstvoto-e-s-perspektiva-za-nyakolko-mesetsa", "text": "\r\n Българското председателство на Съвета на Европейския съюз приключи, а сега премиерът ще отчита резултатите и пред българския парламент. Политологът Първан Симеонов коментира, че страната ни си е подобрила имиджа с това председателство, но в предварително поставените цели нямахме особен успех. \"Европа е в тежък момент и задачите, които българското председателство трябваше и можеше да решава, са доста големи\", обясни Симеонов в студиото на  . Той добави също, че поставянето на приоритета Западни Балкани е било добре прицелено, но според него има опасност. Тя се крие в прекомерното говорене, при която хората у нас да се питат ние какво печелим от това председателство. \"Перспективата на това правителство и с оглед председателството, което му наля малко авторитет, перспективата в следващите месеци поне е по-скоро стабилна. Но под тази стабилност социалните проблеми стоят и не намират решение\", каза политологът пред  . Според Първан Симеонов управлението не е реформаторско, а просто стабилизира, но без да лекува. Според него предсрочните избори вече не са интересни, защото много често се говори дали ще има такива, което става банално.", "date": "2018.07.13", "title": "Политолог: Управлението не е реформаторско, а просто стабилизира!"}
{"url": "https://www.bgonair.bg/sutreshen-blok/2018-07-13/za-po-chista-sofiya-zapochva-ezhegodnoto-miene-na-ulitsite-na-stolitsata", "text": "\r\n От днес затварят поетапно различни карета от центъра на София. Причината е ежегодното миене на улиците. Подготовката започна още вчера с почистване на шахтите, за да могат да поемат цялата вода, която ще бъде използвана. София ще стане по чиста, обещават от Столичния инспекторат. Днес започва миене на каре в район \"Оборище\", което включва бул. \"Дондуков\", бул \"Цар Освободител\" и ул. \"Париж\". \"В това каре собствениците на автомобилите следваше още от сутринта да преместят собствените си автомобили с цел да може качествено да се измие територията. Не всички преместиха колите си, затова на място са паяци, които ще ги откарат на съседна улица. Глоби за тях няма да има\", уточни Стефка Енчева от Столичния инспекторат. По думите ѝ миенето започва от 7:30 часа. Вече са поставени знаците за затваряне на движението в определения участък. \"Гражданите трябва да знаят, че след като автомобилът им е преместен, могат да получат информация къде се намира или в Районно управление на СДВР, или да позвънят на телефон 0700 13 233 - Оперативният център на Центъра за градска мобилност. Така те могат да получат информация къде е преместен автомобилът им\", отбеляза Енчева пред  . За 10-та поредна година се прави такова масово почистване на центъра на столицата. Според Енчева улиците в останалите квартали на София също ще бъдат изчистени по график. \r\n  ", "date": "2018.07.13", "title": "За по-чиста София: Започва основно миене на улиците на столицата"}
{"url": "https://www.bgonair.bg/bulgaria/2018-07-13/premierat-borisov-pred-ns-otchete-uspeshno-evroshefstvo-ne-pr", "text": "\r\n Премиерът Бойко Борисов се похвали с много високи резултати от българското председателството на ЕС, което според него безспорно е било успешно, каквато е и оценката на партньорите ни в общността и отсече, че това не е пиар кампания. Червената лидерка Корнелия Нинова обаче го обвини, че го е превърнал в \"партийно мероприятие за рейтинга на един човек\". Двамата се разминаха в оценките си в парламента, където министрите и Борисов дойдоха, за да представят доклада за свършеното от властта по време на еврошефството ни. Според премиера институциите в България са показали, че са отговорни и могат да работят за европейските каузи. \"Съединението прави силата е смисълът на европейката кауза и трябва да остане като основен принцип на българската политика и за в бъдеще, а това председателство беше първото за България и беше изпитание на европейската идентичност, но ние показахме, че можем да работим пълноценно за постигането на европейските приоритети\", отчете той. Борисов се похвали още, че миналата седмица е получил поздравление от лидерката на Зелените в ЕП Ска Келер за успешното българско председателство на ЕС. \"Бяха преодолени различията по банковия пакет към Банковия съюз. Осигурихме плавен и навременен преход, гарантирахме кохезионната и общата селскостопанска политика\", изреди той. Премиерът отчете също значителен напредък по трите ключови енергийни пакета, напредък по Дунавската стратегия и срещу двойния стандарт на храните. \"Председателството ни осигури плавен старт на финансовата рамка за следващия бюджетен период, осигурихме обмен на мнения, има и нови предложения отделни предложения за цифровизация, което ще доведе до качествени работни места и ръст на икономиката, поставихме младите хора в центъра на дебата за бъдещето на Европа, отпуснаха се допълнителни пари за образование и младежи\", продължи Борисов. Премиерът не пропусна да се похвали, че е успял да постави във фокуса на вниманието на страните от ЕС европейската перспектива на страните от Западните Балкани. \"Усилията ни бяха подкрепяни от всички, нашата визия е по-добра инфраструктура и дигитална свързаност, която да гарантира европейския им път, договорихме 11 транспортни проекти, цифрова свързаност, програма \"Еразъм\" за младежите\", допълни той. Въпреки постиженията, с които се похвали Борисов, опозиционната лидерка Корнелия Нинова обяви, че председателството е било голяма възможност за страната ни, но тя е била пропусната и шансът да се определи какво е бъдещето на Европа и на България е бил проигран. \"Председателството е добро като форма и организация, но със слаби политически резултати\", обвини тя. Според нея Европа сега е по-разделена от всякога и то по ключови въпроси – за миграцията, за бюджета. Нинова е убедена, че страните от Стария континент са разделени на различни групи - Източна Европа срещу Западна, периферни държави срещу център, а българското председателство не е успяло да намери обединение и консенсус по въпросите, които генерират различни позиции. Освен това за отбраната, сигурността и миграцията нямало резултати, а напротив задълбочаване на проблемите и конфликтите, смята чрвената шефка. \"Тук се даде най-ярък пример как не се прави, премиерът и кабинетът му не успяха да осигурят консенсус на българските институции и изолирахте президента и съвета на мъдреците\", упрекна още тя, съобщи  Нинова упрекна кабинета дори и за търговската война и споровете между ЕС и САЩ, която според нея ще намали конкурентоспособността на европейската икономика.", "date": "2018.07.13", "title": "Премиерът Борисов пред НС отчете: Успешно еврошефство, не PR!"}
