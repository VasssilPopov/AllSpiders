{"url": "https://www.bgonair.bg/world/2018-03-18/mvnr-preduprezhdava-london-otmenya-poleti-zaradi-loshoto-vreme", "text": "Външно министерство предупреди, че Лондон може да отменя и отлага десетки полети заради лошото време във Великобритания. Във връзка с влошената метеорологична обстановка и силния снеговалеж, който се очаква да продължи и през следващите 24 часа, летищните власти не изключват възможността за отмяна или отлагане на полетите, излитащи или кацащи от и на летище Хийтроу, информира посолството ни в Лондон. Към този момент има 70 отменени полета, основно за северната част на страната, Париж, Милано, Ница и др. Външно министерство препоръчва на българските граждани да проверяват актуалната информация за статута на техните полети на интернет страницата на съответната авиокомпания. При необходимост, българските граждани могат да се обръщат за съдействие към посолството ни в Лондон на следните телефони: + 442075813144 и + 442075849400 Министерство на външните работи на Република България - денонощен телефон за съдействие на български граждани в чужбина на дирекция Ситуационен център: +359-2-948-2404; +359-2-971-3856. Телефон за неспешна информация за граждани в приемната на МВнР: +359-2-948-2018; +359-2-971-1054", "date": "2018.03.18", "title": "МВнР предупреждава: Лондон отменя полети заради лошото време"}
{"url": "https://www.bgonair.bg/world/2018-03-18/gratski-ministar-poluchi-pismo-s-patron", "text": "Външният министър на Гърция Никос Коциас е получил писмо с патрон и заплахи само няколко дни, преди официалната му визита в Република Македония.  Писмото е изпратено до министерството във вторник. Полицията се опитва да установи авторите на заплахите.  Коциас получи две подобни писма в началото на февруари, в които се отправят заплахи към него и семейството му.", "date": "2018.03.18", "title": "Гръцки министър получи писмо с патрон"}
{"url": "https://www.bgonair.bg/world/2018-03-18/15-migranti-se-udaviha-v-egeysko-more", "text": "15 мигранти, сред които поне пет деца, се удавиха, след като малка лодка се преобърна в Егейско море.  Инцидентът е станал до гръцкия остров Агатониси, близо до турското крайбрежие. Самоличността и националността на жертвите все още не е известна.  Това е първият инцидент с толкова загинали мигранти на гръцка територия през последните месеци. Снимка: Pixabay", "date": "2018.03.18", "title": "15 мигранти се удавиха в Егейско море"}
{"url": "https://www.bgonair.bg/world/2018-03-18/nad-kyurdskiya-grad-afrin-se-veyat-turski-znamena-zayavi-erdogan", "text": "Подкрепяните от Турция сили са наложили пълния си контрол над центъра на населения с кюрди град Африн. Турските военни вече контролират няколко квартала.  Президентът Реджеп Ердоган заяви, че в града се веят турски знамена. Много кюрдски бойци, защитавали града, са избягали, продължава прочистването на града от мини и експлозиви.  Според активисти 280 цивилни са загинали. Анкара обаче отрича тази информация.  Преди близо два месеца Турция започна операция Маслинова клонка, насочена срещу кюрдите в района на Африн. Десетки хиляди цивилни избягаха от града последните дни заради въздушните удари.", "date": "2018.03.18", "title": "Над кюрдския град Африн се веят турски знамена, заяви Ердоган"}
{"url": "https://www.bgonair.bg/world/2018-03-18/avtomobil-se-vryaza-v-palen-s-hora-noshten-klub-v-london", "text": "Автомобил се вряза в пълен с хора нощен клуб в Лондон. Има пострадали, но все още още не е ясно колко са ранените. Шофьорът е бил помолен да напусне клуба заради агресивно поведение. Вероятно това е причината да се върне и да влезе вътре направо с колата си. Арестуван е за опит за убийство. Полицията изключва версията тероризъм.", "date": "2018.03.18", "title": "Автомобил се вряза в пълен с хора нощен клуб в Лондон"}
{"url": "https://www.bgonair.bg/bulgaria/2018-03-18/vizhdali-li-ste-ralitsa-izcheznala-e-misteriozno-v-sofiya", "text": "Полицията, роднини и приятели от три дни издирват мистериозно изчезнала млада жена. Близки на Ралица Николова са се свързали с полицията и са публикували нейни снимки във Facebook с молба за съдействие.  Младата жена е видяна последно на кадри от охранителни камери на офиса, в който работи на столичния булевард \"Илиянско шосе\".  Близките ѝ апелират всеки, който има информация за Ралица, да се обади на телефон 112 или на телефоните на родителите ѝ, които са публикувани в социалната мрежа.", "date": "2018.03.18", "title": "Виждали ли сте Ралица? Изчезнала е мистериозно в София"}
{"url": "https://www.bgonair.bg/world/2018-03-18/rusisya-izbira-prezident-kakvi-saa-ochakvaniyata", "text": "\r\n Президентски избори с предизвестен резултат, това коментират експертите и световните медии изборите в Русия. Очаква се Владимир Путин убедително да спечели четвърти мандат.  \r\nЕдинственото неизвестно е избирателната активност. Изборите се провеждат при изключително засилени мерки за сигурност.  Близо 110 милиона души имат право на глас. Изборите не крият изненади. До изборите бяха допуснати общо 8 кандидати, но нито един от тях не е сериозен опонент на Путин.  Очаква се настоящият президент да остане начело на страната за още шест години. Социологически проучвания показват, че той ще спечели около 70% от гласовете. Така Путин ще е най-дълго управлявалият руски лидер след Йосиф Сталин.  Путин вече гласува рано тази сутрин в Москва. Правото си на глас упражниха и кандидатът на комунистическата партия Павел Грудинин и националистът и най-колоритен кандидат Владимир Жириновски.  \r\nРуският патриарх Кирил наруши традицията да гласува в резиденцията си и слезе при народа, за да гласува заедно с тях.  В две села в Камчатка вече е регистрирана стопроцентова избирателна активност. Много желаещи да гласуват има и в чужбина.  В същото време в Украйна полицията не позволи на руснаците да гласуват в дипломатическите мисии. В Лвов полицейски служители и представители на Националната гвардия ограждат с метална ограда сградата на руското консулство.  Представители на националистическото движение \"Национален корпус\" възнамеряват да организират т.нар. \"коридор на срама\" за тези, които желаят да гласуват на изборите.  Наблюдатели от 20 държави следят изборния ден в Крим. Над 530 хил. души се грижат за безопасността по време на вота, а в избирателните секции са монтирани най-малко 40 хил. камери за видеонаблюдение.", "date": "2018.03.18", "title": "Русия избира президент! Какви са очакванията?"}
{"url": "https://www.bgonair.bg/bulgaria/2018-03-18/vzriv-na-gazova-butilka-v-kv-zapaden-park-zhena-e-s-30-izgaryaniya", "text": "30-годишна жена е приета в \"Пирогов\" с опасност за живота след взрив на газова бутилка в дома ѝ в квартал \"Западен парк\". Инцидентът е станал тази сутрин, a на мястото веднага са пристигнали пожарникари и Спешна помощ. Жената вече е настанена в реанимацията на \"Пирогов\" с около 30% изгаряния. От взривната вълна на избухналата газова бутилка стъклата от прозорците на апартамента са изхвърчали чак на улицата пред блока. Щетите, които са нанесени, са огромни. Кухненското помещение, където е стояла бутилката, е напълно обгоряло. Все пак съседните апартаменти не са пострадали от взрива.", "date": "2018.03.18", "title": "Взрив на газова бутилка в кв. \"Западен парк\", жена е с 30% изгаряния"}
