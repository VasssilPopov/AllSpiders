{"url": "https://www.bgonair.bg/world/2018-11-23/samolet-napravi-avariyno-katsane-na-letishte-v-boliviya", "text": "Самолет на зеруанските авиолинии със 127 души на борда излезе от пистата на летище Ел Алто, разположено западно от боливийската столица Ла Пас. Няма прострадали при инцидента.  Боинг 737 кацна аварийно след полет от Куско. При опит за заход към летището колесникът на самолета отказал и той се плъзнал по пистата. Заради инцидента аерогарата беше затворена за няколко часа, а пристигащите полети отклонявани към съседни летища.", "date": "2018.11.23", "title": "Самолет направи аварийно кацане на летище в Боливия"}
{"url": "https://www.bgonair.bg/world/2018-11-23/ispanskiyat-premier-pedro-sanches-e-na-istorichesko-poseshtenie-v-kuba", "text": "Педро Санчес е на историческо посещение в Куба - първото на испански премиер от 32 години. Испанският лидер бе посещнат в Хавана от президента Мигел Диас-Канел.  Целта на визитата е активизиране на връзките между Мадрид и Хавана. Затоплянето в отношенията започна след 2017 г., когато влезе в сила споразумението за политически диалог и сътрудничество между ЕС и Куба.", "date": "2018.11.23", "title": "Испанският премиер Педро Санчес е на историческо посещение в Куба"}
{"url": "https://www.bgonair.bg/economy/2018-11-23/62-mln-lv-shte-e-vnoskata-ni-za-sdelkata-za-migrantite-s-turtsiya", "text": "6 милиона и 225 000 лева ще е вноската на България от 2019 до 2023 г. по споразумението за мигрантите на ЕС и Турция, което парламентът ратифицира днес. Първата вноска, която ще дойде от държавната хазна, ще бъде платена през третото тримесечие на следващата година. Парите, които ще даде целият ЕС на Турция, са в размер на 1 милиард евро. От БСП се противопоставиха на ратификацията с мотива, че споразумението е било написано изцяло под диктовката на Турция. Според \"червения\" Валери Жаблянов до споразумението се е стигнало в момента, в който Турция не е имала сили или желание да се справи с бежанския поток заради вътрешни проблеми. Юлиян Ангелов от ОП коментира, че това споразумение дори и да е имало временен положителен ефект, е било подписано на базата на изнудване и на рекет. Според него проблемът е, че докато има пари Турция ще спира мигрантите, но в момента, в който паричният поток спре, южната ни съседка ще пусне бежанците през границите си. \"Така че трябва да изработим един план, опозиция и управляващи, какво ще правим тогава, когото милиони мигранти тръгнат към България, а не дай си боже, ако се стигне и до ситуацията турски бежанци да тръгнат насам\", предупреди той. Според Джема Грозданова от ГЕРБ споразумението с Турция е инвестиция в собствената ни сигурност и е защита на националния интерес. \"То не е трайно решение, нито е единствено, но е факт, че до момента работи, защото ако го нямаше, нямаше да знаем какво ще се случи на нашата граница\", каза тя. Грозданова обвини левицата, че не заема позиции на проевропейска партия, а и че заедно с патриотите саботират важни международни документи. Като пример тя посочи съпротивата на ОП и на БСП срещу ратифицирането на Истанбулската конвенция. \"Първи започнаха патриотите, после левицата пое темата. Смятате ли, че на православна Гърция й беше лесно да я ратифицира, но го направи заради принципа! Пактът за миграцията на ООН е следващия документ, към който има съпротива, а той не е обвързващ, но смятате ли, че когато България не го подкрепи ще спечели нещо, нищо няма да спечелим, няма и да защитим нашите мигранти извън България, защото в този пакт има и такива текстове\", скочи Грозданова. Тя коментира още, че и търговското споразумение с Канада, за което има решение на КС, че няма несъответствие с Конституцията, все още не е внесено от правителство в НС, защото пак се очаква да няма експертен дебат, а политически, които обърква обществото.", "date": "2018.11.23", "title": "6,2 млн. лв. ще е вноската ни за сделката за мигрантите с Турция"}
{"url": "https://www.bgonair.bg/economy/2018-11-23/balgariya-sas-zabaven-temp-na-razvitie-spryamo-2018-godina-sochi-doklad", "text": "С ръст на БВП от 3% за третото тримесечие на 2018 година България е една от държавите в Централна и Източна Европа със забавен темп на развитие спрямо миналата година. Това сигнализира междинен доклад на международната застрахователна компания Euler Hermes. Според експертите страната продължава да изостава и от средния икономически растеж за региона, който е 4,3%. Отличник в Централна и Източна Европа за периода е Полша с ръст на БВП от 5,7% спрямо същия период на миналата година. На второ място е Латвия с 5,5%, а третото е за Унгария с 5%. С по-бавен ръст от България са Литва с 2,7% и Чехия с 2,3% заради намалено производство и износ при автомобилостроенето. Въпреки известното забавяне на икономически растеж в Румъния, в края на третото тримесечие постигнатото ниво е 4,1%. Според анализаторите заради допълнителни корекции за тримесечието с данните за Естония, Словения и Хърватия, както и заради очаквано допълнително забавяне в последното тримесечие, регионът на Централна и Източна Европа ще завърши 2018 година със среден ръст от 4,1%. Това е индикация за леко забавяне на темпа спрямо 2017 година, когато бе постигнат растеж от 4,7%. Четете повече на .", "date": "2018.11.23", "title": "България със забавен темп на развитие спрямо 2018 година, сочи доклад"}
{"url": "https://www.bgonair.bg/world/2018-11-23/reytingat-na-ruskiya-prezident-putin-e-spadnal-sochi-prouchvane", "text": "Срив в рейтинга на руския президент Владимир Путин. Това обяви водещата руска социологическа агенция \"Левада\".  Според проучването 56 на сто от избирателите биха гласували за Путин, ако изборите за президент, предвидени за 2024 г., бяха днес. Това е с 10% по-малко в сравнение с миналата година. За последно подкрепата за Путин сред избирателите е била малко под 60 на сто през 2013 г.  Една от причините за рейтинговия срив е пенсионната реформа. А според анализатори еуфорията от анексирането на Крим през 2014 г., също е стихнала.", "date": "2018.11.23", "title": "Рейтингът на руския президент Путин е спаднал, сочи проучване"}
{"url": "https://www.bgonair.bg/world/2018-11-23/sasht-prizova-sayuznitsite-si-da-ne-izpolzvat-produkti-na-huawei", "text": "Американското правителство се опитва да накара телекомуникационните и интернет доставчиците в нейните страни-съюзници да започнат да избягват производителя на телекомуникационно оборудване Huawei Technologies, пише Wall Street Journal. Стъпката може да ускори натиска върху китайската компания, която е щателно следена от западните агенции заради предполагаемите си връзки с китайското правителство и възможността нейното оборудване да може да се ползва за шпионаж, информира Bloomberg Bulgaria. Представители на американските власти са се обърнали към свои колеги от различни правителства и към директори на телекоми в приятелски настроени страни, където оборудването на Huawei вече е широко ползвано. Те са ги призовали да обърнат внимание на рисковете за киберсигурността. Съединените щати вече наложиха ограничение Huawei да доставя технологии на тяхното правителство и контракторите му, докато Австралия забрани компанията да доставя оборудване за 5G мобилни мрежи. Снимка: Facebook", "date": "2018.11.23", "title": "САЩ призова съюзниците си да не използват продукти на Huawei"}
{"url": "https://www.bgonair.bg/world/2018-11-23/samolet-katsna-avariyno-po-korem-v-avstraliya", "text": "Силни ветрове затвориха летища в Австралия. В Сидни са затворени две от трите си писти, а международните и вътрешните полети се извършват със значително закъснение. Хиляди пътници са се събрали около летището \"Кингсфорд Смит\". Заради силния вятър полетите от градовете Сидни, Мелбърн и Бризбейн са прекъснати. Самолет на перуанските авиолинии със 127 души на борда кацна аварийно на местно летище. Няма пострадали. \"Боингът\" 737 се връщал от полет и при опит за заход към летището колесникът на самолета отказал и той се плъзнал по пистата. Заради инцидента аерогарата беше затворена за няколко часа, а пристигащите полети отклонявани към съседни летища.", "date": "2018.11.23", "title": "Самолет кацна аварийно \"по корем\" в Австралия, няма пострадали"}
{"url": "https://www.bgonair.bg/economy/2018-11-23/kitaytsi-frantsuzi-i-koreytsi-s-interes-kam-aets-belene", "text": "Министърът на енергетиката Теменужка Петкова ще информира парламента за процедурата по избор на инвеститор за изграждането на АЕЦ \"Белене\".  Народното събрание възложи на министър Петкова до 31 октомври да предложи възможности за изграждане на АЕЦ \"Белене\" със стратегически инвеститор на пазарен принцип и без предоставяне на държавна гаранция.  Изграждането трябва да се реализира с наличното оборудване и активи на лицензираната за целта площадка. До момента интерес към проекта са заявили три компании - китайска, френска и корейска.", "date": "2018.11.23", "title": "Китайци, французи и корейци с интерес към АЕЦ \"Белене\""}
{"url": "https://www.bgonair.bg/world/2018-11-23/strelba-zaradi-spor-za-namelniya-cherniyat-petak-vze-zhertva-v-alabama", "text": "\r\n Cпор за намалени стоки на Черния петък предизвика престрелка пред мол Riverchase Galleria в Хувър, щата Алабама - малко градче само на 10 мили от Бирмингам, която завърши с един труп. Нападателят, открил безразборна стрелба в търговския център, е бил застрелян от полицията, след кратко преследване. Самоличността му и мотивите за стрелбата се изясняват. Двама души – 18-годишен младеж и 12-годишно момиче са ранени.  Молът ще остане затворен през целия Черен петък. \r\n ", "date": "2018.11.23", "title": "Стрелба заради спор за намаления - Черният петък взе жертва в Алабама"}
{"url": "https://www.bgonair.bg/economy/2018-11-23/otvaryat-targovski-tsentar-vav-varna-za-nad-120-mln-leva", "text": "Delta Planet Varna е първият голям търговски център в страната, който ще бъде открит след отминалата вълна от молове преди десетилетие. Проектът е мащабен – и за Варна, и за България. Инвестицията се оценява за над 120 млн. евро.  Delta Planet Varna се простира на 100 000 кв. м площ. Сградата е на четири нива, с над 1300 паркоместа и отдаваема търговска площ от над 40 000 кв. м. Зад инвестициите в Delta Planet Varna стоят сръбската компания Delta Real Estate, част от Delta Holding, и известната в страната ни АП инвест. Първата компания е един от най-големите инвеститори на Балканите. Тя е сред лидерите в областта на недвижими имоти с дейност в четири страни от региона.  АП инвест е собственост на двамата български предприемачи Ангел Ангелов и Петър Дудоленски, които имат широк спектър от инвестиции в сферата на недвижимите имоти, здравеопазването, селското стопанство и търговията. Те са едни от малкото български експерти с изключително богат опит в развитието и управлението на молове като първия търговски център от голям мащаб - Mall Sofia и Mall Plovdiv. Delta Planet Varna ще предложи нови за града световни брандове като Pinko, Desigual, Ralph Lauren, Marco Polo. Спортуващите ще открият единствения във варненски мол магазин на Sport Depot, а родителите ще могат да пазаруват в най-големия в търговски център в града магазин за играчки, разположен на над 1200 кв. м.  Специално предложение ще бъде фитнес центърът – най-големият във Варна – на площ от над 1000 кв. м. Една от емблемите на съвременния градски стил на живот – Starbucks, ще отвори единственото си кафе във варненски мол, а също и Costa. А киното от световната верига Cinema City с 12 зали и 4DX зала ще е най-голямото извън София. Четете повече по темата в Снимка: Delta Planet Varna", "date": "2018.11.23", "title": "Отварят търговски център във Варна за над 120 млн. лева"}
{"url": "https://www.bgonair.bg/world/2018-11-23/8000-tantsyori-se-vklyuchiha-v-grandiozen-parad-v-nyu-york", "text": "Минусовите температури не попречиха на хилядите любопитни да се насладят на традиционния парад в Ню Йорк по повод Деня на благодарността.  В събитието участваха известни певци като Даяна Рос, Мартина Макбрайд и Джон Леджънд и близо 8000 танцьори от цялата страна. Една от ключовите атракции в центъра на Манхатън бяха огромните балони с персонажи от анимационни филми.  Това е 92-рото издание на парада, който е най-големият в света и вторият по дълголетие в страната. Той бе наблюдаван на живо по телевизията от над 50 милиона американци.", "date": "2018.11.23", "title": "8000 танцьори се включиха в грандиозен парад в Ню Йорк"}
{"url": "https://www.bgonair.bg/economy/2018-11-23/dots-d-r-lyubka-tsenova-ot-vuzf-byudzhetat-na-es-shte-se-uvelichi-ot-dds-i-korporativen-danak", "text": "Очаква се промените в Закона за данък върху добавената стойност (ЗДДС), които ще се прилагат от 2019 г., както и предстоящото въвеждане на две Европейски директиви (Директива (ЕС) 2017/2455 на Съвета и Директива  (ЕС)  2016/1164  на Съвета) да доведат до ежегодно увеличаване на бюджета на Европейския съюз с 41 милиарда евро от ДДС и 70 милиарда евро от корпоративен данък, по данни на Организацията за икономическо сътрудничество и развитие. Това обясни доц. д-р Любка Ценова – преподавател по данъчно право във ВУЗФ и модератор на научно-приложната конференция „Данъчното законодателство в България през погледа на експертите“ на ВУЗФ и VUZF Lab. Според нея очакваното повишение в бюджета на ЕС би трябвало да се отрази и като увеличение в българския бюджет.   Конференцията се организира под шапката на Лабораторията за научно–приложни изследвания на Висшето училище по застраховане и финанси (VUZF Lab) и се проведе в сградата на университета. Целта й беше да разгледа многопластовата тема за данъците и ефектите от предстоящите данъчни промени, които предстои да влязат в сила през 2019 година. В конференцията участваха над 100 представители, като своята позиция споделиха всички засегнати страни – представителите на предприемачите и корпортативния бизнес (изпълнителни директори, счетоводители, адвокати), експертите от Института на дипломираните експерт-счетоводители, държавната администрация (в лицето на НАП, Фискалния съвет и др.), представители на Съдебната власт и на вещи лица, които извършват съдебно-счетоводни експертизи в съдебни дела на тема данъчни спорове.  Форумът беше открит от ректора на ВУЗФ доц. д-р Григорий Вазов. “Това е поредният научно-приложен форум, който организира VUZF Lab, и с който се стремим с експертизата си да бъдем полезни на бизнеса, на държавните институции, на професионалните общности и специалистите в сферата на данъчното законодателство в България и неговото прилагане”, подчерта доц. д-р Вазов.  \r\nПриветствия към участниците отправиха Тошко Тодоров, зам.-председател на Сметната палата, Николай Гунчев, зам.-председател на Съюза на юристите в България, Васко Райчев, председател на Института на дипломираните експерт-счетоводители (ИДЕС) и проф. д-р Огнян Симеонов, председател на Комисията за публичен надзор над регистрираните одитори. Експертите се обединиха  около мнението, че промените в ЗДДС ще намалят административната тежест. От 2019 година предстои да се въведе ново данъчно третиране на ваучерите,  като паралелно с това ще се отлага начисляването на данъка при внос, ще се удължава срока за внасяне на данъка при дерегистрация. Очакват се още промени  в правилото за определяне на данъчната основа при безвъзмездни доставки на стоки  и редица други реформи,  които са свързани с хармонизиране на закона с изискванията на Директива (ЕС) 2017/2455 на Съвета, обясни Моника Петрова, началник отдел „Данъчно-осигурителна практика“ при ЦУ на НАП, по време на своята презентация.  Валентина Ватева-Гекова, методолог в Дирекция „Обжалване и данъчно-осигурителна практика“ при ЦУ на НАП, разгледа промените в ЗКПО, които ще се прилагат от януари 2019 г. Тя уточни, че промените в закона се отнасят до въвеждане на правилото за ограничаване приспадането на лихви и режимът за данъчно облагане на чуждестранните контролирани дружества, както и  до промени, които се отнасят до реда за подаване на годишните данъчни декларации, изискванията към операторите на  ваучерите за храна, както и промените, водещи до опростяване режима на данъчно третиране съгласно изискванията на  Директива  (ЕС)  2016/1164  на Съвета. Част от промените в Закона за данъците върху доходите на физическите лица от януари 2019 г. ще се изразяват в премахването на служебните бележки по чл. 45 от ЗДДФЛ,  въвеждане на задължение за електронно подаване на данъчни декларации, както и удължаване срока за ползване на отстъпката от 5 на сто. Според Жасмина Саздова, държавен експерт в Дирекция „Данъчно-осигурителна методология“ в ЦУ на  НАП, тези промени са насочени към намаляване на административната тежест за работодателите и за данъчно задължените лица. Тя запозна участниците във форума с обсъжданите предложения за промени в ДОПК, които се очаква да влязат в сила по-късно през 2019 г. Те предвиждат законодателна регулация върху  правомощията на органите на НАП. В презентацията на Пламен Донев, д.е.с., старши мениджър “Корпоративни данъци”, Делойт България, бяха разгледани специфичните особености, съпътстващи определянето на данъчния финансов резултат при ползване на различните счетоводни бази, каквито са МСФО и НСС. Според него на законодателно ниво трябва да бъде определен орган, който да издава задължителни указания по счетоводни въпроси.  \r\nВъв фокуса на доц. д-р Десислава Йосифова, ръководител на катедра „Счетоводство и контрол“ във ВУЗФ, бяха основните схеми на вътреобщностни измами с ДДС или т.нар. „източване“ на ДДС чрез вериги от фиктивни сделки в различни държави-членки. Тя представи и анализира и предложенията и стъпките на ЕК за преодоляване на трансграничните данъчни измами. Доц. д-р Али Вейсел и д-р Бисер Райнов, преподаватели от ВУЗФ посочиха пропуски при извършване данъчната ревизия, както и някои слабости при оценката на вътрешния контрол и аналитичните процедури в България. За добър пример посочиха процедурите, които се прилагат от Internal Revenue Service (IRS) на САЩ. В презентациите, свързани с проблемите на данъчното облагане, своите позиции споделиха и представители на съдебната власт в лицето на съдиите от Върховния административен съд:  Петя Желева и съдия Йордан Константинов, съдия Станимира Друмева от Административен съд – Бургас и адв. Веселина Канатова- Бучкова от Пловдив. \r\nПоради комплексността на темата и мерките, които те първа ще се предприемат, ВУЗФ ще организира втора данъчна конференция през 2019 година.   Събитието се организира с институционалната подкрепа на Националната агенция за приходите (НАП), Съюза на юристите в България, Института на дипломираните експерт-счетоводители (ИДЕС) и издателство  „Доби прес“.  \r\nПартньори на форума са още “Делойт България”, “Брейн Сторм Консулт” ЕООД и издателство “Раабе България”.  \r\nМедийни партньори на събитието са Investor.bg, Bloomberg TV Bulgaria и Bulgaria ON AIR. Повече информация за събитието и снимки от форума можете да откриете на https://vuzflab.eu/events/.", "date": "2018.11.23", "title": "Доц. д-р Любка Ценова от ВУЗФ: Бюджетът на ЕС ще се увеличи от ДДС и корпоративен данък"}
{"url": "https://www.bgonair.bg/sutreshen-blok/2018-11-23/da-ne-barzame-da-se-radvame-za-turski-potok-posochiha-eksperti", "text": "\r\n Руският вестник \"Комерсант\" съобщи, че \"Газпром\" е избрал откъде ще мине втората тръба на \"Турски поток\" – през България, Сърбия, Унгария и Словакия. Руското издание пише, че страните от Източна Европа са потвърдили ангажимента си. Уви, българското правителство все още не е получило официална оферта. \"Това е проект, който се приема с консенсус. Това е добра новина за България. Трябва малко по-трезво да се подхожда. Тепърва ще се говори за финансиране, ще има ли чуждо участие, ще имаме ли глас, собствеността на газопровода как ще се управлява… редица въпроси, които са важни за нас. Спирането на този транзит носи загуби от 100 млн. евро на година за \"Булгартрансгаз\". Редица газови експерти посочват, че има газови проекти, по които не тече газ – познайте дали са печеливши. \"Турски поток\" е много желан от \"Газпром\", тъй като така ще завземат територия. Пътят през България за \"Газпром\" е най-удобен, тъй като така Русия удовлетворява желанията на сателитите ѝ Унгария и Сърбия\", отбеляза енергийният експерт Иван Хиновски.  В студиото на \"България сутрин\" бившият ни консул в Одрин Георги Димов изтъкна, че все още е рано да се радваме, тъй като очакваме официална оферта. \"Министърът на енергетиката казва, че сме готови, но все още очакваме предложение. ГЕРБ казва, че запазва позицията за транзитирането. От БСП казаха, че ще подкрепят \"Турски поток\", от ДПС се зарадваха за \"Турски поток\", „Патриотите“ пък се разочароваха. Нямаме единна позиция. Средата на 80-те години беше изграден \"Син поток\" за руската газ към Турция. Тогава наши анализатори казваха, че това не може да стане. Този проект се случи. После отиваме към нашия \"Южен поток\". Той не беше одобрен от съюзниците ни, защото бил изцяло политически. Сега говорим за \"Турски поток\". Все още нищо не е решено. Трябва да отчитаме позицията и на другите държави. Газта не е само топлина и светлина – тя е геополитическо оръжие\", подчерта Димов.  Енергийният експерт Иван Хиновски коментира пред Bulgaria ON AIR и проекта АЕЦ \"Белене\". Според него централата няма бъдеще и е обречена на неуспех, тъй като е непосилна за икономиката ни, а без държавна гаранция няма как да се случи.", "date": "2018.11.23", "title": "Да не бързаме да се радваме за \"Турски поток\", посочиха експерти"}
{"url": "https://www.bgonair.bg/bulgaria/2018-11-23/londonskiya-zoopark-se-sdobi-s-unikalni-sveteshti-figuri", "text": "Лондонският зоопарк се сдоби с уникална инсталация за празниците. С падането на нощта, светещи фигури на любимците в зоологическата ще зарадват посетителите.  От ръководството увериха, че близо 19 хиляди обитатели няма да бъдат обезпокоени от светещата инсталация.  Тя е озаглавена \"Коледа в лондонския зоопарк\" и ще може да се види до началото на януари.", "date": "2018.11.23", "title": "Лондонският зоопарк се сдоби с уникални светещи фигури"}
{"url": "https://www.bgonair.bg/bulgaria/2018-11-23/pri-globa-na-patya-veche-shte-mozhe-da-plashtame-i-chrez-pos-terminal", "text": "При нарушение на пътя глобите ще могат да се плащат и чрез ПОС-терминално устройство на място. Това решиха депутатите на първо четене с поредните поправки в Закона за движение по пътищата. Предложението във всички автомобили на контролните органи на МВР, които имат връзка към Автоматизираната информационна система, да се инсталира и ПОС-устройство, чрез което да се събира на място плащането на глобите, идва от \"Воля\". Според вносителите така ще се повиши събираемостта на глобите, ще се намали административната тежест върху гражданите и тяхното време. С поправките се намалява и възможността нарушители чужденци да напускат страната, преди да са си платили наложените им санкции. От ГЕРБ също предложиха промени в Закона с движение по пътищата, които са свързани с въвеждането на ТОЛ системата от следващата година и електронната винетка. С поправките се отменя задължението на \"Автомобилна администрация\" да следи за плащането на таксите. Тази функция ще се извършва от мобилни екипи на АПИ, които ще имат правомощията да спират автомобили и да ги проверяват. С промени, внесени от Министерския съвет, пък се намалява административната тежест за гражданите и бизнеса и се премахва изискването за предоставяне на хартиен носител на определени официални удостоверителни документи. От БСП обявиха, че са \"за\" въвеждането на ТОЛ системата, но не харесаха начина, по който се правят промените. Опозицията разкритикува и честото прекрояване на Закона за движение по пътищата, вместо да се изготви обещания нов закон. \"Гледаме 82-рата поправка в този закон. Черният петък е и тук, гледайки един закон, гражданите получат 3 поправки. Обещанието за нов закон няма да се случи и за съжаление цената за всичко това я плащат българите\", обвини червеният Георги Свиленски. Той настоя и че трябва един орган да контролира нарушенията на пътя, а не да се създава поредният такъв. Станислав Иванов от ГЕРБ му отвърна, че новият контролен орган се създава, тъй като се освобождава \"Автомобилна администрация\" от тези задължения и отрече да има дублиране на функции.", "date": "2018.11.23", "title": "При глоба на пътя вече ще може да плащаме и чрез ПОС-терминал"}
{"url": "https://www.bgonair.bg/lyubopitno/2018-11-23/mazh-napadna-uchenik-v-stolichni-gradski-transport-zaradi-kashlitsa", "text": "\r\n Мъж нападна ученик заради кашлица в в столичния градски транспорт. Сериозно пострадали няма.  Петък рано сутрин автобус №82 на столичния градски транспорт пътува от квартал \"Люлин\" към Централната гара. Ученик започва да кашля по време на пътуването, а мъж му прави забележка да си сложи ръка пред устата. Ученикът му отговорил, а мъжът го нападнал.  Спречкването между двамата не било дълго, тъй като останалите пътници се намесили и защитили младежа. Агресивният пътник слязъл още на следващата спирка.  Пътниците в градския транспорт споделят - агресията е почти непрестанна и в различна степен. Според психолога Маргарита Бакрачева причината за зачестилите случаи на агресия е натрупващото се напрежение у хората. Тя споделя още, че лошото време допълнително може да ни подтиква към агресия.", "date": "2018.11.23", "title": "Мъж нападна ученик в столични градски транспорт заради... кашлица"}
{"url": "https://www.bgonair.bg/bulgaria/2018-11-23/katedralata-sv-aleksandar-nevski-otbelyaza-hramoviya-si-praznik", "text": "\n На днешния ден православната църква почита паметта на Александър Невски, а имен ден празнуват всички, носещи имената Александър и Александра. Празник има и най-голямата източноправославна катедрала на Балканския полуостров, носеща името на светеца. Катедралата \"Св. Александър Невски\" е храм-паметник, защото е построена в памет на 200 000 руски воини, загинали за Освобождението на България. Решението за строителството ѝ е взето веднага след Освобождението. Идеята първоначално била храмът да се построи в старопрестолния град, но след избирането на София за столица, нещата се променили. Мястото на храма също не е избрано случайно. Той е разположен върху най-високата точка в центъра на града по онова време. Строителството на храма започва през август 1904 г. За изграждането му българите даряват почти 2 млн. златни лева. 8 години по-късно сградата е построена, а освещаването ѝ се случва след още 12 години.", "date": "2018.11.23", "title": "Катедралата \"Св. Александър Невски\" отбеляза храмовия си празник"}
{"url": "https://www.bgonair.bg/bulgaria/2018-11-23/parite-v-seyfa-na-glavniya-sekretar-na-dabch-se-okazaha-nad-polovin-milion-leva", "text": "Над половин милион лева e имало в сейфа на главния секретар на Държавната агенция за българите в чужбина Красимир Томов. Предварителните данни, че в иззетата банкова касета има около 430 хиляди лева, са неверни, уточниха от Специализираната прокуратура. Крайната сума става ясна след щателно описване и преброяване на банкнотите, съхранявани в касетата. Парите са остойностени в български лева от различни валути - евро, щатски долари и британски лири. Банковата касета, която беше наета и използвана от Томов, беше иззета на 13-и ноември от спецпрокурори. Той е обвиняем за длъжностни престъпления и корупция.", "date": "2018.11.23", "title": "Парите в сейфа на главния секретар на ДАБЧ се оказаха над половин милион лева"}
{"url": "https://www.bgonair.bg/world/2018-11-23/sasht-otkazvat-ubezhishte-na-migranti-te-protestirat-v-tihuana", "text": "\r\n Стотици мигранти излязоха на протест в мексиканския град Тихуана. Хората бяха недоволни от отказа на САЩ да им даде убежище.  За да предотвратят евентуални сблъсъци, мексиканските власти изпратиха към границата сили за борба с безредиците. Американският президент Доналд Тръмп преди седмица издаде указ, с който постанови, че на американска територия ще бъдат допускани само хора с валидни документи.  Според мигрантите, повечето от които са от Централна Америка, процесът за подаване на документи ще отнеме най-малко шест месеца, което според тях е неприемливо.", "date": "2018.11.23", "title": "САЩ отказват убежище на мигранти, те протестират в Тихуана"}
{"url": "https://www.bgonair.bg/bulgaria/2018-11-23/otkriha-traditsionniya-nemski-koleden-bazar-v-sofiya", "text": "За поредна година в центъра на София отваря врати Немският коледен базар.  Освен традиционните празнични сувенири и кулинарни изкушения, всеки ден ще има и музикално-развлекателна програма.  Тазгодишното издание на базара у нас ще продължи до 23 декември пред Народния театър.  Традицията за този тип тържества възниква в Германия и Австрия преди повече от 500 години.  Тя привлича посетителите с греяно вино, традиционните немски топли вурствое, продажба на красиви коледни играчки, авторска украса и сладки изделия.  За целта в градската градина е издигнато специално проектирано мини коледно градче от празнично украсени дървени къщички.  Посетителите могат да опитат типични за немската кухня ястия, топло вино и коледни лакомства. На базара ще се предлагат и специални ръчноизработени сувенири. Всяка година Немският коледен базар събира и дарения за подпомагане на конкретна социална кауза. ", "date": "2018.11.23", "title": "Откриха традиционния Немски коледен базар в София"}
{"url": "https://www.bgonair.bg/bulgaria/2018-11-23/prokuraturata-razkri-imenata-na-obvinenite-ot-dzhi-pi-grup", "text": "Прокуратурата разкри имената на двамата разследвани за финансови престъпления и пране на пари от дружеството \"Джи Пи Груп\". Това са Владимир Лозанов и Георги Василев. По данни на държавното обвинение в края на септември Георги Василев е наредил превод на 14 млн. евро от негова сметка към друга сметка на негово име. Той е знаел, твърди прокуратурата, че парите са придобити от престъпна дейност. Затова му е повдигнато обвинение и за пране на пари.  Владимир Лозанов пък се договорил с Василев да вършат престъпления с цел имотна облага. Схемата им действала от 2014 година до началото на октомври 2018 година. Проверяват се и данни за предложен и даден подкуп на длъжностно лице, което заема отговорно служебно положение. Разследването обхваща множество проекти по различни програми на ЕС. Информация за него е изпратена и на еврослужбата за борба с измамите ОЛАФ.", "date": "2018.11.23", "title": "Прокуратурата разкри имената на обвинените от \"Джи Пи Груп\""}
{"url": "https://www.bgonair.bg/bulgaria/2018-11-23/politicheski-sblasatsi-i-poeziya-v-ns-spas-garnevski-sas-stihove-za-bsp", "text": "\r\n Политически сблъсъци и поезия в парламента. Неин автор беше депутатът от ГЕРБ Спас Гърневски, който нарече БСП \"българска социалистическа мафия\" и реши да перифразира стихотворението на Христо Смирненски \"Червените ескадрони\".  Декларацията на Гърневски беше в отговор на депутатата от БСП Елена Йончева, която от парламентарната трибуна настоя за независима европейска експертиза за качеството на магистралите у нас.", "date": "2018.11.23", "title": "Политически сблъсъци и поезия в НС: Спас Гърневски със стихове за БСП"}
{"url": "https://www.bgonair.bg/bulgaria/2018-11-23/prokuraturata-proveryava-ogradata-po-granitsata-bsp-ochakva-obvineniya", "text": "\r\n Прокуратурата започва проверка на строежа на оградата по границата ни с Турция. Това съобщи главният прокурор Сотир Цацаров в телевизионно интервю. Темата коментира в Парламента бившият вицепремиер и настоящ депутат от \"Обединени патриоти\" Валери Симеонов.  Проверката за оградата по границата ни с Турция е затова, че строежът е бил извършван на завишени цени. След законови промени в закона за обществените поръчки, договорките за строежа на оградата се правят от областните управители на принципа на директното договаряне.  Поради тази причина прокуратурата ще ги провери тях с приоритет. Сигналът е постъпил от опозицията. Подготвен е и доклад от ДАНС. Прокуратурата изготвя нова експертиза, за да потвърди или отрече тези твърдения.  Идеологът на оградата, както сам се нарече Валери Симеонов, обясни, че няма никакви притеснения. Той беше категоричен, че всички са си свършили работата. По негови наблюдения дори са се правили допълнителни монтажни дейности, които бе са били заплащани.  Вицепремиерът от \"Обединени патриоти\" Красимир Каракачанов също обяви, че няма притеснения. Лидерът на БСП Корнелия Нинова изяви надежда, че проверките ще завършат с обвинения, предаде Мария Папазова.", "date": "2018.11.23", "title": "Прокуратурата проверява оградата по границата – БСП очаква обвинения"}
{"url": "https://www.bgonair.bg/denqt-on-air/2018-11-23/poredna-doza-politicheski-iskri-v-ns-a-evroizbori-2019-chukat-na-vratata", "text": "\r\n \"Европейските избори чукат на вратата. Месец май наближава. По Коледа и Нова година няма как да очакваме много динамика в политическата среда. Доста планове обаче трябва да намерят своята проверка и реализация през следващите няколко месеца. Визирам и \"Обединени патриоти\", и големите политически партии\", коментира в студиото на  политическият психолог проф. Aнтоанета Христова по повод поредната порция скандали в парламента. Днешното заседание на НС отново бе придружено от политически сблъсъци и дори се стигна до... поезия. Неин автор беше депутатът от ГЕРБ Спас Гърневски, който нарече БСП \"българска социалистическа мафия\" и реши да перифразира стихотворението на Христо Смирненски \"Червените ескадрони\".  Декларацията на Гърневски беше в отговор на депутатата от БСП Елена Йончева, която от парламентарната трибуна настоя за независима европейска експертиза за качеството на магистралите у нас. \"Ако БСП си вършеше по-добре работата като опозиция, подкрепата към нея щеше категорично да се повиши. В момента обаче тя се намира в едно статично положение, което пък показва, че действията ѝ не носят позитив. Скандалното перманентно пристъствие не внушава доверие\", отбеляза още проф. Христова. Пред   анализаторът и безнесмен Васил Василев подчерта, че според него управляващите не са в състояние да направят това, от което има нужда държавата, а именно - план за икономическо развитие. \"Трябва да се покаже визия и стратегия за икономиката на страната ни и едва след това да се говори за благосъстоянието ѝ\", отсече той.  ", "date": "2018.11.23", "title": "Поредна доза политически искри в НС! А Евроизбори 2019 чукат на вратата"}
{"url": "https://www.bgonair.bg/denqt-on-air/2018-11-23/rumen-petkov-razdelenieto-na-obedinenite-patrioti-beshe-vapros-na-vreme", "text": "\r\n Още преди година казах, че малката коалиция, подкрепяща правителството, нито е обединена, нито пък хората там са патриоти. Сбиването помежду им беше въпрос само на време. Този управленски формат е насилие за политиката. Така лидерът на АБВ Румен Петков коментира оставката на вицепремиера и последвалите я скандали в \"Обединените патриоти\" между лидерите на ВМРО, \"Атака\" и НФСБ. Петков е категоричен, че ГЕРБ имат инструментите да си гарантират и кворума, и необходимия брой депутати, с които да се гласуват законите. \"На няколко пъти депутати от БСП спасяваха и кворума, спасяваха и ключови за управлението решения. Има стремеж нещата да се бутат напред, а цената не се гледа. Цената е деморализацията на политиката, срива на институциите и отегчението на обществото\", сигурен е председателят на АБВ. Партийният лидер смята, че не трябва да се бърза с коментарите за новия вицепремиер Марияна Николова. Той обясни, че трябва да се изчака, за да се видят нейните решения и как се справя с проблемите в държавата. \"Протестите са резултат от нечуването, от деморализацията, от лъжата на политиците. Използват се трибуни на иституции. Това удря по всички български граждани, но тези, които лъжат, остават ненаказани\", допълни още той пред Bulgaria ON AIR. Петков коментира и възможното преминаване на тръба от \"Турски поток\" през България. Той смята, че в Русия има нагласа тръбата към Европа да мине през нашата страна, но все още не е сигурно. \"Спирането на \"Южен поток\" трябва да се смята за престъпление срещу държавата. Сега ще купуваме газ от Турция. Спирането на \"Южен поток\" и спирането на АЕЦ \"Белене\" върна България с години назад. Защо според Меркел \"Северен поток\" е икономически, а \"Южен поток\" - политически. Това е двоен стандарт\", завърши лидерът на АБВ.", "date": "2018.11.23", "title": "Румен Петков: Сбиването между \"патриотите\" беше въпрос на време"}
{"url": "https://www.bgonair.bg/sutreshen-blok/2018-11-23/golyamata-subsidiya-garantsiya-za-po-malko-koruptsiya-smyata-prof-valeri-dimitrov", "text": "\r\n Партийните субсидии да бъдат намалени до 1 лев на глас. Готовност за това изрази премиерът Бойко Борисов. Рисков ход ли е възродената идея за намаляването им? \"Ако напуснем терена на първосигналната емоция и разсъждаваме от позициите на логиката и здравия разум, ще стигнем неизбежно до извода, че политическите партии трябва да получават достатъчно средства от държавния бюджет, именно за да бъдат независими от други източници на финансиране. Трябва да има един източник, който да не води до корупция\", коментира в \" \" бившият председател на Сметната палата проф. Валери Димитров. Според него, за да върви ритъмът на политическия процес, партиите трябва да имат регулярни приходи и достатъчно голяма субсидия, но да я харчат прозрачно. Той обясни, че има регистър за имуществата им, но в него не се вписват разходите. Димитров смята, че трябва и те да се вписват, защото това води до публичен контрол. \"Намаляването на субсидията ще удари по всички партии и ще направи българската политическа действителност много по-тъмна, мътна, защото неясни играчи ще получат възможност да контролират партиите - тези, които притежават големите пари, не трябва да имат пряк достъп до политическия процес\", обясни Валери Димитров пред Bulgaria ON AIR. По неговите думи заплатите на народните ни представители са най-ниските сред страните от Европейския съюз. Според него президентът и депутатите трябва да получават високи възнаграждения, защото зад това е гаранцията, че ще има по-малко корупция.  Валери Димитров коментира и бюджета за следващата година.  \"Това, което ми направи впечатление, че са изведени целеви за дейността на държавните институции стойности, които трябва да бъдат постигнати с предоставения ресурс и индикатори за отчитане на резултатите. Ако този принцип се провежда последователо и ясно, а не само да се декларира, България ще се промени радикално\", смята бившият председател на Сметната палата.", "date": "2018.11.23", "title": "Голямата субсидия - гаранция за по-малко корупция, смята проф. Валери Димитров"}
{"url": "https://www.bgonair.bg/sutreshen-blok/2018-11-23/trusove-v-malkata-i-golyamata-koalitsiya-minimizirane-na-shtetite-no-dokoga", "text": "\r\n Правителството беше създадено през май, а първият скандал в Патриотите беше септември. Със скандали ще вървим до края, коментира журналистът Красина Кръстева по повод оставката на Валери Симеонов от вицепремиерския пост и растящото напрежение в \"Обединени патриоти\". По думите ѝ властта създава усещане за непрекъснато слизане по стълбицата и нещата не стават по-добре.  \"Властта трябва да започне да прави някакви реформи. Непрекъснато се говори за магистрали - има една магистрала от край до край. Като се заговори за избори почваме да дупчим Стара планина като швейцарско сирене\", подчерта тя в \"България сутрин\". \"Докато не погледам как ще изглеждат Патриотите във формат евроизбори, нещата ще текат на приливи и отливи. Проблемът с Валери Симеонов е, че той стана повод за масови протести\", посочи политологът проф. Димитър Димитров.  Марияна Николова наследи Симеонов на вицепремиерското кресло, а според Димитър Димитров кабинетът е успял да овладее ситуацията, справило се е и МВР, тъй като е нямало набити. \"Цялата коалиция се движи по посока минимизиране на щети и това винаги ерозира\", подчерта обаче политологът Bulgaria ON AIR. Той предположи, че след евроизборите ще има препотвърждаване на договорките между Патриотите и ГЕРБ или някакъв вид редакция в отношенията им. \"На ГЕРБ им е време да поемат отговорност за нещо, да приемат мисълта, че някой може да ги победи на избори. Цветан Цветанов не може да преживее, че загуби едни президентски избори\", каза още журналистът Красина Кръстева.", "date": "2018.11.23", "title": "Трусове в малката и голямата коалиция, минимизиране на щетите... Но докога?"}
{"url": "https://www.bgonair.bg/sutreshen-blok/2018-11-23/skasana-li-e-komunikatsiyata-mezhdu-roditeli-i-uchiteli", "text": "\r\n Р одители масово повдигат дела срещу учителите на децата си, заради ниски оценки, които са получили. Скъсана ли е комуникацията между тях?  Темата коментираха в студиото на \"България сутрин\" Юлиян Петров и Йордан Йосифов. \"Това е един много силно червено светнал индикатор, който показва, че комуникацията далеч не е изгубена, но е в едни формати, които се различават полярно от традиционните на родителско партниране\", коментира Юлиян Петров от синдиката образование към КТ \"Подкрепа\". Според него чрез дела ще се разрушат възпитателните пластове и отношението към дисциплината към съответната образователна институция. По неговите думи проблемът е, че много родители отказват да комуникират с институциите и това води до такива ситуации. \"Ако има проблем, най-добре е да се търси комуникация с ръководството на училището. Със сигурност тези стъпки трябва да се минат преди да се стигне до съд и дори преди да се стигне до медии\", обясни Йордан Йосифов от Асоциация \"Родители\" пред  . По неговите думи, когато има проблеми, те трябва да се решават, но и когато не става по дружелюбен начин, трябва да има система за контрол и баланс.  Според него трябва да има индивидуализирани родителски срещи, в които родителите да имат възможност да говорят за академичните резултати и поведението на своето дете. В същото време и масовите срещи могат да имат функция, доколкото на тях се обсъждат теми за всички като тормоза в училище.    ", "date": "2018.11.23", "title": "Родители съдят учители заради ниски оценки. Къде греши системата?"}
{"url": "https://www.bgonair.bg/bulgaria/2018-11-23/karash-bez-vinetka-ne-napuskash-stranata-i-plashtash-300-leva", "text": "Парламентът ще разгледа на първо четене промени в Закона за движението по пътищата. Те предвиждат автомобилите, които са засечени без винетки, да не може да напускат страната или да минават на годишен технически преглед.  За това ще следи и Агенция \"Митници\" на пропускателните пунктове. Глобата за автомобил без винетка ще бъде 300 лева.  Шофьорите обаче вече ще имат възможността да заплатят наложената им санкция още при констатиране на нарушението - в брой или с карта. Промените в Закона за движение по пътищата са предложени от депутати от ГЕРБ.", "date": "2018.11.23", "title": "Караш без винетка - не напускаш страната и плащаш 300 лева"}
{"url": "https://www.bgonair.bg/bulgaria/2018-11-23/bdzh-prodava-tovarni-vagoni-na-vazmutitelno-niski-tseni", "text": "359 товарни вагона, движещи се по теснолинейния маршрут Септември – Добринище, се продават на скандално ниски цени, алармираха от гражданско сдружение \"За теснолинейката\". \"Чрез търг с тайно наддаване БДЖ опитват да се отърват от всички 359 товарни вагони по теснолинейката Септември – Добринище, срещу скандално ниски цени от 2315 до 3921 лв. за вагон, много от които са в добро състояние\", категорични са от сдружението. Сайтът на БДЖ е качил обявление за провеждането на таен търг. Първият се е провел на 20.11.2018 година, а на 30 ноември тази година ще се проведе и вторият етап от търга. \"Плашещо е, че в списъка с вагони за \"продан\", или по-точно за подаряване, е и единственият вагон-отопляр №99001 – товарен вагон, оборудван с техника за отопление на съставите от начална гара – дейност, задължителна за БДЖ\", възмущават се радетелите за единствения теснолинеен път в България. Според сдружение \"За теснолинейката\" през тази година румънска компания е купила 11 товарни вагона от теснолинейката на безумно ниски цени. Румънците ремонтират българските вагони и ги използват по туристически маршрути, с които популяризират пътуването с влак от минало време или така нареченото \"атракционно пътуване\", предаде .", "date": "2018.11.23", "title": "БДЖ продава товарни вагони на възмутително ниски цени!"}
{"url": "https://www.bgonair.bg/bulgaria/2018-11-23/golyamoto-pazaruvane-intenziven-trafik-v-stolitsata-pred-targovskite-obekti", "text": "\r\n Черен петък е. Денят на големите намаления. Очакванията са две трети от българите да се възползват от обявените примамливи оферти.  Трафикът около търговските обекти е изключително интензивен. Булевард \"Цариградско шосе\" е задръстен от автомобили въпреки обедния час. Въпреки че има много екипи на КАТ не липсват и нарушения. Шофьорите се опитват да влязат в насрещното движение или да направят обратен завой на непозволени места. В повечето молове паркингите са затворени, след като са напълнили капацитета си, което допълнително изнервя водачите. Според екипите на КАТ пикът на пазаруването ще е след края на работния ден. Значително големи опашки има и в моловете. На места промоциите достигат до 80%. Статистиката сочи, че през последните години Черният петък става все по-популярен у нас. Днес е щастливият ден не само на купувачите, но и на търговците, които значително ще вдигнат оборота си. Някои магазини са обявили промоциите си не само за днес, но и за уикенда или цялата седмица.  Инспекторите от Комисията за защита на потребителите ще следи дали промоциите съответстват на истината и са в резултат от коректното прилагане на правилата за намаления.", "date": "2018.11.23", "title": "Голямото пазаруване: Интензивен трафик в столицата пред търговските обекти"}
{"url": "https://www.bgonair.bg/sutreshen-blok/2018-11-23/dni-na-predizvikatelstvata-festival-za-ekstremni-sportove-i-turizam", "text": "\r\n Четиринадесето поредно издание на \"Дни на предизвикателствата\" - фестивал за екстремни спортове и туризъм, ще се проведе от 3 до 5 декември в голямата зала на УАСГ. Организаторите обещават смислени и интересни занимания. \"Идеята е да събираме хора и да създаваме енергия, да се усетят като общност, която мечтае и вижда един път и предизвикателствата, които ни карат да изпитваме нашите граници. Това е много важно\", сподели в \" \" председателят на Асоциация за алтернативен туризъм Любомир Попйорданов. Илияна Стоилова, която тази година мина с уиндсърф разстоянието от Дуранкулак до Резово, определи събитието като празник и хора, които те вдъхновяват.  \r\n\"Посланието, което искахме да отправим е, че трябва да опазваме околната си среда, че имаме прекрасно море, което има нужда от внимание и е площадка за игра на всички\", обясни спортистката пред Bulgaria ON AIR. В събитието ще вземе участие и ултрамаратонецът Красимир Георгиев. По неговите думи чрез такива инициативи се насочва вниманието на хората към хубавите неща. Той сподели, че любопитството и приключенството е това, което го води напред. \"Голям проблем е, че образователната система не знае как да въведе децата в природата и ние трябва да им дадем възможност да усетят себе си и да развият талантите си и това става чрез предизвикателствата, заяви Любомир Попйорданов.", "date": "2018.11.23", "title": "\"Дни на предизвикателствата\" - Фестивал за екстремни спортове и туризъм"}
{"url": "https://www.bgonair.bg/sutreshen-blok/2018-11-23/vredi-li-ni-magiyata-na-praznitsite-kak-da-izbegnem-panikatakite", "text": "\r\n Днес е \"Черен петък\" и масовата истерия по купуването на поевтинели, или уж поевтинели, стоки можем да я видим далеч по-ясно. След това идва и месецът на празниците – декември. Вманиачаването да прекараме перфектните празници има своята психологическа тежест. Как да се предпазим от панически атаки в силни периоди на стрес? Според психотерапевта Димитър Тенчев всичко може да бъде катализатор за възникване на паник атаки, ако е прекалено силно. Той отбеляза в \"България сутрин\", че коледните празници ни водят към равносметка за изминалата година или дори изминалия живот - тогава се появява генерализирана тревожност и депресия.  \"Първата форма на паник атака е по-драматичната – изпотяване, чувство на ужас, субективно усещане за задух. При по-тихата форма пациентите имат замайване, световъртеж, споделят, че виждат като през було, дори може да залитат. Винаги в моята терапия спазвам основния принцип на Хипократ – медикът лекува, природата изцелява. При подобни паник атаки трябва да се мисли за промяна на средата, в която живее пациентът. Въпросът е ще продължим ли да живеем нещастния си живот както досега\", посочи медикът. Тенчев поясни, че лекарства за тези психични проблеми има, но в голяма част от случая са симптомоцентрични. Сиреч маскират заболяването без да го излекуват.  \"Методът на преживелишната терапия е обратния. Акцентира се върху дишането и самото преживяване на паник атаката. Този метод цели изчистване на симптомите. Използвам хипноза в някои от тези практики. Събираме се в голяма група и хората там се чувстват като вкъщи. Паник атаките не са диагноза, те са състояние. Те са комплекс от синдроми, които при правилната терапия може да се изчистят. Повечето ни симптоми се дължат на себепотискане\", поясни гостът пред Bulgaria ON AIR.  \"Честотата на паник атаките се увеличава, подари свръх динамичния и стресогенен живот. Съзнанието трябва да се освободи от това напрежение и затова получаваме паник атаки – така е преценила природата. Колкото по-насила живеем, толкова повече тревожност образуваме. Това напрежение не може да изчезне. Отдушниците на емоции не са решение на проблемите ни. Специално в психическите проблеми и разстройства всички хора сме еднакви\", изтъкна за финал Димитър Тенчев.   ", "date": "2018.11.23", "title": "Вреди ли ни магията на празниците – как да избегнем паник атаките?"}
{"url": "https://www.bgonair.bg/bulgaria/2018-11-23/cherniyat-petak-nastana-shte-se-prostim-li-sredno-s-410-lv", "text": "\r\n Днес е \"Черният петък\" - денят с големи намаления и специални промоции на търговски вериги, магазини и сайтове. В опит да привлекат повече клиенти търговците са приготвили хиляди оферти.  Тази година близо половината българи ще се борят за изгодни покупки. Готови сме да извадим средно по 410 лв. от джоба си днес, сочат проучвания.  Търсачите на отстъпки се интересуват предимно от дрехи, обувки или електроника. Прогнозите са, че не само в магазините, но и в интернет покупките ще са три пъти повече от миналата година.  Всеки сам обаче трябва да внимава за фалшиви намаления и стоки менте. Около големите търговски центрове се очакват традиционните задръствания и километрични опашки! МОЛ-овете ще се охраняват и от полицаи – цивилни и униформени.", "date": "2018.11.23", "title": "\"Черният петък\" настана – ще се простим ли средно с 410 лв.?"}
