{"url": "https://www.bgonair.bg/world/2018-12-16/vselenskiyat-patriarh-sadi-prinstanskiya-universitet-zaradi-tsenni-rakopisi", "text": "Вселенският патриарх Вартоломей даде на съд Принстънския университет. Причината - хилядолетни византийски ръкописи, които се твърди, че са откраднати от гръцки манастир от българска чета. Това е станало по време на Първата световна война. През 1942 година ръкописите били дарени на Принстън от член на настоятелството и бивш възпитаник на учебното заведение. Той ги купил от германска аукционна къща. Във федерален съдебен иск, заведен в американския щат Ню Джърси обаче ищците твърдят, че ръкописите са откраднати и сега настояват за тяхното връщане.", "date": "2018.12.16", "title": "Вселенският патриарх съди Принстънския университет заради ценни ръкописи"}
{"url": "https://www.bgonair.bg/reportazhi/2018-12-16/desetki-signali-za-martvi-fazani-v-stolichniya-loven-park", "text": "Валят сигнали за бедстващи фазани в столичния \"Ловен парк\" и кв. \"Дианабад\". Доброволците не смогват да приберат всички ранени птици, а летящите няма как да хванат.  Преди два дни Столичната община и Националното ловно-рибарско сдружение пуснаха в \"Ловния парк\" 120 фазана, отгледани в развъдник, а от вчера насам фондация \"Дивите Животни\" събира труповете им. Според неправителствената организация \"Дивите животни\" фазаните са пуснати в Ловния парк в неподходящ сезон, по неподходящ начин, на неподходящо място. Ловно-рибарското сдружение твърди, че в парка има хранилки. Всъщност те няма да свършат никаква работа на дезориентираните птици. Повечето загинали фазани са се блъскали в прозорците на околните сгради. Хората от кв. \"Дианабад\" постоянно споделят в социалните мрежи снимки на пернатите. Снимка: Facebook", "date": "2018.12.16", "title": "Десетки сигнали за мъртви фазани в столичния \"Ловен парк\""}
{"url": "https://www.bgonair.bg/world/2018-12-16/avstraliya-shte-priznae-ofitsialno-erusalim-za-stolitsa-na-izrael", "text": "Австралия ще признае официално Ерусалим за столица на Израел, като по този начин следва примера на САЩ, пише Bloomberg. Министър-председателят на Австралия Скот Морисън обяви в официално изявление, че основната цел на действията е да се задвижи мирният процес в Близкия изток. „Застоят трябва да бъде разрушен“, допълни той. Поради това Канбера ще премести своите представителства на търговията и отбраната в Ерусалим. Преместването на австралийското посолство от Тел Авив се отлага, докато не бъде подписано мирно споразумение за Ерусалим. „Към момента избираме подходящия район за изграждането на австралийско посолство в Западен Ерусалим“, категоричен е Морисън. Морисън говори и за ситуацията в Иран. Австралия може да преразгледа позицията си спрямо Иран, като се обмисля въвеждането на санкции срещу страната, тъй като правителството в Техеран финансира тероризма в Близкия изток. През октомври Морисън заяви, че Австралия обмисля да премести посолството си от Тел Авив в Ерусалим. Тогава министър-председателят на Израел Бенджамин Нетаняху приветства решението на Канбера, но то провокира сериозно недоволство от редица страни в Югоизточна Азия. Индонезия замрази сделка за свободна търговия с Австралия, а президентът на Малайзия Махатхир Мохамед обясни, че подобни мерки ще засилят тероризма в Близкия изток. Световните лидери от Ватикана до Техеран отхвърлят решението на американския президент Доналд Тръмп да премести посолството на САЩ в Ерусалим.", "date": "2018.12.16", "title": "Австралия ще признае официално Ерусалим за столица на Израел"}
{"url": "https://www.bgonair.bg/world/2018-12-16/blizo-200-strani-dogovoriha-pravilata-na-parizhkoto-sporazumenie-za-klimata", "text": "\r\n Близо 200 страни се споразумяха в събота за правилата за изпълнение на споразумението от 2015 г. за борба с климатичните промени на среща в полския град Катовице. След двуседмични преговори отделните страни утвърдиха правила, разделени в няколко теми, като например как ще съобщават и наблюдават намаляването на парниковите емисии и как ще осъвременяват своите планове за вредните емисии. Преговорите на конференцията в Катовице, чиято цел бе постигането на консенсус за по-детайлна рамка на Парижкото споразумение от 2015 г., трябваше да приключат в петък, но продължиха и през вчерашния ден. Генералният секретар на ООН Антониу Гутериш приветства документа. Успоредно с това Държавният департамент разпространи съобщение, в което се казва,  че САЩ не поемат никакви задължения.", "date": "2018.12.16", "title": "Близо 200 страни договориха правилата на Парижкото споразумение за климата"}
{"url": "https://www.bgonair.bg/world/2018-12-16/protestite-na-zhaltite-zhiletki-vzeha-osma-zhertva", "text": "\r\n Пета поредна събота на протести на \"жълтите жилетки“ във Франция. За разлика от предните седмици, демонстрациите тази събота бяха по-малобройни и значително по-спокойни. На този фон обаче френският министър на вътрешните работи Кристоф Кастанер заяви в Twitter, че е загинал осми човек от началото на протестите във Франция. Около 66 хиляди души излязоха в различни градове на страната – два пъти по-малко от преди седмица. В Париж бяха арестувани стотина протестиращи. Малко над 2 хиляди души се събраха във френската столица. С искания за конституционни реформи, смяна на системата и пряка демокрация по швейцарски модел.  Както винаги и тази събота не мина без сблъсъци. На места полицията използва сълзотворен газ, за да разпръсне малки групи агресивни анархисти.  Редица музеи, станции на метрото и десетки луксозни бутици останаха затворени. За реда в Париж се грижеха 8 хиляди полицаи и жандармеристи. Броят им в цялата страна е близо 70 хиляди. ", "date": "2018.12.16", "title": "Протестите на \"жълтите жилетки\" взеха осма жертва"}
{"url": "https://www.bgonair.bg/world/2018-12-16/sled-brexit-britantsite-shte-plashtat-po-7-evro-za-patuvane-v-es", "text": "7 евро и регистрация в единна платформа. Това ще очаква всеки британец, който иска да пътува краткосрочно из Европейския съюз след Brexit. След като платят таксата и се запишат онлайн, гражданите на Обединеното кралство ще могат да пътуват безвизово в Общността за период от три години.  Информацията е потвърдена от Европейската комисия. Изискванията ще засягат не само британците, но и всички страни, които не са членки на Европейския съюз, но са сключили споразумения за безвизови пътувания. Системата за предварителна регистрация – подобна на тази в Съединените щати, вече е въведена в Европа и е в тестов период. Доскоро Лондон отричаше, че след Brexit за пътуване в Европейския съюз ще трябва да се плаща.", "date": "2018.12.16", "title": "След Brexit: Британците ще плащат по 7 евро за пътуване в ЕС"}
{"url": "https://www.bgonair.bg/world/2018-12-16/ispanskite-vlasti-spasiha-grupa-migranti-plavashti-na-guma", "text": "Испанските служби за спасяване по море съобщиха, че са помогнали в залива Алхесирас на двама непълнолетни мигранти, прекосили Гибралтарския проток върху гума от камион, предадоха Франс прес и Асошиейтед прес. Предполага се, че спасените са от Мароко, посочва АП. Тази сутрин от Мароко са се обадили в испанския спасителен център и са съобщили за двама непълнолетни, плаващи върху гума от камион в залива Алхесирас, заяви пред АФП говорител на спасителния център. Веднага е бил мобилизиран спасителен кораб и са били предупредени всички кораби в района. От един ферибот се обадили, че са ги забелязали, допълни говорителят. От 1 януари до 12 декември 2018 година 743 мигранти са загинали в опит да стигнат до Испания през Средиземно море, което е три пъти повече в сравнение със същия период на 2017 година, по данни на Международната организация по миграцията (МОМ). Този морски миграционен път не е с най-много човешки жертви - през 2018 година 1306 души са загинали в опит да стигнат до Италия и Малта - но той е най-често използван, като пристигналите тази година в Испания са над 55 200, според МОМ. Повече новини четете на  .", "date": "2018.12.16", "title": "Испанските власти спасиха група мигранти, плаващи на гума"}
{"url": "https://www.bgonair.bg/world/2018-12-16/prizivi-za-vtori-referendum-za-brexit-se-poyaviha-v-britanskiya-parlament", "text": "В кулоарите на британския парламент се обсъжда идея, която до преди 4 месеца изглеждаше неосъществима. Възможен ли е нов референдум за Brexit? Това все по-често се питат депутатите във Великобритания, пише  . По време на пресконференция във вторник лидерите на малките опозиционни партии призоваха правителството да обмисли идеята за нов референдум, за който трябва да са подготвени. Министър-председателят Тереза Мей наскоро заяви, че не изключва възможността за инициирането на втори референдум за Brexit. Тя все още се обявява против идеята, но въпреки това споменава този вариант. Според Мей провеждането на още един референдум за Brexit ще доведе до спад на общественото доверие към политическите процеси. Един от британските министри смята, че ако „нищо не може да се разреши в парламента, трябва да се проведе допитване“. Бившият лидер на евроскептичната партия UKIP Найджъл Фараж призова в петък симпатизантите на формацията да са готови за нов референдум. Напрежението върху поддръжниците на Brexit е сред причините, които оказват влияние за забавянето на излизането на Обединеното кралство от Европейския съюз (ЕС). Пробрекзитърите открито говорят, че е необходимо да удържат до март, за да се стигне до желания от тях твърд Brexit. При удължаване на преговорите е твърде вероятно да не се осъществи тази стратегия. В миналото анализаторите считаха, че инициирането на нов референдум за Brexit ще се отрази силно негативно на политическата кариера на Тереза Мей, но понасотящем изглежда, че този ход би я извадил от сложната ситуация.", "date": "2018.12.16", "title": "Призиви за втори референдум за Brexit се появиха в британския парламент"}
{"url": "https://www.bgonair.bg/world/2018-12-16/trima-zaginaha-a-desetki-sa-raneni-pri-tezhka-katastrofa-s-avtobus-v-sarbiya", "text": "Трима души са загинали при тежка катастрофа с автобус в Сърбия. Тридесет и двама са ранените - от които четирима са в тежко състояние. Превозното средство се преобърнало на магистрала в Южна Сърбия близо до град Лесковац. По първоначална информация причината за трагедията е заснеженият път и тежката зимна обстановка. Според полицията, автобусът е с македонски регистрационни номера.", "date": "2018.12.16", "title": "Трима загинаха а десетки са ранени при тежка катастрофа с автобус в Сърбия"}
{"url": "https://www.bgonair.bg/world/2018-12-16/7-dushi-sa-raneni-pri-panika-zaradi-hvarleni-piratki-v-mol-v-dortmund", "text": "7 души са ранени при паника в мол в Германия. Неизвестни хвърлили пиратки в препълнения с хора търговски център в германския град Дортмунд.  Веднага след инцидента снощи органите на реда са задържали четирима младежи на 14 и 15-годишна възраст. Установява се дали те са замесени в случилото се.  В събота големите магазини в Германия са препълнени заради предколедния период. Инцидентът е станал в търговски център, намиращ се в самия център на Дортмунд.", "date": "2018.12.16", "title": "7 души са ранени при паника заради хвърлени пиратки в мол в Дортмунд"}
{"url": "https://www.bgonair.bg/world/2018-12-16/tramvay-deraylira-i-se-zabi-v-sgrada-v-lisabon-28-dushi-sa-raneni", "text": "28 души бяха леко ранени при дерайлиране на трамвай в Лисабон. На кадри в социалните мрежи се вижда как превозното средство се е забило в сграда. Трамваят, който се движел с висока скорост, дерайлирал на завой, разказа очевидец.", "date": "2018.12.16", "title": "Трамвай дерайлира и се заби в сграда в Лисабон, 28 души са ранени"}
{"url": "https://www.bgonair.bg/brjuksel-1/2018-12-16/stanishev-prez-2019-godina-mozhem-da-badem-v-shengen", "text": "\r\n \"Най-реалистично е през 2019 година България и Румъния да бъдат в Шенген с всички граници. Но за това е нужен натиск, нужна е дипломатическа офанзива. Позицията на ЕП от тази седмица за Шенген дава още един инструмент на правителството за натиск в Съвета за приемането ни\", заяви лидерът на ПЕС Сергей Станишев в предаването \"Брюксел 1\" с водещ Милена Милотинова.  Освен това има въпроси в Европейския съвет, по които Холандия (б.р. - основен противник на приемането ни в Шенген) има интереси и по тях трябва да се преговаря, като в този процес отстоим нашия интерес за Шенген, заяви Станишев и даде пример със седалището на Европейската агенция по лекарствата, което след Brexit беше решено да е в Холандия. ", "date": "2018.12.16", "title": "Станишев: През 2019 година можем да бъдем в Шенген"}
{"url": "https://www.bgonair.bg/bulgaria/2018-12-16/radev-poiska-da-ima-posolstvo-na-yordaniya-v-sofiya", "text": "В днешния динамичен и глобален свят свързаността се измерва с контактите между хората, а нашите сънародници, живеещи в Йордания, и йорданците, завършили български университети, са живата връзка между двете страни. Това заяви държавният глава Румен Радев на среща в Аман с представители на българската общност в Йордания, цитиран от прессекретариата на \"Дондуков\" 2. Президентът подчерта, че откриването на посолство на Кралство Йордания в България ще укрепи още повече отношенията между двете приятелски държави и ще насърчи диалога между хората и бизнеса.  \r\n  \r\nРаботим за задълбочаване на диалога между България и Йордания на най-високо ниво, защото от това зависи да се развиват всички останали сфери от взаимен интерес, заяви президентът. Той изрази надежда, че тази визита ще даде прагматични резултати с оглед на икономическия форум, организиран в рамките на посещението в Аман, с участието на представители на 30 български компании и институциите, насърчаващи  връзките между бизнеса. \r\n  \r\n\"Както България, така и ЕС отчитат големите усилия на Хашемитското кралство да гради сигурност, мир и стабилност в региона. Вие носите на плещите си голям морален товар“, заяви още президентът и допълни, че страната ни подкрепя мирните и конструктивни инициативи на Йордания за стабилизиране на региона. По думите на българския държавен глава, благодарение на балансираната си политика страната се е оформила като остров на стабилност в Близкия Изток. \r\n  \r\nПрезидентът посочи, че концентрацията на голям брой бежанци в Йордания натоварва образователната, социалната система и финансите на държавата. „В лицето на България имате верен приятел и страната ни прави всичко според възможностите си да помага, а по линия на ЕС и ООН подкрепя мирните инициативи на Кралството“, каза Румен Радев. \r\n  \r\nВ срещата участваха представители на Клуба на завършилите в България йордански граждани, представители на българската общност в Йорданския университет, наши сънародници, които живеят и работят в Йордания. Те поискаха да бъде създадено неделно училище в Аман за децата на българската общност, както и да бъде улеснено придобиването на българско гражданство за децата от смесени семейства и за хората, които са работили в България. Президентът покани повече йордански младежи да следват в българските висши училища. Повече новини четете на  .", "date": "2018.12.16", "title": "Радев поиска да има посолство на Йордания в София "}
{"url": "https://www.bgonair.bg/bulgaria/2018-12-16/vandali-schupiha-dva-ot-novite-ogranichiteli-na-grafa", "text": "Вандали счупиха новите ограничители на столичната улица \"Граф Игнатиев\". Призмите с двойно по-малки размери от т.нар. \"перки на акули\" бяха представени в петък. Снощи два от фрагментите са били счупени. Призмите са залепени с полиуретан, който е изключително силен и затова при опит да бъдат извадени се руши и част от настилката. От Столичната община коментираха, че са подали сигнал в полицията. В района има видеонаблюдение, така че се надяват вандалите да бъдат разкрити. Ограничителите са от гранит и се разполагат на разстояние от около три метра и половина по споделеното между пешеходци и трамваи трасе.", "date": "2018.12.16", "title": "Вандали счупиха два от новите ограничители на \"Графа\""}
{"url": "https://www.bgonair.bg/bulgaria/2018-12-16/zhalt-kod-za-snyag-i-poleditsi-v-shest-oblasti-e-obyaven-za-nedelniya-den", "text": "Жълт код за сняг и поледици е в сила за шест области на страната за 16 декември, предупреждават от Националния институт по метеорология и хидрология (НИМХ). Областите с предупреждение за снеговалежи са София, Перник и Кюстендил. В тези райони се очаква образуване на снежна покривка. В областите Видин, Враца и Монтана жълтият код е за сняг и поледици. По поречието на река Дунав също има условия за поледици. В неделя ще бъде предимно облачно с валежи от дъжд, прогнозират синоптиците, пише  . В Северозападна и високите полета на Западна България в сутрешните часове също ще е дъжд, но още преди обяд ще го обърне на сняг. Вятърът постепенно ще се ориентира от запад, най-късно в Източна България, където през деня все още ще е от изток-югоизток – до умерен. Температурите в Северозападна България ще са почти без дневен ход – около 0°; в останалите райони максималните ще бъдат между 5° и 10°, на места в югоизточните райони и по-високи. Над Черноморието ще бъде облачно със слаби валежи от дъжд. Ще духа до умерен източен вятър. Максимални температури между 9° и 12°. Температурата на морската вода е 8-9°. Вълнението на морето ще е 3-4 бала. Над планините ще бъде облачно с превалявания от сняг, в масивите от Източна България – от дъжд. Ще духа умерен и силен юг-югозападен вятър, който привечер ще започне да се ориентира от запад-северозапад и ще отслабне. Максимална температура на височина 1200 метра – около 5°, на 2000 метра – около минус 1°.", "date": "2018.12.16", "title": "Жълт код за сняг и поледици в шест области е обявен за неделния ден"}
{"url": "https://www.bgonair.bg/bulgaria/2018-12-16/dyadokoledovtsi-se-vklyuchiha-v-remonta-na-grafa", "text": "Работници облечени като Дядо Коледа привлякоха вниманието на столичани. Кадрите се разпространиха в социалните мрежи и породиха коментари за ремонта на улица \"Граф Игнатиев\". Според потребителите облеклото на работниците е скандално и неуместно, а част от потребителите се питат къде е Инспекцията по труда.", "date": "2018.12.16", "title": "Дядоколедовци се включиха в ремонта на \"Графа\""}
{"url": "https://www.bgonair.bg/bulgaria/2018-12-16/lyubo-ganev-predstavi-svoya-fotoroman-svetat-otvisoko", "text": "\r\n След като Димитър Бербатов представи своята книга с турне в цяла България, още един изявен наш спортист с книга - фотороманът \"Светът отвисоко\" представя с чувство за хумор различни събития от живота на волейболиста Любо Ганев. Животът на спортиста е труден и изпълнен с лишения, но чувството за самоирония помага при преодоляването на препятствията, признава авторът. Не може да отличи кое от показаните събития е най-куриозно, защото от баща си научил, че животът трябва да се приема с чувство за хумор. Тези, които искаха лично да чуят тайната за успеха му, имаха възможност да го попитат, докато той раздава автографи на \"Панаира на книгата\" в НДК.", "date": "2018.12.16", "title": "Любо Ганев представи своя фотороман \"Светът отвисоко\""}
{"url": "https://www.bgonair.bg/bulgaria/2018-12-16/bezrabotnata-veronika-ot-staro-selo-vinagi-tryabva-da-se-daryava", "text": "\r\n Вероника Радкова от тутраканското Старо село е безработна, но успява да дарява неща от първа необходимост на семейства, за които се е уверила, че наистина имат нужда. Вероника, или Рони, както всички ѝ казват, не живее в лукс - това личи веднага, след като прекрачиш прага ѝ. Всичко е семпло, но подредено с вкус и любов. Телевизорът е още от старите, с кинескопите. Всичко е започнало с един кашон дрехи, подарени на нейния син. Оттам се замисля за нещата. Вече шеста година – понякога през контакти в социалните мрежи, понякога от приятели от цялата страна, Рони получава дрехи, пособия, играчки и издирва нуждаещи се семейства. Вероника е безработна, доходите в семейството идват само от съпруга ѝ, който заедно със сина им, всячески подпомага каузата на Рони. Днес тя е извикала една майка на четири деца от Старо село, за да им подари хранителни продукти и неща за децата ѝ. В тетрадки Рони записва датите и пази всяка една бележка за получени или изпратени помощи. Голяма част от тези разходи са за нейна сметка. Но е убедена че всеки може да прави това, което и тя – иска се просто малко състрадание към нуждаещи се около нас. И да направиш първата крачка.", "date": "2018.12.16", "title": "Безработната Вероника от Старо село: Винаги трябва да се дарява"}
{"url": "https://www.bgonair.bg/bulgaria/2018-12-16/snezhna-vielitsa-v-sofiya-160-snegorina-razchistvat-stolitsata", "text": "Във връзка с валежите от сняг в София започнаха обработки със смеси срещу заледяване. На терен са над 160 снегопочистващи машини, съобщиха от Столичната община. В момента се обработват общински пътища в районите \"Панчарево\", \"Нови Искър\", \"Овча купел\", \"Кремиковци\" и Банкя. Обработват се и опасни и стръмни участъци, улици и булеварди, по които се движи градски транспорт. Общественият транспорт към момента се движи навсякъде по обичайните си маршрути. От Общината напомнят на шофьорите да използват автомобилите си само добре оборудвани за движение при зимни условия и да шофират внимателно. Очаква се снеговалежите да продължат през деня.", "date": "2018.12.16", "title": "Снежна виелица в София, 160 снегорина разчистват столицата"}
{"url": "https://www.bgonair.bg/bulgaria/2018-12-16/start-na-sezona-v-zimnite-ni-kurorti", "text": "\r\n Официално откриха ски сезона в Боровец и Банско. Цените на дневните карти за лифтовете и в двата курорта са поскъпнали. И на двете места условията за зимен туризъм са добри.  На снежната Бъндеришка поляна се събраха десетки скиори. Не липсваха и сноубордисти. Трети пък просто се забавляваха.  Съботния ден беше изпълнен с десетки състезания, а най-атрактивни се оказаха \"Ловци на съкровища“, където се търсеше ключ, зарит в снега, и \"Влез в отбора на шампиона“, където аматьори се съревноваваха със спортисти от световен ранг. Минути преди да започне програмата на Бъндеришка поляна над Банско, мъглата си тръгна, а с масово спускане беше отбелязано началото на ски сезона. В Пампорово и Боровец цените на дневните лифт карти са по 58 лв., а в Банско – 65 лв. Общото поскъпване на туристическия пакет е между 7% и 11%, пресмятат експертите.", "date": "2018.12.16", "title": "Старт на сезона в зимните ни курорти"}
{"url": "https://www.bgonair.bg/bulgaria/2018-12-16/poreden-protest-sreshtu-zastroyavaneto-na-mestnostta-germankata-kray-sozopol", "text": "\r\n Достъп до скалите на созополския полуостров Германката в местността \"Буджака\" ще има. Това обеща на протестиращите кметът на града Панайот Рейзи. По-рано днес рибари и природозащитници се събраха на породен протест на емблематичното място. Искането им e да не им бъде отрязан пътя до морето. Строежът до защитените фиорди на Германката върви с пълна сила. Преди два месеца, когато се появи оградата, стана ясно, че тук ще се появят поредните луксозни вили. Рибари и туристи се оплакаха, че са били изгонени от скалите, тъй като теренът е частен.  Собственикът е оставил тясна пътека, но ако имотът бъде препроданен няма гаранция, че тя ще остане. Затова протестиращите поискаха общината в Созопол да промени подробния устройствен план на терена, така че да се гарантира достъп до скалите.", "date": "2018.12.16", "title": "Пореден протест срещу застрояването на местността \"Германката\" край Созопол"}
