{"url": "https://www.bgonair.bg/bulgaria/2018-08-16/bratya-dinevi-smyatat-da-sadyat-volen-siderov-za-kleveta", "text": "Братята Динко и Йордан Диневи смятат да съдят председателя на парламентарната група на \"Обединени патриоти\" Волен Сидеров заради обвиненията му срещу тях. Това се разбира от позиция на компанията на братята \"Диневи Груп\". По-рано тази седмица Сидеров обяви, че в заведенията им не се правят проверки, а в курорта Свети Влас почиват министри, които имат апартаменти в хотелските комплекси на братята.  В позицията си Диневи отричат тези твърдения.", "date": "2018.08.16", "title": "Братя Диневи смятат да съдят Волен Сидеров за клевета"}
{"url": "https://www.bgonair.bg/science/2018-08-16/ford-s-pogled-kam-badeshteto-sazdava-shopingmobil", "text": "Американският автомобилен производител Ford проучи потребителския пазар в различни страни, а в резултат на това инженерите на компанията вече работят върху създаването на удобен и полезен автомобил за пазаруване. Специалистите посочват, че в съвременния свят най-необходимата кола ще бъде шопингмобилът. Според резултатите от проучването отношението към покупките непрекъснато се променя, но експертите са установили тенденции. 55% от анкетираните отбелязват, че процесът на пазаруване е начин за почивка, като младите хора най-много обичат шопинга. Мнението на специалистите е, че 50% от купувачите не просто не са доволни от нещата, които са придобили по време на пазаруване, но дори остават неудовлетворени. Тъй като много от клиентите на Ford предпочитат да пазаруват, експертите ще разработят за тях удобен автомобил. Въпреки факта, че половината от респондентите в проучването твърдят, че предпочитат онлайн пазаруването, марката ще подготви подходяща кола шопинг със специални функции. Как ще изглежда тя обаче на този етап не е известно.", "date": "2018.08.16", "title": "Ford с поглед към бъдещето, създава шопингмобил"}
{"url": "https://www.bgonair.bg/world/2018-08-16/amerikanski-sayt-klasira-neprevzemaemite-strani-v-sveta", "text": "Американският портал \"We are the Mighty\", специализиран във военната тематика, посочва Русия, САЩ, Китай, Индия и Афганистан като страни, които не може да бъдат завоювани. Сред причините, поради които Русия не може да бъде военно превзета, порталът посочва сложните климатични условия, много голямата територия, армията, както и спецификата на националното самосъзнание.  Авторите отбелязват, че жителите на Русия по-скоро ще унищожат страната си, но няма да я оставят на завоевателите. От портала добавят, че завоевателят ще трябва да се сражава с руснаците в 11 часови пояса. Според авторите на публикацията САЩ не може да бъдат завоювани заради силната им армия, голямата територия, многобройното население и поради разрешеното притежание на собствено оръжие. В Китай завоевателите биха се сблъскали с население от 1,3 милиарда души, голяма площ, развита икономика, която бързо копира техническите постижения на други страни /включително военни разработки/, както и заболявания, разпространени поради пренаселеността. В Индия авторите посочват като пречка пред потенциални завоеватели климатичните и географските особености, както и големия брой подводници в крайбрежните води. В Афганистан възникват усложнения поради релефа и необходимостта многонационалното население да бъде подчинено, пише Газета.ру.", "date": "2018.08.16", "title": "Американски сайт класира непревземаемите страни в света"}
{"url": "https://www.bgonair.bg/economy/2018-08-16/amazon-gotvi-sayt-za-sravnyavane-na-zastrahovki-na-ostrova", "text": "Американският технологичен концерн Amazon.com Inc проучва някои от най-големите застрахователни компании в Европа, за да избере онези, които биха допринесли най-много към проектосайт за сравняване на цените на различните продукти, предлагани в сферата на застраховките във Великобритания. Това е едно от основните събития около Amazon напоследък, което ще отвори вратата на американския технологичен гигант към пазара на финансовите услуги в региона, предава Ройтерс. Трима представители на компании от застрахователната сфера са заявили пред агенцията, че са провели разговори с Amazon за възможното стартиране на сайта. Разговорите са част от поредица дискусии, които американската компания провежда със застрахователите, като за момента все още няма окончателно решение за активиране на сайта.  Въпреки че все още не е ясно какъв тип продукти ще предлага продуктът на Amazon, застраховките за дома и превозните средства остават най-популярни във вече съществуващите британски сайтове за сравнения, пише \"Тъй като Amazon се превръща в съществен фактор за домакинствата, независимо дали става въпрос за продукти, доставяни по домовете, охрана и наблюдение, домашни услуги като Wi-Fi инсталации, може да видите, че застраховките са следващата логична стъпка в развитието на компанията\", смята Ар Джей Хотови от Morningstar. Сайтът за сравняване на цени на различни застрахователни продукти ще бъде потенциално предизвикателство за вече съществуващите британски сайтове, тъй като той ще разполага с най-модерните технологии, както и обхвата и лоялността на верните потребители на Amazon. Два от най-добре развитите сайтове от тази сфера са comparethemarket.com, който разглежда продукти на компании като AXA, Hastings и eSure, както и сайтът GoCompare, в чийто списък влизат имена като Santander и LV. Британският проектосайт на Amazon ще се основава на вече съществуващите продукти на американската компания в Европа, които предлагат разширение на гаранции на производителите – услуга, известна като Amazon Protect. Въпреки че лоялната клиентска база на Amazon вероятно ще бъде привлечена от някои застрахователи, които ще бъдат щастливи да отстъпят част от своите дивиденти на Amazon, за да увеличат продажбите си, вероятността за намаляване на дивидентите чрез конкуренцията може да възпре други компании. Конкурентът на Amazon Google стартира сайт за сравнение на финансови услуги в Обединеното кралство и САЩ през 2016 г., но го свали само година по-късно заради ниския трафик.", "date": "2018.08.16", "title": "Amazon готви сайт за сравняване на застраховки на Острова"}
{"url": "https://www.bgonair.bg/world/2018-08-16/rekorden-broy-rumantsi-i-balgari-rabotyat-vav-velikobritaniya", "text": "Рекорден брой румънци и българи работят във Великобритания. Това съобщава Daily Mail, позовавайки се на данни на британската статистика.  Работните места, заети от българи и румънци в Обединеното кралство, са почти 400 000.  Това е 10 пъти повече спрямо броят им преди 10 години.  Само за последната година увеличението е с 50 хиляди души.", "date": "2018.08.16", "title": "Рекорден брой румънци и българи работят във Великобритания"}
{"url": "https://www.bgonair.bg/world/2018-08-16/v-italiya-shte-proveryavat-vsichki-mostove-i-tuneli", "text": "\r\n Италианското правителство нареди проверка на всички мостове и тунели в страната след трагедията в Генуа.  Започна и процедура за отнемането на концесията от компанията, отговаряла за поддръжката на злополучната магистрала.  От дружеството отричат да имат вина за случилото се и засега никой не е подал оставка. Италианският министър на транспорта обаче заяви, че ще поиска обезщетения, чийто размер може да достигне 150 млн. евро.  В същото време втора поредна нощ продължи операцията по издирването на оцелели сред отломките на срутения мост.  Властите споделят - въпреки че са подготвени за подобни операции заради честите земетресения на Ботуша, действията им са затруднени от падналите огромни бетонни блокове.", "date": "2018.08.16", "title": "След трагедията в Генуа: Проверяват всички мостове и тунели в Италия"}
{"url": "https://www.bgonair.bg/world/2018-08-16/v-znak-na-protest-sreshtu-sasht-turtsi-goryat-dolari-i-unishtozhavat-ayfoni", "text": "\r\n Напрежението по оста Вашингтон-Анкара расте. В социалните мрежи се появиха клипове на турци, които горят долари и унищожават айфони.  Действията им са в отговор на призива на президента Реджеп Ердоган за бойкот на американската електроника.  А турският авиопревозвач \"Тurkish airlines\" и турската телекомпания Tюрк телеком същевременно предприеха кампания за бойкот на реклами на Съединените щати и американски фирми. Снощи група таксиметрови шофьори от Истанбул, които бяха поставили на автомобилите си турския национален флаг, проведоха протест край консулството на САЩ в града и демонстративно поставиха там черен венец.", "date": "2018.08.16", "title": "В знак на протест срещу САЩ: Турци горят долари и унищожават айфони"}
{"url": "https://www.bgonair.bg/world/2018-08-16/predi-ruhvaneto-na-viadukta-kray-genua-vlastite-bili-preduprezhdavani-za-opasnostta", "text": "\r\n Властите в Италия се опасяват, че неразрушената част от моста в Генуа може да рухне всеки момент. Затова полицията следи никой да не преминава наложения периметър за сигурност.  Над 650 души, живеещи в сградите непосредствено под моста, са евакуирани. Скръбта на местните все повече прераства в гняв. До 300 моста, виадукта и тунели в Италия се нуждаят от ремонти, които ако не бъдат извършени, могат да доведат до трагедии като тази в Генуа. Това твърди инженер пред авторитетното издание \"Ла Република“. Близо 70% от инфраструктурата на страната е на най-малко 40 години. Местните пък признават - страхували са се да минават по моста Моранди, който е треперел от натоварения трафик.  Италианското правителство нареди проверка на всички мостове и тунели в страната. Започна процедура за отнемане на концесията и налагане на глоби от 150 милиона евро на компанията, отговаряла за поддръжката на магистралата. Министърът на транспорта призова и за оставки на мениджърите на дружеството. Оттам обаче твърдят, че нямат вина за трагедията. През 2013 година партията на Луиджи ди Майо блокира плановете за строеж на нова магистрала. Тя е трябвало да облекчи трафика по моста Моранди, откъдето минават по 25 милиона превозни средства годишно. След спирането на проекта виден местен индустриалец предупреждава - до 10 години мостът ще рухне.  Италианските власти вече започват да публикуват имената на жертвите. От една от смачканите до неузнаваемост коли е извадено тричленно семейство. Роберто и Ерсилия Пикинино тръгнали към дългоочакваната ваканция на остров Сардиния с 8-годишния си син Самуеле.  29-годишната медицинска сестра Марта пък пътувала със своя годеник Алберто. А четирима френски младежи се били насочили към технофестивал на остров Сицилия. За партито 19-годишната Аксел Плас взела назаем колата на баща си. За нея и за останалите – Мелиса, Натан и Уилям обаче приключението завършило в бездната под моста.", "date": "2018.08.16", "title": "Преди рухването на виадукта край Генуа: Властите били предупреждавани за опасността"}
{"url": "https://www.bgonair.bg/bulgaria/2018-08-16/pusnaha-na-svoboda-shofyora-koyto-pomete-6-momicheta-v-kiten", "text": "31-годишният Даниел Стоянов, който блъсна с колата си шест деца в Китен, е пуснат на свобода.  Той беше арестуван, след като пробите показаха, че е употребил алкохол и наркотици.  Софиянецът беше задържан ден след като помете шест момичета на оживена улица в Китен на 7 август. Стоянов определи случилото се като нещастие и заяви, че проблемът бил в неизправния му автомобил.", "date": "2018.08.16", "title": "Пуснаха на свобода шофьора, който помете 6 момичета в Китен"}
{"url": "https://www.bgonair.bg/denqt-on-air/2018-08-16/nebrezhnostta-kam-targovskiya-registar-e-prestapna-smyata-ekspert", "text": "\r\n Кои са неизвестните около кризата с Търговския регистър?  \"Търговският регистър е доста остаряло явление в сегашния IT свят. Сривът по всяка вероятност се дължи на лошо управление. Разбрахме, че не е кибератака, но все още няма доказателства за това. Спирането на 4 диска звучи несериозно. Ако дизайнът е бил правилен и архитектурата е била на място, то никой нямаше да пострада\", отбеляза експертът по киберсигурност Спас Иванов.   Според госта в \"Денят ON AIR\" проявената небрежност към Регистъра е престъпна.  \"Имало е анализ на риска, но той е проведен по изключително непрофесионален начин. Надявам се разследването да даде ясна информация кое е довело до този срив. ДАНС и МВР разследват. Дано не ни кажат врели некипели накрая\", отбеляза експертът.  В общественото пространство се върти идеята за Държавно електронно хранилище. Иванов твърди, че то би трябвало да изглежда като киберкрепост, в която никой нежелан да не може да проникне.  \"Това е нещо много трудно. Тези данни не бива да се намират на едно място. Има нови технологии като block-chain. Ние сме в ситуация на постоянна международна кибервойна. Засега не усещаме ефекта, но някога може и да го усетим\", заключи Спас Иванов пред Bulgaria ON AIR.", "date": "2018.08.16", "title": "Небрежността към Търговския регистър е престъпна, смята експерт"}
{"url": "https://www.bgonair.bg/denqt-on-air/2018-08-16/nova-internet-platforma-shte-bori-obezlyudyavaneto-po-selata", "text": "\r\n Подготвя се нова интернет базирана платформа, която ще се бори с обезлюдяването по селата. \"Още в преговорите за бъдещето на кохезионната политика искаме да заложим преференциално финансиране на такива региони. Платформата позволява на всеки, който е заинтересован, от кмет до обикновен гражданин, да снима пустеещи сгради, земи и обекти, да ги качи в интернет, за да може да ги виждат инвеститорите. Тази информация трябва да бъде преведена на 2 езика и да бъде разпространена в Европа и САЩ. Да видят хората какво имаме\", обясни евродепутатът от ГЕРБ/ЕНП Андрей Новаков.  От ефира на \"Денят ON AIR\" той отправи призив към всички зрители на Bulgaria ON AIR – тъй като платформата няма все още име, от ГЕРБ/ЕНП биха приели съвети и предложения от всеки заинтересован. \"Ако някой има идеи – нека да ги сподели във всичките ни профили в социалните мрежи\", посочи Новаков.   \"Евробюрокрацията е прекомерна. Понякога без никакъв смисъл. Постоянните проверки трябва да са базирани на риска. Ако дадена община няма проблеми с усвояването на европейските средства, то нека да бъде проверявана по-рядко. Не бива всички бенефициенти на тези пари да бъдат третирани като престъпници\", отбеляза гостът. Според евродепутата много хора не знаят какво предлага страната ни.  \"Имаме 2 опции – да се вайкаме, че нищо не става, или да го подкараме отнякъде. Вече правим първите тестове на платформата, до месец трябва да я пуснем. Заснехме пробно няколко села. Кметовете на съседните им села веднага изявиха желание да участват\", изтъкна политикът.  , за да разберете какво се случва в Европейския парламент!", "date": "2018.08.16", "title": "Нова интернет платформа ще бори обезлюдяването по селата!"}
{"url": "https://www.bgonair.bg/denqt-on-air/2018-08-16/voynata-na-patya-ne-spira-da-vzima-zhertvi-chiya-e-vinata", "text": "\r\n Пореден епизод от войната на пътя. 17-годишно момче и две момичета на 15 и 16 години са ранени, след като лек автомобил ги помете на тротоар в Петрич.  \"За съжаление трагедиите по пътищата са често срещано явление както у нас, така и в чужбина. И вероятно докато колите биват управлявани от хора, катастрофите няма да спрат\", коментира в студиото на  бившият началник на \"Пътна полиция\" Алекси Стратиев. По думите му акция \"Скорост\" не представлявала нищо повече от една PR акция, която цели да демонстрира, че по българските пътища се извършва контрол. \"По 3000 нарушения на ден могат и трябва да се установяват непрестанно. Това безспорно би повлияло на дисциплината на шофьорите и би намалило броя на загиналите и пострадалите\", подчерта още Стратиев. Пред   председателят на Българското обединение на шофьорите и председател на Съюза на преподавателите по авто-мото подготовка Йонко Иванов посочи, че вина за огромния брой загинали вследствие на катастрофи у нас имат и инстутуциите. \"Това е въпрос на политическа воля. От години настояваме да бъдат изградени полигони за екстремно шофиране, тъй като е необходимо обучение при различни условия. Също така е важно и хората да осъзнаят, че когато направят нарушение, трябва да си платят съответната санкция\", каза още той.", "date": "2018.08.16", "title": "Войната на пътя не спира да взима жертви, чия е вината?"}
{"url": "https://www.bgonair.bg/bulgaria/2018-08-16/otkriha-popravitelen-dom-za-nepalnoletni-vav-vratsa", "text": "\r\n 19 непълнолетни ще бъдат настанени в новия поправителен дом, който беше открит във Враца.  Младежите от дома в Бойчиновци се местят в обновените сгради в затворен и изолиран двор до Врачанския затвор.  За ремонта на сградите са изразходвани около 200 хиляди лева. За възпитанието и образованието на момчетата ще се грижи екип от 12 педагози, които са и социални работници.", "date": "2018.08.16", "title": "Откриха поправителен дом за непълнолетни във Враца"}
{"url": "https://www.bgonair.bg/sutreshen-blok/2018-08-16/parvi-stalb-vtori-stalb-pensiite-pak-shte-sa-mizerni", "text": "\r\n Нашата пенсионна система и пенсионна реформа е направена, за да получаваме мизерни пенсии. Това заяви финансовият експерт Мика Зайкова в коментар пред Bulgaria ON AIR. Думите ѝ идват на фона на новината, че през 2021 г. ще започне изплащането на вторите пенсии у нас. Те обаче няма да променят съществено стандарта на хората. Според изчисленията жена, която се е осигурявала на средна заплата, ще получи от втория пенсионен стълб малко над 43 лева. \"Не може да се очаква да получиш голяма втора пенсия, след като не си влагал много пари. Само 20 години е натрупването\", посочи Мика Зайкова и добави, че законът ограничава доста в инвестирането допълнителните пенсионни фондове.  Ако натрупването е по-малко от 20% от минималната пенсия, възможността е да си го изтеглиш наведнъж, стана ясно още от думите на финансовия експерт. Зайкова отбеляза още, че между 2000 и 2011 г. непрекъсното са намалявали осигурителните вноски и това допълнително е създало проблем с пенсиите. \"Идеята на тази реформа беше да се задължат частните фондове да поддържат минимум от резерви. Ако искаме да се подобри ситуацията във втория стълб, е необходима доста по-сериозна реформа\", коментира в \"България сутрин\" икономистът Георги Вулджев. Той предложи да се увеличат вноските във втория стълб за сметка на първия. Вулджев посочи още, че стажът при изчисляване на пенсиите се фиксира \"малко на случаен принцип\". Дефицитът в първия осигурителен стълб продължава да расте поради демографската криза, уточни икономистът.", "date": "2018.08.16", "title": "Първи стълб, втори стълб... Пенсиите пак ще са мизерни"}
{"url": "https://www.bgonair.bg/economy/2018-08-16/turtsiya-smekchi-tona-iska-da-pregovarya-sas-sasht-za-mitata", "text": "\r\n Турция е готова да преговаря със Съединените щати за разрешаване на проблемите между двете страни. Това заяви в Анкара турският външен министър Мевлют Чавушоглу.  Вчера Турция наложи мита върху автомобили, алкохол и тютюн, внасяни от Съединените щати. Това пък стана в отговор на наложените по-рано от Вашингтон наказателни мита върху турските алуминий и стомана.  В същото време стана ясно, че Катар ще инвестира 15 милиарда долара в Турция. Това ще стане чрез турските банки и финансовия пазар. Договорката е постигната след вчерашната среща между турския президент Реджеп Ердоган и емира на Катар – Тамим бин Хамад ал Тани.", "date": "2018.08.16", "title": "Турция смекчи тона, иска да преговаря със САЩ за митата"}
{"url": "https://www.bgonair.bg/economy/2018-08-16/valutnata-kriza-udari-miliarderite-v-turtsiya", "text": "Валутната криза в Турция се е отразила негативно върху най-богатите хора в страната. Турската лира достигна рекордно дъно на 13 август, като загуби близо 21% от стойността си спрямо долара само за пет дни. По-слабата лира е оставила 13 от 35-та турски милиардери, наблюдавани от Forbes, извън индекса на списанието към вторник сутринта. Откакто Forbes публикува списъка си с милиардерите през 2018 г. в началото на март, 35-та турски магнати са загубили най-малко 23 млрд. долара от колективното си нетно богатство, главно заради срива на лирата. От началото на годината до 13 август тя е загубила 45% от стойността си спрямо долара. Сред 13-та магнати, които вече не са милиардери, са имотният магнат Али Агаоглу, известен като \"турския Тръмп\", и Мустафа Латиф Топбас, един от приятелите на президента Реджеп Тайип Ердоган и собственик на BIM, най-голямата верига магазини за евтини стоки в страната. С колко е обедняла най-богатата жена в южната ни съседка може да видите в продължението на материала в  . Снимка: Pixabay", "date": "2018.08.16", "title": "Валутната криза удари милиардерите в Турция"}
{"url": "https://www.bgonair.bg/bulgaria/2018-08-16/shefkata-na-agentsiyata-po-vpisvaniyata-veroyatno-shte-bade-uvolnena", "text": "\r\n Най-вероятно с позицията си ще се раздели шефката на Агенцията по вписванията Зорница Даскалова, заради скандала със сриналия се и неработещ вече седмица търговски регистър.  Премиерът Борисов обяви, че не е доволен от нейната работа, и след като проблемът се отстрани и регистърът заработи, ще има кадрови промени.  От Агенцията по вписванията уверяват, че работят денонощно за отстраняването на повредата, заедно с външната фирма \"Лирекс БГ\", която се грижи за регистъра.  От вчера може да се проверява актуалното състояние на фирмите. Останалата част от системата все още не работи, което блокира работата на всички търговски дружества.", "date": "2018.08.16", "title": "Шефката на Агенцията по вписванията вероятно ще бъде уволнена"}
{"url": "https://www.bgonair.bg/bulgaria/2018-08-16/borisov-dade-start-na-stroitelstvoto-na-nov-uchastak-ot-am-hemus", "text": "\r\n Началото на строителството на нови 16 километра от магистрала \"Хемус\" бе дадено днес в присъствието на премиера Бойко Борисов. Участъкът между Буховци и Белокопитово ще бъде готов за година и два-три месеца.  Ще бъдат изградени шест виадукта, един мост, един надлез, един пътен възел и единадесет пресичания със селскостопански пътища.  Стойността на договора за проектиране и строителство е близо 120 млн. лева.  Проектът ще се изпълнява изцяло със средства от републиканския бюджет.  ", "date": "2018.08.16", "title": "Борисов даде старт на строителството на нов участък от АМ \"Хемус\""}
{"url": "https://www.bgonair.bg/reportazhi/2018-08-16/spryaha-iztichaneto-na-mazut-ot-potanaliya-korab-kray-sozopol", "text": "\r\n Овладяно е изтичането на мазут от потъналия преди век кораб в Созополския залив. Плавателният съд е силно корозирал и източването на горивото трябва да се прави много внимателно, за да се избегне всякакъв риск от инциденти, обясниха от Морската администрация. Към момента ситуацията е овладяна, а пробойните в плавателния съд са запушени. Водолазите са установили, че изтичането на мазута става през нитовете на кораба. Вече е ясно, че американският параход \"Мопанг\" е бил с пълни резервоари , когато е потънал. Източването на горивото ще започне едва когато спадне вълнението на морето. Това ще стане не по-рано от 25 август.  Очакват се предложенията и офертите на единствените две фирми у нас, които разполагат с необходимата техника за подобна операция. В понеделник местният кризисен щаб в Областна управа – Бургас трябва да разгледа офертите и да ги внесе в Министерския съвет. Там разходите по операцията трябва да бъдат одобрени, предаде Стиляна Георгиева.", "date": "2018.08.16", "title": "Спряха изтичането на мазут от потъналия кораб край Созопол"}
{"url": "https://www.bgonair.bg/reportazhi/2018-08-16/izgoreli-diskovi-ustroystva-prichinili-sriva-na-targovskiya-registar", "text": "Вицепремиерът Томислав Дончев обяви, че проблемът с блокирания от дни Търговски регистър е чисто технически. \"Става дума за технически проблем - изгорели дискови устройства. Последните 6-7 дни се работи постоянно за възстановяването на 25 терабайта информация\", настоя тоя. \"Не очаквайте да ви успокоявам. Това е изключително сериозна ситуация и никой не би трябвало да я подценява. Не може да се говори за загуба на информация. Абсолютно невъзможно е тя да се манипулира или някой да се възползва от нея\", успокои обаче Дончев. По думите му две са основните задачи - възстановяване на дейността на регистъра и да се установи кой е виновен. \"Въпреки че става въпрос за технически проблем, допускаме, че някой да не си е свършил достатъчно добре работата. Това не е единственият архив в държавата. Имаме наредби как трябва да се съхранява подобна информация\", обясни Дончев, цитиран от  . Проблемът с регистъра е от 10 август и се очаква да бъде решен окончателно през следващата седмица. Дончев съобщи, че за това се работи денонощно, като функционалностите се възстановяват поетапно. Институциите уверяват, че проблемът е технически и с данните няма как да се злоупотреби. Дончев обаче посочи, че случилото се показва колко крехка и уязвима е цялата система, когато преминаваме към електронно управление и как \"една техническа криза може да се превърне в икономическа, търговска и каква ли не друга\". Вицепремиерът заяви и че за да няма подобни кризи в бъдеще, ще трябва да се отделят повече пари, включително за киберсигурност. От понеделник Държавната агенция \"Електронно управление\" ще направи проверка на всички електронни системи.", "date": "2018.08.16", "title": "Изгорели дискови устройства сринали Търговския регистър"}
{"url": "https://www.bgonair.bg/reportazhi/2018-08-16/otkriha-tyaloto-na-ednoto-momche-padnalo-ot-valnoloma-vav-varna", "text": "\r\n Спасителите намериха тялото на едно от момчетата, които паднаха от вълнолома при пристанище Варна снощи. Продължава издирването на другото 14-годишно момче. 15 август – празникът на Варна, шест деца отиват на пристанището, за да гледат концерта и зарята. Качват се на вълнолома, разхождат се по него. Една от вълните обаче се оказва прекалено висока и силна. Две от момчетата - на 13 и 14 години изчезват в морето.  Районният прокурор обясни, че вълна е повлякла децата. Едното е било повлечено по-навътре, другото е успяло да се задържи, но вълните са продължили да го удрят.  Останалите четири деца тръгват за помощ. Докато тя дойде обаче падналите в морето две момчета вече са изчезнали от погледите.  Подаден е сигнал на 112, започва издирвателна акция – катери, водолази, екипи на пожарната, МВР и военноморските сили се включват. На място пристигат и следователи.  През нощта акцията е прекратена и подновена на разсъмване. При нея пострада и водолаз – вълна е блъснала Любомир Димитров в тетраподите. ", "date": "2018.08.16", "title": "Откриха тялото на едно от момчетата, паднали от вълнолома във Варна"}
{"url": "https://www.bgonair.bg/bulgaria/2018-08-16/otpadat-garantiranite-subsidii-za-npohu", "text": "\r\n Отпадат гарантираните субсидии за Национално представените организации на хората с увреждания(НПОХУ). Това стана ясно след поредната работна група в Социалното министерство.  Ще бъде променен и критерият, по който се определя коя неправителствена организация да е национално представена.  Друго искане на майките на деца с увреждания и омбудсмана също беше разписано, а именно - текстовете за личната помощ ще бъдат финализирани в отделен закон от този за хората с увреждания.  За финансовата рамка обаче все още се говори само прогнозно.", "date": "2018.08.16", "title": "Отпадат гарантираните субсидии за НПОХУ"}
{"url": "https://www.bgonair.bg/bulgaria/2018-08-16/zabraniha-za-piene-vodata-v-harmanli-zaradi-zavisheni-niva-na-uran", "text": "\r\n Водата в Харманли е забранена за пиене и готвене. Ограничението важи не само за града, но и за четири села в общината. Причината е открит уран.  Изследвания на водата в Харманли показаха завишени стойност на уран и алфа активност. Очаква се в града да има водоноски, а от общината започват да доставят минерална вода в здравните, социалните и учебните заведения.", "date": "2018.08.16", "title": "Забраниха за пиене водата в Харманли заради завишени нива на уран"}
{"url": "https://www.bgonair.bg/sutreshen-blok/2018-08-16/zinaida-zlatanova-za-sriva-na-targovskiya-registar-palno-bezobrazie", "text": "\r\n Седмица измина от сриването на системата на Търговския регистър, а той все още не може да се използва напълно. Очаква се това да стане възможно през следващата седмица.  Пълно безобразие. По този категоричен начин определи ситуацията бившият министър на правосъдието и вицепремиер Зинаида Златанова. Според нея крахът в системата е резултат от много дълго неглижиране на основни функции на Министерството на правосъдието. \"Това е високотехнологичен център от национално значение. По мое време се дублираше в реално време операцията и веднъж седмично се дублираше втори път. Така няма как да се загуби информация. Огромна \"заслуга\" на сегашния министър е, че не може до такава степен да се партизанства в администрацията. Когато сте назначили некомпетентни партийни кадри, няма какво друго да стане освен гаф, бъг в системата\", заяви Златанова пред Bulgaria ON AIR. Тя отхвърли тезата на отговорните за проблема лица, че са купувани некачествени технически средства и още веднъж настоя, че дефектът е в системата на работа.  \"Не може да давате на едни и същи фирми да поддържат регистрите, базата данни, софтуера и хардуера. Би следвало да бъдат възлагани на отделни фирми. Изключителни безобразия\", подчерта Зинаида Златанова в \"България сутрин\". Тя отбеляза, че подобни гафове ни отдалечават от Шенген и прогнозира, че в близките 10 години няма да има развитие по темата. Вчера на заседание в Министерския съвет вицепремиерът Томислав Дончев предложи създаването на единно хранилище за данните от всички държавни ведомства. \"Това не ви ли се вижда като голяма глупост? Да сложим на едно място цялата информация за държавата... Много жалко, че така пропадна всичко\", коментира предложението Златанова.  ", "date": "2018.08.16", "title": "Зинаида Златанова за срива на Търговския регистър: Пълно безобразие!"}
{"url": "https://www.bgonair.bg/bulgaria/2018-08-16/sreshti-strahove-novo-naprezhenie-okolo-zakona-za-horata-s-uvrezhdaniya", "text": "\r\n Нов рестарт на разговорите в социалното министерство около Закона за хората с увреждания. След като миналата седмица майките си стиснаха ръцете с национално представителните организации, само дни по-късно напрежението отново ескалира.  От срещата зависи дали ще се проведе и официалната, насрочена за утре в Министерския съвет, на която трябва да присъства и социалният министър Бисер Петков. Преди дни той заяви, че се прави всичко възможно законът да влезе за обсъждане в Народното събрание, за да може да бъде приет по-скоро. Майките обаче се опасяват, че се правят промени в законопроекта и исканията им ще отпаднат. \"Това са нашите искания от самото начало - индивидуалната оценка, в която няма компромис, помощните средства и медицинските изделия, по отношение на които няма компромис...\", заяви омбудсманът Мая Манолова.   ", "date": "2018.08.16", "title": "Срещи, страхове... Ново напрежение около Закона за хората с увреждания"}
{"url": "https://www.bgonair.bg/bulgaria/2018-08-16/stolichani-s-oplakvaniya-za-zadushliva-mirizma-so-kategorichni-opasnost-nyama", "text": "\r\n Задушлива миризма на изгоряло се усеща периодично в няколко квартала на София. Сигналите са за \"Хаджи Димитър\", \"Левски\", \"Подуяне\" и \"Сухата река\", оплакват се и хората от \"Надежда\" и \"Люлин\". Сигналът е още от вчера вечерта. В момента задушлива миризма няма. След сигнала веднага кметът на София Йорданка Фандъкова е назначила проверка по случая. Мобилизирани са няколко екипа на РИОСВ и Пожарна безопасност. Лаборатория за измерване на качеството на въздуха веднага е била позиционирана на място, но показателите са в норма.  \"В момента тече 24-часово замерване на въздуха и всичко е в норма. Има 3 мобилни екипа, които обикалят из кварталите в района и мерят дали има забранени вещества във въздуха. Има и подготвен авариен на пожарната\", уточни пред  Красимир Димитров - директор на \"Аварийна помощ и превенция\" към Столичната община. По думите му миризмата може да е била факт заради запалване на сметище или боклуци.  \"Проверките ще продължат през целия ден, 24 часа ще се наблюдават районите. В момента има екипи, които са се насочили към промишления район \"Сердика\".", "date": "2018.08.16", "title": "Столичани с оплаквания за задушлива миризма... СО категорични: Опасност няма!"}
