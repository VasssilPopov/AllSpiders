{"url": "https://www.bgonair.bg/world/2018-07-30/facebook-i-mark-zukarbarg-na-sad-zaradi-podvezhdashti-izyavleniya", "text": "Facebook и главният изпълнителен директор Марк Зукърбърг на съд. Причината е, че не съобщили за спада на акциите.  Подаденият иск обвинява Зукърбърг и главния му финансист, че са направили подвеждащи изявления и не са успели да съобщят за забавянето на ръста на приходите, за спадащите оперативни маржове и свиването на броя активни потребители.  Пазарът е бил \"шокиран\", когато \"истината\" излязла наяве.", "date": "2018.07.30", "title": "Facebook и Марк Зукърбърг на съд заради подвеждащи изявления"}
{"url": "https://www.bgonair.bg/bulgaria/2018-07-30/teteven-otnovo-pod-voda-poroi-zatvoriha-reditsa-patishta", "text": "Порои отново потопиха района на Тетевен. Само за няколко часа там се изляха около 30 л/кв.м.  Изключително затруднено е движението на един от основните пътища, които водят към града. Изцяло затворен е пътят Ябланица-Тетевен.  Към момента няма информация за нанесени сериозни материални щети. Със сигурност обаче има наводнени дворове на къщи.  Само преди няколко дни в града беше отменено бедственото положение, обявено след предишните обилни валежи.", "date": "2018.07.30", "title": "Тетевен отново под вода – порои затвориха редица пътища"}
{"url": "https://www.bgonair.bg/denqt-on-air/2018-07-30/v-makedoniya-ima-silno-izrazena-dvuposochna-politika-kategorichen-e-zhurnalist", "text": "\r\n С 67 гласа \"за\" и 1 \"против\" македонският парламент гласува предложение за свикване на референдум за новото име на страната. Преди гласуването обаче депутатите от опозиционната партия ВМРО-ДПМНЕ напуснаха залата и бойкотираха гласуването Въпросът на референдума ще гласи \"За членство в ЕС и НАТО ли сте с приемане на договора с Гърция?\" и ще се състои на 30 септември тази година. По думите на първия български кореспондент в Македония Николай Коев в момента има различни гласове \"за\" и \"против\" процесите там. \"Интересно е, че ВМРО устояха на своите предварителни позиции да бойкотират гласуването в парламента, когато трябваше да се вземе и решението за референдума. Има силно изразена джендър политика в Македония\", подчерта журналистът в \" \". Според него в Македония има доста честа промяна и дори двупосочност на политическите настроения в държавата. \"Македонците първоначално се сърбееха, антибългаризмът растеше. Договорът ни с Македония е доста голям пробив и нещата сякаш се промениха. Той е дело на българските политици още от създаването на Македония\", категоричен е Коев пред  . Той е на мнение, че в момента в държавата има една нестабилност, което доста притеснително.", "date": "2018.07.30", "title": "В Македония има силно изразена двупосочна политика, категоричен е журналист"}
{"url": "https://www.bgonair.bg/economy/2018-07-30/benzinat-e-hem-nay-evtin-u-nas-ot-es-hem-nay-mnogo-plashtame", "text": "Бензинът в България е най-евтин в Европейския съюз. Горивото обаче е най-недостъпно от гледна точка на доходите. Средната номинална цена на бензина, продаван в България през второто тримесечие на годината, е 1,14 евро за литър. Това е най-ниското ниво, отчетено сред всички държави-членки от Общността. Данните са на Bloomberg, като агенцията следи цените на масовия бензин А-95 в 61 страни по света. Въпреки че у нас бензинът е най-евтин, шофьорите имат най-малка възможност да си го купят. Оказва се, че един литър А-95 струва 5.46% от средния дневен доход в България. Най-близо до това ниво е северната ни съседка Румъния, но заради по-високите реални доходи там, шофьорите дават за бензин 4.37% от среднодневния си доход.  В световен мащаб цените на бензина са се покачили средно с 6% спрямо първото тримесечие и с 15% при сравнение с второто тримесечие на 2017 година. Най-скъпо в ЕС е горивото в Норвегия и това при положение, че край бреговете на скандинавската държава се добива нефт. Най-евтино е горивото в страните, които произвеждат петрол. В Иран литър бензин А-95 струва 24 евроцента, а в Русия 62 евроцента.", "date": "2018.07.30", "title": "Бензинът е хем най-евтин у нас от ЕС, хем най-много плащаме..."}
{"url": "https://www.bgonair.bg/world/2018-07-30/advokatite-v-sarbiya-spirat-rabota-za-sedmitsa-v-znak-na-protest", "text": "Адвокатите в Сърбия спират работа за седмица в знак на протест след убийството на техен колега. Заради стачката те няма да поемат дори спешни случаи. Адвокатът Драгослав Огнянович беше убит в сръбската столица Белград в събота вечерта, а 26-годишният му син беше ранен в ръката.  Огнянович е известен с това, че е бил част от екипа, защитавал Слободан Милошевич, както и че е бил защитник на лидера на т.нар. Земунски наркоклан. Именно контактите на Огнянович в престъпния свят са в основата на версиите за покушението, по които работи полицията.", "date": "2018.07.30", "title": "Адвокатите в Сърбия спират работа за седмица в знак на протест"}
{"url": "https://www.bgonair.bg/world/2018-07-30/katastrofa-s-helikopter-v-pekin-zaginali-nyama", "text": "Хеликоптер падна на паркинг в Пекин. Четирима души са ранени.  Няма пострадали на земята. Пилотът е успял да насочи машината далеч от много населените райони.  В ход е разследване на катастрофата.", "date": "2018.07.30", "title": "Катастрофа с хеликоптер в Пекин – загинали няма"}
{"url": "https://www.bgonair.bg/bulgaria/2018-07-30/kmet-v-rusensko-prizova-stopanite-sami-da-ubiyat-zhivotnite-si-imalo-chuma", "text": "\r\n Напрежение в русенската община Сливо поле. Заради потенциалната заплаха от африканска чума по свинете, кметът на общината препоръча частните стопани доброволно да умъртвят животните си.  Мотивът е, че ако болестта се появи при тях, големите свинекомплекси в региона ще пострадат сериозно.  В село Ряхово се отглеждат 30 прасета, a стопаните им недоумяват защо трябва да ги убиват, след като болест в региона няма.  Категорични са, че няма да последват препоръката на кмета на Сливо поле. Самият градоначалник не пожела да коментира препоръката си. ", "date": "2018.07.30", "title": "Кмет в Русенско призова стопаните сами да убият животните си – имало чума"}
{"url": "https://www.bgonair.bg/bulgaria/2018-07-30/badeshtite-7-klasnitsi-po-novi-programi-uchebnitsi-i-nvo", "text": "\r\n Две седмици повече ще учат бъдещите седмокласници, предстоят и леки промени в Националното външно оценяване.  Бъдещите седмокласници са първият випуск, който ще бъде обучаван по новите програми и учебници. Целта е Националното външно оценяване да провери знанията от целия прогимназиален курс. Според новите наредби седми клас вече ще се явява финален за началния образователен етап, затова учениците ще учат до 30 юни, тоест с две седмици повече. По български език ще се оценяват знанията от 5 до 7 клас, а по литература в изпита ще влизат само произведения, изучавани в 7 клас. Добавят се и две нови творби на Добри Чинтулов и по една глава от произведения на Алеко Константинов.", "date": "2018.07.30", "title": "Бъдещите 7-класници - по нови програми, учебници и НВО"}
{"url": "https://www.bgonair.bg/economy/2018-07-30/inerkom-shte-obzhalva-pred-vas-reshenieto-na-kzk-za-sdelkata-chez", "text": "\"Инерком\" ще обжалва пред Върховния административен съд решението на КЗК за спиране на сделката с ЧЕЗ, съобщиха от кандидат купувача. Преди две седмици комисията съобщи, че спира сделката и се аргументира - ако тя се реализира, \"Инекром\" ще придобие статута на основен производител на електрическа енергия и ще има предимство пред останалите участници на пазара.", "date": "2018.07.30", "title": "\"Инерком\" ще обжалва пред ВАС решението на КЗК за сделката \"ЧЕЗ\""}
{"url": "https://www.bgonair.bg/world/2018-07-30/zadarzhaha-65-godishen-mazh-za-pozharite-kray-atina", "text": "В Гърция е задържан 65-годишен мъж, заподозрян за опустошителните пожари. Според местна медия мъжът палел сухи треви. А жертвите на oгнената стихия край Атина вече са 91. 25 души още се издирват.  Тази сутрин гръцкият премиер Алексис Ципрас посети изпепеленото селище Мати и разговаря с пожарникари и спасители.  Правителството е подложено на сериозни критики за реакцията си при най-смъртоносния пожар в Европа за последния век.  В петък Ципрас заяви, че \"поема политическата отговорност за трагедията\", но няма да подава оставка.", "date": "2018.07.30", "title": "Задържаха 65-годишен мъж за пожарите край Атина"}
{"url": "https://www.bgonair.bg/world/2018-07-30/sled-pozharite-proliven-dazhd-navodni-atina", "text": "Жертвите на пожарите край Атина станаха 91. 25-ма души още се издирват. А природните катаклизми в гръцката столица продължават. Буря с проливен дъжд наводни града. Пожарната е получила над 190 сигнала за помощ вследствие на наводнението. Много улици станаха непроходими, а коли бяха залети от придошлите води. Затворени бяха и някои от станциите на метрото.  ", "date": "2018.07.30", "title": "След пожарите: Проливен дъжд наводни Атина"}
{"url": "https://www.bgonair.bg/bulgaria/2018-07-30/piyan-si-napravi-selfi-s-katastrofa-a-sled-tova-sedna-zad-volana", "text": "Пиян си направи селфи на мястото на катастрофа между две коли, а след това седна зад волана на камиона си, но полицията го задържа. Случката се разиграла вчера около 16:40 на кръстовище в село Илия Блъсково. Заради неспазване на предимство две коли са се ударили. Пострадал е 26-годишният шофьор на едната кола. Той е получил фрактура на носа, закаран е в болницата в Шумен, а лекарите са го правили да се лекува вкъщи. Оказало се, че и двамата шофьори, които са катастрофирали са били напълно трезви, но пък докато полицаите правели оглед на мястото на инцидента, там отишъл трети шофьор, за да си направи селфи с потрошените коли. Униформените го помолили да напусне, той си тръгнал, седнал зад вола на камиона си \"Мерцедес Спринтер\", но понеже се движел странно, бил спрян за проверка. 39-годишният мъж от село Дибич бил тестван с дрегер, който отчел 2,58 промила алкохол в издишания въздух. Не е дал кръвна проба за анализ. Задържан бил за срок до 24 часа.", "date": "2018.07.30", "title": "Пиян си направи селфи с катастрофа, а след това... седна зад волана"}
{"url": "https://www.bgonair.bg/bulgaria/2018-07-30/sds-pred-razpadane-premahva-chlenskiya-vnos", "text": "Разцеплението на сините доведе дотам, че в редиците на СДС са останали едва 10 000 членове. От тях пък не всички си плащат и членския внос, но явно това няма значение, защото има идея той да отпадне. Иначе лидерът на лидерът на партията Румен Христов съобщи, че фокусът на съюза ще е върху местните избори следващата година. \"Надяваме се след тях да имаме двойно повече представителство в общинската власт. Иначе и сега СДС е най-добре представена в местната власт от старата десница. За разлика от БСП, ние имаме кметове на областни градове\", коментира Христов. Според него парламентарни избори няма да има скоро, макар че и СДС би се радвало на такъв сценарий, защото така можело да се бори за място в парламента. \"Не виждам на вратата да чукат избори, за да бързам с коалиции. Първата редица е да стегнем собствените си редици\", призна Христов добави, че цялото ДСБ от Перник се прехвърлило в СДС. На днешното заседание на Националния съвет за главен секретар беше избран Илия Лазаров. Поканата за поста дошла лично от Румен Христов. Двамата са работили заедно 5 г. в Президентството по времето на Петър Стоянов - Христов като главен секретар, Лазаров - като шеф на кабинета на държавния глава. Първото предложение на новия главсек е да се премахне задължителният членски внос и който може, да дава дарения, за да се възроди съюзът. Повече новини четете на  .", "date": "2018.07.30", "title": "СДС пред разпадане - премахва членския внос"}
{"url": "https://www.bgonair.bg/denqt-on-air/2018-07-30/sasht-i-es-spirat-targovskata-voyna-zasega-iztakna-analizator", "text": "\r\n Европейският съюз и САЩ сложиха край на търговската война помежду си. Вашингтон и Брюксел се договориха да спрат въвеждането на нови мита, докато траят преговорите за обновяване на търговските им отношения. \"Митническата война по-скоро е отложена. САЩ и ЕС не се разбират поради идеологически различия. Тръмп не вярва, че многостранната дипломация е възможна. Той иска да се договаря с всяка държава-членка поотделно. Очевидно каквото и да са имали като противоречия – срещата приключи добре\", обясни европеистът Вихър Георгиев.  Според анализатора няма никаква пречка след месец-два да станем отново враг номер едно за САЩ.  \"Публичната информация от преговорите между Вашингтон и Брюксел не е много. Юнкер има голяма заслуга за отлагане на конфликта с Америка. Дялът на Европа в световната икономика ще намалява по ред причини. Тръмп воюва икономически с Китай, с Индия и с кой ли още не\", посочи гостът в \"Денят ON AIR\".  Темата на разговора обхвана и идеята на френския президент за трите кръга на развитие на Съюза. У нас тази идея е по-известна като \"Европа на няколко скорости\".  \"Много малко хора разбират, че ЕС ще продължи да бъде изграждан върху ценности. Съюзът няма да приеме определен вид поведение, защото някой е открил топлата вода. ЕС ще продължи да работи така със или без някого. От нас се очаква да имаме тези ценности, ако искаме да се развиваме заедно с нашите съюзници\", подчерта европеистът Георгиев пред Bulgaria ON AIR. ", "date": "2018.07.30", "title": "САЩ и ЕС спират търговската война… Засега, изтъкна анализатор"}
{"url": "https://www.bgonair.bg/bulgaria/2018-07-30/katastrofa-s-balgari-v-germaniya-prati-petima-v-bolnitsa", "text": "Две коли се удариха челно в град Щаде, който се намира на 45 км от Хамбург. Седем души са пострадали при инцидента, пише \"Билд\".  В едната кола пътували петима българи, сред които и 11-месечно бебе. Всички пътници в автомобила са ранени.  Колата с нашенците била с холандска регистрация, а сигнал за инцидента е получен около 17:40 часа вчера. Двадесетгодишният шофьор не могъл да удържи колата на мокрия път и се ударил челно в идващата срещу него кола.  Шест линейки и 2 спасителни хеликоптера са пристигнали на мястото на инцидента. Четири от ранените са откарани с линейки в болници в Щаде, а трима от тях са транспортирани с хеликоптери до клиника в Хамбург, пише \"24 часа\".", "date": "2018.07.30", "title": "Катастрофа с българи в Германия прати петима в болница"}
{"url": "https://www.bgonair.bg/world/2018-07-30/v-rusiya-poiskaha-ostavka-na-pravitelstvoto-i-impiychmant-na-putin", "text": "\r\n Хиляди руснаци излязоха на поредния масов протест срещу плановете на кабинета да увеличи възрастта за пенсиониране. В момента спорната пенсионна реформа, подкрепена от партията на Владимир Путин, се обсъжда в парламента.  Участниците в протеста скандираха искания за оставка на правителството, разпускане на парламента и импийчмънт на държавния глава.  Сред демонстрантите беше и опозиционерът Алексей Навални, многократно арестуван от властите заради политическата си дейност и критиките си към Путин. След приключването на протеста няколко от организаторите му бяха задържани.", "date": "2018.07.30", "title": "В Русия поискаха оставка на правителството и импийчмънт на Путин"}
{"url": "https://www.bgonair.bg/bulgaria/2018-07-30/zadarzhaha-chetirima-za-strelbata-po-ohranitel-v-plovdiv", "text": "Четирима души са задържани заради стрелбата по охранител в Пловдив през уикенда. Те са арестувани в Слънчев бряг, a част от тях имали стари спорове с простреляния охранител.  33-годишният охранител беше прострелян вчера рано сутринта в Пловдив, когато се прибирал към дома с колата си.  Той беше откаран в болница с няколко куршума в краката, без опасност за живота. ", "date": "2018.07.30", "title": "Задържаха четирима за стрелбата по охранител в Пловдив"}
{"url": "https://www.bgonair.bg/denqt-on-air/2018-07-30/v-balgariya-ima-mnogo-polititsi-lideri-i-darzhavnitsi-nyama-smyatat-analizatori", "text": "\r\n Политическият живот у нас беше белязан тази година от няколко събития - европредседателството, което според мен беше успешно, тежките скандали в правителството, ерозията на държавността и институциите и накрая завърши с отхвърлянето на Истанбулската конвенция. Така журналистът Валерия Велева коментира в студиото на \" \" основните политически събития, които се случиха у нас през последните няколко месеца. \"Ние политици имаме, партийци имаме, нямаме държавници, нямаме визионери, нямаме лидери. Няма нито едно име в момента, което да застане на балкона на Иван Вазов и да каже, че ще ни спаси. Българският политически елит се самоизяжда в близките 30 години. Те смятат, че ако унищожат другите, тяхното време няма да дойде\", категорична е Велева. Все пак журналистката смята, че в последните години не е имало толкова силна и агресивна опозиция. \"БСП в момента се явява фактор, които държи ГЕРБ изправен и концентриран. Непрекъснато социалистите са на бойна нога. БСП непрекъснато намира пропуските в управлението на ГЕРБ, за да ги атакува. Нинова стигна дотам, че да извика премиера, който да дойде за 30 минути в Народното събрание. Опозицията има своята положителна роля за обществото\", отбеляза Велева. По думите на писателя Димитър Недков има тотално компрометиране на политическия елит и вече идеалът за държавник е напълно изкривен. \"Има тотално отсъствие на авторитети в България. Има самоунищожаващи се партии. Колкото повече напредват технологиите в масовата комуникация, толкова повече расте пропастта между управляващите и обществото. Всичко това води до най-тежката криза в обществото - комуникационната криза. Вече съществуващият обществен договор е поставен под въпрос. ГЕРБ упорито продължава да ползва фалиралия неолиберален технологичен модел\", подчерта Недков пред  . Писателят е на мнение, че БСП с неистово желание се връща към пропагандния изказ. \"Т. нар. балансьор все повече се капсулира в дискурса на етническата принадлежност. БСП губи симпатиите на останалата част от обществото. Обединените патриоти пък комерсиализираха думата \"патриот\". В България не може да се прави бизнес без политически чадър\", допълни още той.", "date": "2018.07.30", "title": "В България има много политици, лидери и държавници няма, смятат анализатори"}
{"url": "https://www.bgonair.bg/bulgaria/2018-07-30/avariya-na-magistralen-vodoprovod-ostavi-plovdiv-bez-voda", "text": "Тежка авария на магистрален водопровод остави Пловдив без вода. От снощи водоподаването е спряло по високите части на сградите.  От местното ВиК обясниха, че вчера е имало планови дейности по ремонта на водопровода. Ситуацията обаче се оказала по-тежка от очакваното. Поради това се наложило налягането в целия град да бъде понижено.  Цяла нощ екипи на ВиК са работили по отстраняването ѝ. Ремонтните дейности вече са приключили и се очаква до ранния следобед водоподаването в целия град да бъде възстановено.", "date": "2018.07.30", "title": "Авария на магистрален водопровод остави Пловдив без вода"}
{"url": "https://www.bgonair.bg/bulgaria/2018-07-30/zaginaliyat-kray-burgas-ohranitel-na-nso-padnal-v-dupka-na-stroitelen-obekt", "text": "\r\n Загиналият в началото на юли в сградата на Партийния дом охранител е паднал в отворена на строителната площадка дупка.  Намерена е чашата му с кафе, експертиза проверява съдържанието ѝ, обяви градският прокурор на София Емилия Русинова.  Към момента няма привлечен обвиняем поради липсата на доказателства. Това ще стане след изготвянето на всички експертизи по делото, включително видеотехническата и комплексната, уточни Русинова.", "date": "2018.07.30", "title": "Загиналият край Бургас охранител на НСО паднал в дупка на строителен обект"}
{"url": "https://www.bgonair.bg/bulgaria/2018-07-30/vas-otmeni-promenite-v-plana-za-upravlenie-na-np-pirin", "text": "\r\n Върховният административен съд отмени промените в Плана за управление на Национален парк \"Пирин\", приети от кабинета в края на 2017 година.  Делото беше образувано по жалби на \"ВВФ Световен фонд за дивата природа\", и на \"Асоциация на парковете в България\".  Според мотивите на върховните съдии не е била извършена екологична оценка за въздействието върху околната среда. Също така заплануваното строителство в парка застрашава опазването на природата там.  Решението на тричленния състав на ВАС подлежи на обжалване в 14-дневен срок. ", "date": "2018.07.30", "title": "ВАС отмени промените в Плана за управление на НП \"Пирин\""}
{"url": "https://www.bgonair.bg/bulgaria/2018-07-30/borisov-razporedi-tsarskite-konyushni-da-poluchat-statut-na-kulturna-tsennost", "text": "\r\n Премиерът Бойко Борисов е разпоредил да се направи необходимото възможно най-скоро сградата на Царските конюшни да получи статут на културна ценност. На министър-председателя са докладвали столичният кмет Йорданка Фандъкова и вътрешният министър Валентин Радев. В съвещанието са участвали вицепремиерът Томислав Дончев и зам.-кметът на София Тодор Чобанов. Бойко Борисов е подчертал, че е изключително важно да има пълна координация между институциите, за да се съхрани културната ценност. МВР поема ангажимента за възстановяване на щетите от пожара. А опожарените в събота през нощта Царски конюшни нямат статут на културна ценност от национално значение, защото не са открити всички собственици, обяви министърът на културата Боил Банов.  Пламъците обаче направиха връзката между институциите по-силна. Скоро имотът ще бъде обявен за паметник на културата от национално значение. ", "date": "2018.07.30", "title": "Борисов разпореди: Царските конюшни да получат статут на културна ценност"}
{"url": "https://www.bgonair.bg/operatsiya-istoriya/2018-07-30/za-tsar-samuil-i-vasiliy-balgaroubiets", "text": "\r\n \"На 29 юли 1014 година край Беласица е победена българската армия и са ослепени 15 хиляди български воини. Двубоят между Самуил и Василий е битка на живот и смърт, между двама силни мъже и владетели. Войната довела до падането на България под ромейска власт продължава 50 години-най-дълго продължилата война в Европа преди османските нашествия\"- разказа големият ни историк доцент Георги Николов.   \"През 2014 година един немски учен оспори ослепяването ,но всички извори говорят за това, че то е извършено. Още повече че Василий Втори е имал подобни действия и в Армения. Самият Василий е от викингски произход и може би това обяснява неговата непоколебимост и жестокост. В неговата ромейска армия са се сражавали и много руски варяги, като наемници\"- коментира доцентът  В История на водещия Росен Петров разказа за граничните съоръжения по нашата граница до 1989 година и за нейната система за защита ,която е била разбита в началото на 90-те.    \"Избиването на царското семейство в Русия е наистина изключително жестоко, нищо не оправда убийството на деца, но преди 100 години то не е предизвикало особен отзвук. Болшевиките до 1922 години въобще крият че убит не само царя, но и децата му.Чехословашкия корпус, който е воювал с червените, влиза в Екатеринбург където е извършено убийството на царя и семейството му, само пет дни след неговото извършване. Може би това е една от причините за зловещото убийство. Сегашния култ към личността император Николай Втори и неговото обявяване за светец са част от съвременната политика на руската държава към реабилитация на руската империя“- коментира доц. Александър Сивилов , специалист по руска и съветска история.  Според Борис Вангелов, бивш председател на Държавната агенция за българите в чужбина и председател на  групата за приятелство с Македония в 44 НС,  българското самосъзнание у македонците в Македония не е изгубено и тепърва ще се възражда. Той посочи примери как по време на \"кралска\" и \"титова\" Югославия срещу българите в Македония е действано брутално. Нека изчистим историята от политика, и да обърнем внимание на фактите – заключи Борис Вангелов.   \r\n      \r\n   \r\n    \r\n   \r\n     \r\n   \r\n     \r\n     \r\n     \r\n     \r\n     \r\n     \r\n     \r\n     \r\n     \r\n    \r\n    \r\n     \r\n     \r\n     \r\n     \r\n     \r\n     \r\n    ", "date": "2018.07.30", "title": "За Цар Самуил и Василий Българоубиец"}
