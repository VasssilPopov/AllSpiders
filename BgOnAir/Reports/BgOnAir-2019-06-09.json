{"url": "https://www.bgonair.bg/economy/2019-06-09/kitay-gotvi-ogranichavane-na-iznosa-na-tehnologii-za-sasht", "text": "Китайските власти ще създадат механизъм за управление на технологиите, който ще предвижда ограничаването на износа. Това посочва главният редактор на официоза на Китайската комунистическа партия Global Times. \"На базата на това, което знам, Китай изгражда механизъм за управление, за да защити ключовите китайски технологии“, посочва Ху Сидзин в туит, без да посочва откъде разполага с информацията, цитиран от Bloomberg. \"Tова е голяма стъпка за подобряване на тяхната система и също така ход за противопоставяне на американските действия. Щом веднъж влезе в сила, някои части от технологичния износ за САЩ ще бъдат обект на контрол\", допълва още Ху. Той редовно публикува туитове за китайските международни отношения, като често съобщава информация, позовавайки се на авторитетни източници, без да разкрива самоличността им. И макар Global Times не винаги да отразява възгледите на китайските лидери, то по думите на Ху вестникът огласява мнения, които официалните представители не могат. Американското правителство предприе мерки за ограничаване на достъпа на Huawei Technologies Co. до пазара в САЩ както за продажба на своя продукция, така и за покупка на части. Тази мярка допълнително разшири търговския конфликт между Пекин и Вашингтон, които така и не можаха да намерят решения в поредния кръг от двустранни преговори. Миналата седмица китайските власти съобщиха, че изготвят списък от т. нар. \"ненадеждни\" компании, които според тях вредят на интересите на местните предприятия – решение, което би могло да се отрази на хиляди чуждестранни фирми. Снимка: Pixabay", "date": "2019.06.09", "title": "Китай готви ограничаване на износа на технологии за САЩ"}
{"url": "https://www.bgonair.bg/bulgaria/2019-06-09/tir-se-zapali-na-avtomagistrala-trakiya", "text": "ТИР се запали на автомагистрала \"Тракия\". Временно беше ограничено движението в активната лента на магистрала \"Тракия\" в посока Бургас. Пожарът не е засегнал кабината на шофьора. Няма данни за пострадали и сериозни задръствания. Полицаи отбиваха движението в изпреварващата лента. Два екипа на пожарната са изгасили пламъците. Засега не са ясни причините за инцидента.", "date": "2019.06.09", "title": "ТИР се запали на автомагистрала \"Тракия\""}
{"url": "https://www.bgonair.bg/world/2019-06-09/konstitutsionniyat-sad-na-moldova-otne-prezidentskite-pravomoshtiya-na-igor-dodon", "text": "Конституционният съд на Молдова прехвърли президентските правомощия на премиера Павел Филип, пише молдовското издание \"Молдавские Ведомости\", цитирано от агенция \"Фокус\". Конституционният съд посочва, че съществуват обстоятелства, които оправдават временното прехвърляне на изпълнението на задълженията на президента на Република Молдова в рамките на процедурата за разпускане на парламента. Според Конституционния съд е налице умишлен отказ на президента Игор Додон да изпълни конституционното си задължение да се обърне към Конституционния съд и да посочи обстоятелствата, обосноваващи разпускането на Х-тия парламент. Съответното становище беше публикувано тази сутрин след разглеждане на жалбата, подадена от депутатите на Демократическата партия на Молдова (ДПМ) на 8 юни, съобщава молдовският портал IPN, цитиран от изданието. Според мнението на съдиите от Конституционния съд, действащият министър-председател Павел Филип, като действащ президент на Република Молдова, ще се обърне към Конституционния съд, за да установи обстоятелствата, обосноваващи разпускането на X-ия парламент и, ако е необходимо, да издаде указ за разпускане на парламента и назначаване дата на предсрочни парламентарни избори.", "date": "2019.06.09", "title": "Конституционният съд на Молдова отне президентските правомощия на Игор Додон"}
{"url": "https://www.bgonair.bg/world/2019-06-09/duzina-tela-sa-bili-izvadeni-ot-nil-a-nad-100-dushi-sa-zaginali-sled-protestite-v-sudan", "text": "Тела плуват в Нил, военните стрелят по болници и изнасилват лекарки, трупове се отнасят на тайни места. Това  е само част от ужаса, който активистите в Судан преживяват през последните дни. Пред The Independent, те твърдят, че дузина тела са били извадени от Нил и откарани на незнайна локация, а 101 души са загинали след протести в цялата страна. Според Комитета на лекарите в Судан във вторник военнослужещите от групата за бърза подкрепа (RSF) са извадили поне 40 трупа от реката. Други свидетели са видели с очите си как активистите са били застрелвани и хвърляни във водите на Нил, пише Dnes.bg. Според очевидците военните стреляли по болници в Хартум и горели палатки на протестиращи. В някои от тях е възможно да е имало хора, които са изгорели живи. Медик, който пожелава да запази анонимст, споделя, че е видял как армията изнасилва седем лекарки, както и протестиращи жени. Въпреки че Комитета на лекарите в Судан твърди, че хиляди са ранени, а 101 са загинали, според Здравното министерство на страната, починалите са \"не повече от 46\". \"Като кървава баня\", така протестиращите определят агресията, която изригнала в последните дни. Други оприличават събитията на \"клане\", а Хартум на \"призрачен град, скован от страх\".", "date": "2019.06.09", "title": "Над 100 души са загинали след протестите в Судан"}
{"url": "https://www.bgonair.bg/world/2019-06-09/naslednikat-na-tereza-mey-shte-bade-klyuchov-za-brexit-i-paunda", "text": "Британският паунд може да се срине до двугодишно дъно, ако евроскептиците поемат управлението в Лондон след оттеглянето на премиера Тереза Мей. Това показва проучване на  . Лирата може да поевтинее с над 2% до цена от 1,24 долара, ако привърженик на Brexit, който подкрепя излизането на Великобритания от Европейския съюз без споразумение, заеме премиерския пост, след като се проведе надпреварата за неин заместник, започваща официално следващата седмица. И макар според проучването именно това да е най-сигурният сценарий – със 70% вероятност, то според анализаторите в анкетата по всяка вероятност депутатите ще осигурят бариера под някаква форма, която да предотврати \"хаотичното\" излизане от блока и така и по-голямото обезценяване на валутата. Неволите на паунда продължават от 2016 г. насам, когато британските избиратели гласуваха на референдум излизането на страната от блока. С оттеглянето на Мей, след като не можа да убеди парламента да приеме споразумението ѝ с Брюксел, отново се повдигна въпросът за излизането без сделка. \r\nСнимка: Pixabay", "date": "2019.06.09", "title": "Наследникът на Тереза Мей ще бъде ключов за Brexit и паунда"}
{"url": "https://www.bgonair.bg/world/2019-06-09/ostaviha-ruskiya-zhurnalist-ivan-golunov-pod-domashen-arest", "text": "\r\n Два месеца домашен арест за разследващ руски журналист след задържането му по обвинение за разпространение на наркотици. Задържането му доведе до вълна от обществено недоволство. До 7 август разследващият журналист Иван Голунов ще бъде под домашен арест, след като съдията отхвърли искането на следствието за най-тежката мярка за неотклонение – задържане под стража. Полицията арестува Голунов преди няколко дни, когато в раницата му са открити 4 грама мефедрон, а при обиск в дома му са намерени още 5 грама кокаин. Повдигнато му е обвинение за разпространение за наркотици. Обвинения, които журналистът отхвърля.  Голунов твърди, че към наркотиците няма отношение и никога не е употребявал. Колегите му и правозащитниците твърдят, че обвиненията са измислени. Арестът му предизвика вълна от недоволство с настояване за освобождаване.  Адвокатът на Голунов вярва, че наркотиците са били подхвърлени на неговия клиент. Колеги на Голунов заявиха, че той е получавал заплахи през последните месеци, свързани с все още непубликувана история, по която работел напоследък.  Журналистът е работил за руското издание на сп. \"Форбс\", в. \"Ведомости\" и редица други. Сега е автор в базираното в Латвия рускоезично издание \"Медуза\" на журналисти, прогонени или напуснали от руски медии при разгрома на свободната преса. Той е известен с разследването на предполагаемата корупция сред московските градски власти.", "date": "2019.06.09", "title": "Оставиха руския журналист Иван Голунов под домашен арест"}
{"url": "https://www.bgonair.bg/world/2019-06-09/poreden-protest-na-zhaltite-zhiletki-nad-10-000-dushi-se-vklyuchiha", "text": "\r\n Над 10 000 души взеха участие в 30-ия протест на \"жълтите жилетки\" във Франция. Стигнало се е до спорадични прояви на напрежение.  В град Монпелие се е наложило полицията да използва сълзотворен газ и водни оръдия срещу протестиращи. \r\n  \r\nНедоволството на \"жълтите жилетки\" се разрази преди малко повече от шест месеца. То е насочено срещу икономическата политика на президента Еманюел Макрон.", "date": "2019.06.09", "title": "Пореден протест на \"жълтите жилетки\", над 10 000 души се включиха"}
{"url": "https://www.bgonair.bg/reportazhi/2019-06-09/nyakolko-dushi-byaha-raneni-na-gey-parad-vav-vashington", "text": "\r\n Десетки хиляди се включиха в гей паради и по света. Във Варшава се проведе най-големия в Централна и Източна Европа. А отвъд Океана се стигна и до напрежение. Във Вашингтон няколко души бяха ранени, след като слух за стрелба създаде масова паника. Участниците в демонстрацията за равни права за различните се разбягаха, преодолявайки бариери и препятствия. Причината – подозрения за стрелба. Няколко души са откарани в болница с наранявания, а други са прегледани от медицинските екипи на място. От полицията съобщават, че са получили информация за мъж с пистолет в парка. Униформените обаче не открили никакви доказателства за изстрели. Мъжът с пистолета е арестуван. На много места се събраха тълпи от хора в подкрепа на гей общността. Хора, облечени в шарени костюми и развяващи знамена в цвета на дъгата се разходиха по улиците на Бостън и много други градове. Демонстрации имаше и на Стария континент. Най-голямата за Централна и Източна Европа се проведе във Варшава. Към хилядите участници се присъединиха и представители на 52 дипломатически мисии в полската столица.  Представители на управляващата партия \"Право и справедливост\" пък определят правата на хомосексуалните като заплаха за семейството и децата.", "date": "2019.06.09", "title": "Няколко души бяха ранени на гей парад във Вашингтон"}
{"url": "https://www.bgonair.bg/world/2019-06-09/hilyadi-protestiraha-v-belgrad-sreshtu-prezidenta-aleksandar-vuchich", "text": "Хиляди взеха участие в 27-ия пореден граждански протест \"Един от 5 милиона\" в Белград. С демонстрацията бяха отбелязани шест месеца от началото на недоволството срещу президента Александър Вучич.  Митинги се проведоха в Белград, Нови Сад и Ниш. В столицата протестът прерасна и в шествие по улиците. Опозицията заяви, че няма да се откаже и че ще продължи протестите до окончателната победа, а именно честни и свободни избори.", "date": "2019.06.09", "title": "Хиляди протестираха в Белград срещу президента Александър Вучич"}
{"url": "https://www.bgonair.bg/bulgaria/2019-06-09/bchk-shte-sledi-distantsionno-zhiznenite-pokazateli-na-700-vazrastni-hora-s-hronichni-zabolyavaniya", "text": "Пилотен проект на министерствата на здравеопазването и социалната политика ще осигури дистанционно проследяване на жизнените показатели на 700 възрастни хора с хронични заболявани или с трайни увреждания. При нужда те ще получават здравна помощ от мобилни екипи. Телеасистенцията се осъществява от Българския червен кръст (БЧК) и стартира първо в областите Враца, Видин и Монтана, предаде БНР. Самотно живеещите с увреждания или заболявания възрастни от общините Враца, Оряхово, Криводол, Бяла Слатина, Видин, Монтана, Белоградчик ще носят електронни гривни с датчици и кол център във Враца ще следи показанията, обясниха проф. Асен Балтов – директор на \"Пирогов\" и д-р Надежда Тодоровска от Българския червен кръст. Председателят на БЧК академик Христо Григоров поясни, че в гривните ще има паник бутони, които ще са в помощ ако възрастния човек внезапно се почувства зле.  В рамките на проекта за телеасистенция ще бъдат разкрити 80 нови работни места за медицински сестри, социални работници, оператори. След четири години при доказана ефективност тази услуга ще се поеме като финансиране от държавата.", "date": "2019.06.09", "title": "БЧК ще следи дистанционно жизнените показатели на 700 възрастни хора с хронични заболявания"}
{"url": "https://www.bgonair.bg/bulgaria/2019-06-09/smerch-i-burya-vrahletyaha-morskata-stolitsa-varna", "text": "\r\n Интересно явление във варненско този следобед. Смерч се изви в района. То е уловено от обектива на случайнопреминаващ по Аспаруховия мост човек.  За щастие стихията се е разразила в извъннаселен район. И няма пострадали и нанесени материални щети. Силната буря във Варна, която за кратко се изви над морската ни столица, беше съпроводена с проливен дъжд. В някои части на града улиците се превърнаха в реки. Най-много вода се събра в района на гарата. За щастие няма наводнени къщи.  Проливен дъжд валя и в Добрич, Айтос и Бургас.", "date": "2019.06.09", "title": "Смерч и буря връхлетяха морската столица Варна"}
{"url": "https://www.bgonair.bg/bulgaria/2019-06-09/protest-zatvori-podbalkanskiya-pat-kray-kalofer", "text": "\r\n Протест затвори Подбалканския път край Калофер. Блокадата продължи до 12 часа. Организаторите са от сдружение \"Калоферски животновъди\".  Причината е забраната да ползват високопланинските пасища, защото влизат в природен парк \"Централен Балкан\".  Основното искане на протестиращите е да имат достъп до всички онези пасища, които са ползвали през последните години.  От няколко години достъпът до тези места е ограничен. Протестът е заради липсата на диалог с управляващите, обясниха организаторите.", "date": "2019.06.09", "title": "Протест затвори Подбалканския път край Калофер"}
{"url": "https://www.bgonair.bg/bulgaria/2019-06-09/miren-protest-v-podkrepa-na-osadenite-politsai-po-sluchaya-chorata", "text": "\r\n Мирен протест в подкрепа на петимата осъдени благоевградски полицаи по случая \"Чората\" се проведе в София. Организиран е от инициативен комитет, като се присъедини и Синдикалната федерация на служителите в МВР. \"Полицаите не са убийци\" беше мотото на протеста, който започна в 11 часа пред църквата \"Света Неделя\".  \r\nМирослав Писов, Иво Иванов, Борис Механджийски, Янко Граховски и Георги Калинков на 19 април получиха по 7 години затвор и изтърпяват присъда в Бобов дол за смъртта на Ангел Димитров - Чората, починал при задържане на 10 ноември 2005 година.  Петимата внесоха искане до Върховен касационен съд за възобновяване на делото. На 31 май това направи и главният прокурор Сотир Цацаров. \r\nНа 14 юни е заседанието на Върховния касационен съд, на което ще стане ясно дали ще бъдат уважени исканията за ново разглеждане на делото.", "date": "2019.06.09", "title": "Мирен протест в подкрепа на осъдените полицаи по случая \"Чората\""}
{"url": "https://www.bgonair.bg/bulgaria/2019-06-09/18-godishni-momcheta-sa-zaginali-v-tezhka-katastrofa", "text": "Две 18-годишни момчета са загиналите при тежката катастрофа на пътя Сливен - връх Българка в района на местност Абланово. Това съобщиха от ОДМВР - Сливен. Сигналът за инцидента е подаден в 17.00 часа на 8 юни в дежурната час на РУ - Сливен. Съобщено е за настъпило пътно произшествие в района на местност Абланово. Около 16.50 часа лек автомобил Volkswagen, движещ се в посока от град Сливен към връх Българка, е напуснал пътното платно и се е ударил в дърво. Водачът и неговият спътник - момчета на 18 години от град Сливен, са загинали на място. Изпратени са екипи на \"Пътна полиция\" и експерти. Движението временно е било затруднено до приключване на огледа.  Причината за произшествието е в процес на установяване. По случая е образувано досъдебно производство.", "date": "2019.06.09", "title": "18-годишни момчета са загинали в тежка катастрофа"}
{"url": "https://www.bgonair.bg/bulgaria/2019-06-09/nad-500-detsa-sa-se-zapisali-za-uchastie-v-detska-igriada-2019", "text": "\r\n Над 500 деца са се записали за участие в \"Детска Игриада\" 2019. Детския спортен празник с много игри на открито се провежда за пети път в столицата. Спортното събитие е отганизирано от Investor Media Group и част от корпоративната социална отговорност на медийната група. \n В състезанието се включиха деца на възраст от 5 до 13 години, които премериха сили в пет дисциплини - велокрос, 50 метра бягане, щафетно бягане, щафетни игри и бадминтон заедно с родителите си.  Нели, която е на 7, участва заедно с майка си Лилия. Пред Bulgaria ON AIR те споделиха, че макар и да не са постигнали добър резултат в състезанието, са се забавлявали много. Празникът продължи до 14:30, когато бяха наградени всички деца и родители.", "date": "2019.06.09", "title": "Над 500 деца са се записали за участие в \"Детска Игриада\" 2019"}
{"url": "https://www.bgonair.bg/bulgaria/2019-06-09/izvanrednite-proverki-na-kashtite-za-gosti-prodalzhavat", "text": "\r\n Започват извънредни проверки на къщите за гости, съобщиха от земеделското министерство. На прицел днес са къщи за гости в Лясковец.  Проверките са след като преди дни земеделският министър Десислава Танева, обяви, че собственици на такива имоти са кандидатствали по европрограми за пари за басейни, джакузита и ресторанти и това поражда съмнения за нови злоупотреби. В момента в Държавен фонд \"Земеделие\" за одобрение са представени 14 такива проекта - за допълнителни дейности към къщите за гости. Проверките ще установяват дали вече изградените басейни, ресторанти и детски кътове, не са направени за лично ползване.", "date": "2019.06.09", "title": "Извънредните проверки на къщите за гости продължават"}
{"url": "https://www.bgonair.bg/bulgaria/2019-06-09/blagoy-ivanov-nadvi-tay-tuvasa-i-zavoyuva-vtorata-si-pobeda-v-ufc", "text": "\r\n Благой Иванов надви Тай Туваса и завоюва втората си победа в най-престижната верига UFC. Пред повече от 20 хил. зрители, единствената българска звезда от световен ранг в ММА, спечели категорично с 29:28, 30:27, 30:27. \"Той е много здраво момче. Знаех, че е добър в стойка и затова опитвах да го сваля\", каза Иванов след края на мача, а след това се обърна към вскичките си сънародници в залата: \"Благодаря ви, тази победа е за вас и за България\". За 32-годишния бивш световен шампион в самбото това бе юбилеен 20-и мач на ММА ринга. Той има 18 победи и 2 загуби. За Туиваса, който е на 26 г., поражението бе второ. Австралиецът има 8 успеха.", "date": "2019.06.09", "title": "Благой Иванов надви Тай Туваса и завоюва втората си победа в UFC"}
{"url": "https://www.bgonair.bg/bulgaria/2019-06-09/nosete-si-chadari-ochakva-ni-nedelya-s-intenzivni-valezhi", "text": "Днес ще се развива купеста и купесто-дъждовна облачност. На много места валежите ще са интензивни, в централните райони - със значителни количества. Ще духа слаб до умерен вятър в западната половина от северозапад, а в източната - от север-североизток, като след обяд в цялата страна ще се ориентира от север. Максималните температури ще са между 26 и 31 градуса. Атмосферното налягане е по-високо от средното за месеца и ще остане без съществена промяна. Над Черноморието ще се развива купеста и купесто-дъждовна облачност и на места, главно по северното крайбрежие, ще превали и прегърми. Ще духа слаб до умерен североизточен вятър. Максималните температури ще са между 25 и 27 градуса. Температурата на морската вода е 20-23 градуса. Вълнението на морето ще е 1-2 бала. Над планините ще се развива купесто-дъждовна облачност и ще има краткотрайни валежи с гръмотевици. Ще духа умерен вятър от север-североизток. Максималната температура на височина 1200 метра ще е около 18 градуса, на 2000 метра - 12 градуса.", "date": "2019.06.09", "title": "Носете си чадъри: Очаква ни неделя с интензивни валежи"}
{"url": "https://www.bgonair.bg/bulgaria/2019-06-09/zemetresenie-s-magnitud-31-po-rihter-e-registrirano-kray-garmen", "text": "Земетресение с магнитуд 3,1 по скалата на Рихтер е регистрирано на територията на България, близо до Гърмен, съобщават от Националния институт по геофизика, геодезия и география към БАН. Няма данни за материални щети. Земният трус е усетен в 5 часа и 26 минути тази сутрин с епицентър на 23 километра северно от Гърмен, на 60 километра югоизточно от Благоевград и на 106 километра южно от София, с дълбочина 10 километра.", "date": "2019.06.09", "title": "Земетресение с магнитуд 3,1 по Рихтер е регистрирано край Гърмен"}
{"url": "https://www.bgonair.bg/bulgaria/2019-06-09/nad-2000-dushi-sa-se-vklyuchili-v-sofiya-prayd-2019", "text": "Без задържани и инциденти след \"София Прайд 2019\". По данни на организаторите, в шествието в подкрепа на ЛГБТ обществото са се включили над 2000 души. Традиционно участниците в парада преминаха през централните софийски улици.  По данни на МВР симпатизанти на политическа партия \"Атака\" са подготвяли провокации срещу участниците в \"София прайд\", но до конфликт не се е стигнало. По време на парада в София се проведоха и три различни антипрайд демонстрации, под наслов \"Традиционните семейни ценности\".", "date": "2019.06.09", "title": "Над 2000 души са се включили в \"София Прайд\" 2019"}
{"url": "https://www.bgonair.bg/bulgaria/2019-06-09/kat-izvarshva-zasileni-proverki-za-upotreba-na-alkohol-i-narkotitsi", "text": "\"Пътна полиция\" извършва засилени проверки на шофьори за употреба на алкохол и наркотици по пътищата в цялата страна. Акцията се провежда в целия Европейски съюз. Ще се проследява и спазването на часовите забрани за шофиране на тежкотоварни камиони. Пътните полицаи следят и за валидна задължителна застраховка \"Гражданска отговорност\", винетка, невръчени електронни фишове, както и за неплатени глоби за стари нарушения. През миналата година органите на реда са заловили близо 20 000 души, които са седнали зад волана пили или под влияние на наркотици.", "date": "2019.06.09", "title": "КАТ извършва засилени проверки за употреба на алкохол и наркотици"}
