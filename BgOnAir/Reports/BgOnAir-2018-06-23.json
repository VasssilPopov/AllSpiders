{"url": "https://www.bgonair.bg/economy/2018-06-23/angelkova-ochakva-s-5-poveche-turisti-ot-germaniya-tova-lyato", "text": "Министърът на туризма Николина Ангелкова очаква с 5% повече туристи от Германия това лято на фона на задаващия се спад на руснаците.  Тя представи приоритетите и стратегията в туризма пред представители на Християндемократическия съюз от региона на Щутгарт, съобщава пресцентърът на ведомството. Германия е първи пазар за чуждестранни туристи през миналия летен сезон. В периода юни-септември 2017 г. у нас са били повече от 700 хил. германски посетители. Ангелкова е отбелязала, че Германия е приоритетен пазар за България и страната ни работи активно, за да го развива. \"Имаме ползотворно партньорство с големите туроператори, както и специална маркетингова кампания\", посочва тя, цитирана от  Министърът е откроила възможностите на България да предложи богат туристически продукт от морски и зимен туризъм, през културно-исторически и спа до голф и адвенчър туризъм.  По думите ѝ делът на българския туризъм в БВП на страната е около 13% на сто. Превръщането на страната в устойчива целогодишна туристическа дестинация в топ 5 от Югоизточна Европа е основната цел на Министерството на туризма, посочва още Ангелкова. През 2017 г. приходите от международни туристически пътувания в България възлизат на 3,5 млрд. евро и се отчита ръст от 9,3 на сто в сравнение с 2016 г., посочва още ресорният министър.   ", "date": "2018.06.23", "title": "Ангелкова очаква с 5% повече туристи от Германия това лято"}
{"url": "https://www.bgonair.bg/economy/2018-06-23/evroto-garantsiya-za-obshtoto-badeshte-na-evropa", "text": "Еврото е нещо неотменимо. Това заявява германският министър на финансите Олаф Шолц в отговор на въпрос в интервю дали еврото ще го има след десет години, предаде Ройтерс. \"Да, еврото е неотменимо\", обясни Шолц пред Rheinische Post. \"То гарантира нашето общо бъдеще в Европа\". По думите на министъра първоначалният проект за укрепване на еврозоната, който беше договорен през тази седмица между германският канцлер Ангела Меркел и френския държавен глава Еманюел Макрон по време на преговорите в Мезеберг край Берлин, ще защитят еврото от кризи. \"Благодарение на договореното в Мезеберг ние ще продължим да доизграждане европейския дом\", коментира Шолц, цитиран от  \"Той разполага с херметически затварящ се покрив, който да издържа на бъдещите бури и дъждовни дни. В Европа има нова инерция и това се дължи на президента Макрон\". Снимка: Pixabay", "date": "2018.06.23", "title": "Еврото – гаранция за общото бъдеще на Европа"}
{"url": "https://www.bgonair.bg/bulgaria/2018-06-23/vtorata-kandidatstudentska-sesiya-na-su-prodalzhava", "text": "С устен изпит по журналистика, събеседване за специалност \"Изобразително изкуство\", музикален инструмент или пеене, физика и със събеседване за специалност \"Графичен дизайн\" продължава втората кандидатстудентска сесия за учебната 2018/2019 г. на Софийския университет \"Св. Климент Охридски\". Устният изпит по журналистика протича под формата на събеседване на изпитните комисии с кандидат-студентите. За обективност на оценките и съпоставимост на знанията на кандидатите се задават на всички едни и същи въпроси, които се определят от изпитната комисия в деня на изпита. За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Предмет на оценка са обща култура и осведоменост по актуални събития; комуникативни умения; информираност и мотивация за професията. Ако кандидат-студентът представи свои авторски материали, комисиите могат да зададат въпроси, свързани с тях. До устен изпит по журналистика се допускат кандидат-студентите, получили оценка на писмения изпит по журналистика не по-ниска от добър (3.50). Конкурсният изпит за специалността \"Изобразително изкуство\" се провежда под формата на изпит-събеседване, на който кандидат-студентите представят портфолио с авторски рисунки. В хода на събеседването се изясняват и интересите на кандидата по отношение на съвременния художествен живот. Кандидатът споделя своите впечатления и оценки от посетени изложби, галерии, музеи според възможностите, с които разполага, за да се запознае с тях (в София или в страната). Поощрява се също самостоятелността на подбора и преценката, а не количеството на фактите, информира Darik. \r\n  \r\nКандидатът представя свои творби, избрани по лична преценка в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадената творба. Кандидатите за специалност \"Музика\" полагат изпит по музикален инструмент или пеене. Кандидатите, които се явяват с музикален инструмент могат да ползват всички видове инструменти, използващи се в симфоничния, естрадния, духовия и народен оркестър; кандидатите, които се явяват с пеене (класическо, народно, естрадно), трябва да си осигурят съпровод на пиано или друг музикален инструмент. Всички кандидати са задължени да изпълнят наизуст две музикални произведения по избор. Конкурсният изпит по физика е с продължителност 4 часа и се състои от тест и една задача върху материали по физика за средните общообразователни училища. \r\n  \r\nЗадачата има за цел да се провери умението на кандидатите да прилагат знанията си за решаване на конкретен физически проблем. Тестът е съставен от 20 въпроса, обхващащи всички дялове на физиката. Целта е проверка на познаването на физичните величини и закони. При провеждане на изпита се допуска използването на калкулатори. Не се разрешава ползването на електронни бележници, портативни компютри и калкулаторите към мобилните апарати. Конкурсният изпит за специалността \"Графичен дизайн\" се провежда под формата на изпит-събеседване, на който кандидат-студентите представят портфолио с авторски творби. Портфолиото може да бъде в един от следните варианти: творби в оригинал; творби под формата на фотографии на хартиен носител; творби в електронен вариант (на личен лаптоп).", "date": "2018.06.23", "title": "Втората кандидатстудентска сесия на СУ продължава"}
{"url": "https://www.bgonair.bg/world/2018-06-23/sled-kraya-na-finansovata-kriza-v-gartsiya-aleksis-tsipras-slozhi-vratovrazka", "text": "Гръцкият премиер Алексис Ципрас за първи път сложи вратовръзка. Така той изпълни обещанието си, че ще сложи аксесоара, когато страната излезе от финансовата криза. Пред политическите си съюзници вчера Ципрас излезе с виненочервена вратовръзка, подарък от македонския премиер Зоран Заев. Гръцкият премиер коментира, че му е малко трудно, но ще свикне с нея. Половин час по-късно, в края на речта си, Ципрас свали вратовръзката и отбеляза, че гръцкият народ е спечелил една битка, но не и войната. И отбеляза, че ще продължи да се бори и да слага вратовръзката при всяка следваща победа.", "date": "2018.06.23", "title": "След края на финансовата криза в Гърция: Алексис Ципрас сложи вратовръзка​"}
{"url": "https://www.bgonair.bg/bulgaria/2018-06-23/zadarzhaha-izbyagaliya-zatvornik-boris-ivanov", "text": "Избягалият затворник Борис Иванов бе задържан в град Летница преди минути. Иванов се е опитал да вземе възрастна жена за заложник, но след намесата на отряда на баретите жената е била освободена, а затворникът задържан. Операцията започна след показания от страна на човек, живеещ в района, че е видял избягалия затворник да се придвижва по жп релсите. Около 70 жандармеристи проведоха тази сутрин спецакция по издирването на затворника около село Александрово, където жена подаде сигнал, че е видяла избягалия Борис Иванов. Сигналът от Гюлза Мехмедова от ловешкото село Александрово, че е видяла пред дома си затворника беглец Борис Иванов, вдигна на крак полиция и жандармерия в ранните часове на днешния ден, пише \"24 часа\". 68-годишната жена твърди, че станала от сън към 1.30 часа и видяла през прозореца, че на улицата стои \"мъжа от телевизора\". Събудила и внука си, който също разпознал издирвания затворник. После позвънили на дъщерята на Гюлза, която пък алармирала полицията. Около 70 жандармеристи, отряд за борба с тероризма и полицаи в разгърната редица обходиха от край до край слънчогледова нива близо до селото, за която се предполагаше, че се е шмугнал Борис. След часове на напрегнато търсене от беглеца не бе открита и следа и акцията приключи около 11 часа. През третия ден на издирването му по-късно бе основно огледано цялото Александрово, дома и прилежащите постройки на Гюлза. Засилено полицейско присъствие имаше на територията на цялата Ловешка област. По основните пътни артерии патрули на служители на реда спираха всички автомобили за проверка. Претърсвани бяха багажниците на колите. Изключение не бе направено дори за автомобил на областната управа, който бе щателно огледан. В полицейска блокада бяха селата Александрово, Дренов, Дойренци, Деветаки и град Летница. Рецидивистът Борис Иванов избяга от работен обект на ловешкия затвор в четвъртък. В общежитие от отворен тип той излежавал четири присъди, от които една за изнасилване и друга за грабеж, обединени в 13-годишно наказание.", "date": "2018.06.23", "title": "Задържаха избягалия затворник Борис Иванов"}
{"url": "https://www.bgonair.bg/bulgaria/2018-06-23/katastrofa-blokira-dvizhenieto-na-am-trakiya", "text": "Катастрофа блокира тази сутрин движението в района на 230-и километър на АМ \"Тракия\" в посока Пловдив-Бургас.  Ударили са се две коли, задната част на едната е буквално смазана. Пострадал е един от пътуващите, той е настанен в болница със счупена ръка.  Най-вероятно шофьорът е загубил контрол над автомобила и се е забил в мантинелата.  Заради ограничаването на движението, в района се образува голямо задръстване. Карайте внимателно и по възможност избирайте обходни маршрути, съветват от Пътната полиция.", "date": "2018.06.23", "title": "Катастрофа блокира движението на АМ \"Тракия\""}
{"url": "https://www.bgonair.bg/bulgaria/2018-06-23/nad-1300-sa-svobodnite-mesta-za-parvolatsi-v-stolitsata", "text": "Mалко над 1300 са свободните места, след като приключи третото класиране за първи клас в столицата. Общо 55 училища са запълнили капацитета си, като единствено в районите \"Изгрев\" и \"Студентски\" няма нито едно свободно място. След тях най-търсени са районите \"Лозенец\", \"Оборище\" и \"Възраждане\". Там има по под 20 свободни бройки. В \"Лозенец\" има 14 места, като най-много са в 122-ро ОУ \"Николай Лилиев\" - 6. В \"Оборище\" същият брой деца могат да бъдат записани, но това може да стане само в едно училище – 1-во ОУ \"Пенчо П. Славейков\". Най-малко желани са 162-ро ОУ \"Отец Паисий\" в район \"Кремиковци\", 141-во ОУ \"Народни будители\" в \"Надежда\" и 148-о ОУ \"Проф. д-р Любомир Милетич\" в \"Сердика\". Там има по над 50 свободни места, което се равнява на децата от две паралелки. Най-много незаети бройки по райони може да се отбележи, че са в районите Панчарево и \"Надежда\". Там свободните места надхвърлят 100. \"В район \"Студентски\" и район \"Изгрев\" няма свободни места. В същото време има в централни софийски училища като 6-о ОУ \"Граф Н. П. Игнатиев\" и 41-во ОУ \"Св. Патриарх Евтимий\", обобщи за \"Монитор\" началникът на Регионалното управление на образованието в София-град Ваня Кастрева. Тя обясни, че свободните места обхващат и децата, които принадлежат към 4-та група на тези училища. Докато в училища като 73-то средно училище \"Владислав Граматик\" има пълен обхват на децата, но те не са от всички групи. \"Това е важно да бъде анализирано от общината и ако имат възможност, да определят районите, така че да има обхват на ученици и от трите групи, тъй като живеят на определената като прилежаща територия на училището\", каза още Кастрева. Тя подчерта, че е важно да се построят нови училища в квартали като \"Кръстова вада\" където се намира и 73-то СУ. До 14 септември всеки един родител може да изтегли документите на детето си от училището, в което е записано, и да го премести в желаното от него школо, ако там има свободно място. Добре е да проверят предварително дали обявените свободни места са все още налични, тъй като има училища, в които има само по 1 - 2 бройки и може да бъдат вече заети. При попълването на местата не важи критерият на уседналост и всяко едно дете може да бъде записано където родителите му пожелаят.  ", "date": "2018.06.23", "title": "Над 1300 са свободните места за първолаци в столицата"}
{"url": "https://www.bgonair.bg/bulgaria/2018-06-23/mashtabna-spetsaktsiya-politsiya-zhandarmeriya-i-otryada-na-baretite-izdirvat-izbyagaliya-zatvornik", "text": "\r\n Полиция, жандармерия и отряда на баретите издирват в три ловешки села избягалия преди дни затворник.  Акцията се провежда на територията на селата Александрово, Дренов и Деветаки. Тя е започнала след сигнал за открити вещи, за които се предполага, че са на избягалия Борис Иванов.  Късно снощи главният секретар на МВР Младен Маринов също е бил в района, за да даде инструкции за издирването.  Борис Иванов избяга в четвъртък от обекта, на който работеше. Той излежаваше 13-годишна присъда за блудство и кражби в общежитие от открит тип към затвора в Ловеч.  Бил е преместен там в началото на месеца, тъй като изтърпял над половината от наказанието си.", "date": "2018.06.23", "title": "Мащабна спецакция: Полиция, жандармерия и отряда на баретите издирват избягалия затворник"}
{"url": "https://www.bgonair.bg/bulgaria/2018-06-23/sluchayat-s-nu-vasil-levski-vav-varna-otiva-v-prokuraturata", "text": "\r\n Случаят с опасната сграда на Начално училище \"Васил Левски\" във Варна отива в прокуратурата. На среща между родители и кмета на морската столица Иван Портних, стана ясно, че в най-добрия случай учебното заведение ще бъде ремонтирано до Нова година. Дотогава децата ще провеждат занятия във Варненската морска гимназия. След множество сигнали от директора за сериозни проблеми със сградата на училището, в края на миналата година със заповед на кмета учениците бяха изведени от сградата и настанени в 3 други.  Половин година по-късно, сградата продължава да е опасна, а родилите поискаха обяснения от кмета на Варна.  Кметът обясни, че са взети незабавни мерки. Докато проблемите бъдат решени, учениците ще провеждат занятията си във Варненската морска гимназия. Парите ще бъдат осигурени от Община Варна. А учениците ще могат да се върнат по класните стаи най-рано следващата година.", "date": "2018.06.23", "title": "Случаят с НУ \"Васил Левски\" във Варна отива в прокуратурата"}
{"url": "https://www.bgonair.bg/bulgaria/2018-06-23/predi-sreshtata-na-es-za-migrantite-kakva-e-pozitsiyata-na-balgariya", "text": "\r\n Ако се знае, че мигрантите задължително ще се настаняват в мигрантски центрове извън ЕС, натискът към Стария континент ще спре, коментира за предаването \"Брюксел 1\" проф. Николай Радулов, бивш главен секретар на МВР. Изказването му идва на прага на извънредната среща за миграционната политика в неделя.  Целия разговор, както и ексклузивното интервю на водещата Милена Милотинова с македонския външен министър Никола Димитров, гледайте днес от 17.30 часа в предаването \"Брюксел 1\".", "date": "2018.06.23", "title": "Преди срещата на ЕС за мигрантите: Каква е позицията на България?"}
{"url": "https://www.bgonair.bg/world/2018-06-23/nameriha-ogromno-kolichestvo-narkotitsi-skriti-vav-falshivi-futbolni-kupi", "text": "Огромно количество наркотици, скрити във фалшиви трофеи от Световното първенство по футбол, спипа полицията в Аржентина. Става дума за над 150 килограма марихуана, 20 килограма кокаин и около 1800 дози дизайнерска дрога, изключително популярна в страната, съобщава Darik. Задържани са четирима мъже и две жени. Полицията e конфискувала намерените в тях пушки, пистолети и 400 000 аржентински песос. Органите на реда твърдят, че престъпната група се възползвала от Световното първенство по футбол и огромното търсене на сувенири, за да транспортира дрогата.", "date": "2018.06.23", "title": "Намериха огромно количество наркотици, скрити във... фалшиви футболни купи"}
{"url": "https://www.bgonair.bg/bulgaria/2018-06-23/angelkova-razporedi-proverka-na-varnenskiya-plazh-kabakum", "text": "\r\n Министърът на туризма Николина Ангелкова разпореди проверка на варненския плаж \"Кабакум\" след сигнали за замърсяване и неприятна миризма.  Самата Ангелкова направи проверка на морски плаж \"Перла\" край Приморско.  ", "date": "2018.06.23", "title": "Ангелкова разпореди проверка на варненския плаж \"Кабакум\""}
{"url": "https://www.bgonair.bg/world/2018-06-23/germanskite-sotsialdemokrati-obmislyat-data-za-predsrochni-parlamentarni-izbori", "text": "Германските социалдемократи, след само три месеца участие в третата правителствена коалиция с консерваторите на Ангела Меркел, са обсъдили на три вътрешни срещи изгледите за нови предсрочни парламентарни избори, предаде ДПА, цитиран от  На тези срещи, председателствани от генералния секретар на ГСДП Ларс Клингбайл, са дискутирали потенциални дати за евентуални избори, както и обновяване на кандидатските листи на партията, на програмата й и организирането на извънредна партийна конференция.  Бъдещето на управляващата коалиция е под въпрос заради острия спор между Християндемократическия съюз на Меркел и баварския й партньор ХСС по въпросите на миграцията. Мнозина анализатори предричат, че може да настъпи разрив между отдавнашните консервативни съюзници.  Според проучване на агенция ЮГав, оповестено днес, близо една трета (31 на сто) от анкетираните германци са на мнение, че спорът може да доведе до падане на правителството на Меркел, съставено от ХДС, ХСС и ГСДП. Почти толкова (31 на сто) смятат, че коалицията ще издържи до следващите редовни избори през 2021 г.  43% са отговорили, че Меркел трябва се оттегли в полза на свой приемник, и почти толкова (42%), че тя трябва да остане на поста си.  ", "date": "2018.06.23", "title": "Германските социалдемократи обмислят дата за предсрочни парламентарни избори"}
{"url": "https://www.bgonair.bg/world/2018-06-23/siriysko-momichentse-s-protezi-ot-konservi-razchuvstva-sveta", "text": "Снимки на сирийско момиченце с протези на краката, направени от консерви, разчувстваха света.  8-годишната Мая Мерхи и баща ѝ се раждат без долни крайници. Бащата няма възможност да си позволи истински протези и затова изработва на дъщеря си от консерви, за да може да ходи на училище. Мъжът осъзнава, че изобретението му е доста примитивно, но признава, че е по-добре от нищо. Семейството напуска Халеб заради бомбардировките и сега живее в Идлиб. Двамата имат една единствена мечта - да живеят в мир и да могат да ходят нормално.", "date": "2018.06.23", "title": "Сирийско момиченце с протези от консерви разчувства света"}
{"url": "https://www.bgonair.bg/world/2018-06-23/londonchani-izlizat-na-protest-s-priziv-za-vtori-referendum-za-brexit", "text": "\r\n Във Великобритания страстите около предстоящото напускане на Европейския съюз все повече се нажежават. За днес в Лондон е планиран мащабен протест с настояване за втори референдум за Brexit. Демонстрацията се организира точно две години след допитването, на което мнозинството британци избраха развод с Общността.  Остават само още девет месеца до напускането на Европейския съюз, а бизнесът е притеснен за бъдещето. Причината - неяснотите около това как ще се развива търговията. Снимка: Pixabay", "date": "2018.06.23", "title": "Лондончани излизат на протест с призив за втори референдум за Brexit"}
{"url": "https://www.bgonair.bg/bulgaria/2018-06-23/zhalt-kod-za-dazhd-i-vyatar-e-obyaven-v-23-oblasti-na-stranata", "text": "В 23 области на страната е в сила жълт код за дъжд и вятър. Това сочи справка на сайта на Националния институт по метеорология и хидрология (НИМХ) при БАН. Областите, за които важи жълтата степен на опасност са Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Шумен, Добрич, Варна, Бургас, Сливен, Ямбол, Стара Загора, Пловдив, Пазарджик, Смолян, Хасково и Кърджали. От НИМХ предупреждават, че ще духа силен вятър от запад-северозапад със скорост 14-19 м/сек. Очаква се вечерта да отслабне. По Черноморието поривите на вятъра ще достигнат до 15-20 м/сек. В областите, в които ще превали дъжд, през втората половина от нощта срещу събота се очаква да има интензивни валежи, придружени с гръмотевици. Възможни са и градушки. Очакват се количества на локални извалявания до 25-30 л/кв.м.", "date": "2018.06.23", "title": "Жълт код за дъжд и вятър е обявен в 23 области на страната"}
{"url": "https://www.bgonair.bg/world/2018-06-23/i-rusiya-otvrashta-na-sasht-vdiga-mitata-na-vnosnite-avtomobili", "text": "Един от възможните отговори на американските мита върху вноса на алуминий и стомана е повишаване на митата на леките автомобили, внос от САЩ, предава TACC.   Министърът на икономическото развитие Максим Орешкин е заявил, че подобна стъпка \"се разглежда\".   По-рано тази седмица Орешкин съобщи, че допълнителни вносни мита върху американските стоки, които Руската федерация ще въведе в близко бъдеще, ще се прилагат само за продукти, които имат аналози в руския пазар. Списъкът на стоките, който Министерството на икономическото развитие обеща да направи в рамките на няколко дни, заедно с първоначалния обем на ръския отговор в размер на 93 млн. долара, се оценява на близо 538 млн. щатски долара.  Тази сума, според руските оценки е еквивалентна на загубата от американските мита за руския износ на стомана и алуминий.", "date": "2018.06.23", "title": "И Русия отвръща на САЩ: Вдига митата на вносните автомобили"}
