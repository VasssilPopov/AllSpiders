{"url": "https://www.bgonair.bg/notifikatsii/2018-06-30/imotnite-investitori-kupuvat-rekorden-broy-apartamenti-v-nyu-york", "text": "В нова луксозна жилищна сграда в Бруклин купувачка казва на брокера Райън Серхант, че иска три апартамента – един за нея, в който да живее, и два като инвестиция за отдаване под наем. Тя не е единствена. Кулата 550 Vanderbilt е привлякла повече купувачи, които са станали собственици през 2017 г., от всеки друг проект за жилищна сграда в Ню Йорк, сочат данни на сайта за обяви StreetEasy. В града като цяло рекордните 10,7% от апартаментите, продадени миналата година, са били обявени за отдаване под наем от собствениците им в рамките на няколко месеца, пише  . Инвеститорите, които не са обезсърчени от намаляващите наеми в града, прибавят жилищни имоти в портфолиото си, тъй като смятат, че цените им нямат друга посока освен нагоре. Моментът за навлизане на пазара е подходящ, тъй като предприемачите намаляват цените, за да продадат жилищата преди завършването на конкурентен проект. Миналата година 1313 апартаменти, закупени в Ню Йорк, са били с инвестиционна цел, а не за собствени нужди, което също е рекорд от началото на воденето на статистика от StreetEasy през 2006 г. „Тази тенденция не само е популярна, тя е по-популярна от всякога. Имотите в Ню Йорк се превърнаха в глобален клас активи и хората търсят експозиция“, казва Грант Лонг, старши икономист в сайта. Тенденцията не е съсредоточена само в шикозните небостъргачи на Манханън. Трите сгради с най-голям дял на инвестиционните сделки с имоти миналата година са били в Бруклин и Куинс, сочи анализът на StreetEasy. В 550 Vanderbilt, първата завършена жилищна сграда от проека Pacific Park с площ от 8,9 хектара близо до зала Barclays Center, 41% от продадените жилища миналата година са били отдадени под наем в рамките на 180 дни. В жилищната сграда с 216 апартамента Oosten в Уилямсбръг делът на отдадените под наем жилища достига 40%, като тя дели второто място с Harrison в Лонг Айлънд, Куинс, където 31 от 78 апартамента, продадени миналата година, са били предложени за наем. В Манхатън дори проекти, които са смятани от предприемачите за относително достъпни, са били популярни сред инвеститорите. В Среден Манхатън 13 жилища в кулата Fifty-Third and Eighth на компанията HFZ Capital Group, продадени миналата година, или 29%, са били обявени за отдаване под наем от собствениците им, сочат данните на StreetEasy. В момента 11 апартамента от имота търсят наемател, включително двустаен апартамент с площ от 79 кв. м, който се предлага на цена от 5150 долара на месец. Жилището е било купено за 1,4 млн. долара, показват данните на сайта. Без гаранции Добрите доходи от наем не са гарантирани. Собствениците на апартаменти се конкурират с притежателите на многобройните луксозни жилищни кули, които изникват в шикозните квартали на града. Само в Манхатън около 5630 новопостроени апартамента са били обявени за отдаване под наем тази година, сочат данни на компанията Citi Habitats. Те се прибавят към 4270 апартамента, които се появиха миналата година. Колебливият пазар на апартаменти обаче не е сериозна спирачка за инвеститорите в жилища, казва Лонг. „Хората наистина опитват да извлекат печалба от повишаването на цените, а не от доходите от наем“, отбелязва той. Инвестициите в апартаменти са още по-привлекателни сега с увеличаването на новите проекти и предлаганите от строителните компании отстъпки от цената за стимулиране на продажбите, казва Хауърд Марголис, брокер в компанията Douglas Elliman Real Estate. Той и партньорите му Джеф Адлър и Мери Еспинал считат, че най-малко 15% от бизнеса на екипа им идва от подпомагането на инвеститори в имоти да купуват и след това да отдават под наем апартаменти в града. „Предприемачите са принудени да предлагат повече стимули и по-големи отстъпки“, казва Марголис. Много от новите сгради имат многогодишни данъчни отстъпки, което намалява равнището на налозите върху жилищата и улесява управлението им до евентуална препродажба, допълва той. Този месец клиент е закупил двустаен апартамент в 550 Vanderbilt с площ от 97 кв. м на цена от 1,54 млн. долара, или с около 10% по-малко от офертната цена, сочат данни на StreetEasy. Една седмица по-късно апартамент, в който никой не е живял, е бил предложен за наем на цена от 5400 долара. „След финализирането на сделката можем да обявим жилището под наем в рамките на дни. Пускаме го на пазара почти веднага“, казва Адлър. Снимка: Pixabay  ", "date": "2018.06.30", "title": "Имотните инвеститори купуват рекорден брой апартаменти в Ню Йорк"}
{"url": "https://www.bgonair.bg/oporni-hora/2018-06-30/valeriya-veleva-taktikata-za-provezhdane-na-vot-beshe-greshna", "text": "\r\n Валерия Велева: Тактиката за провеждане на вот беше грешна! Зад Нинова трябваше да има армия от хора, но тя липсва. Не беше избран точен момент за оставката на Бойчев, каквито и да са мотивите. Даде се възможност с тази оставка за различни тълкувания, които можеше да се избегнат. ГЕРБ е единствената партия, която се готви за избори в момента. За БСП и ДПС е голям проблем, че нямат Цветанов. Това, че ГЕРБ ухажва кметове на БСП е отдавна известно. Ако е решил да краде червени кметове, това е проблем на БСП.", "date": "2018.06.30", "title": "Валерия Велева: Тактиката за провеждане на вот беше грешна!"}
{"url": "https://www.bgonair.bg/world/2018-06-30/kaprizite-na-vremeto-ne-poshtadiha-i-sarbiya-navodneni-sa-gradove-i-sela", "text": "Порои и наводнения и в съседна Сърбия. Проливният дъжд снощи предизвика проблеми в движението, наводнени бяха и няколко улици в Белград.  Най-много са щетите в Суботица, където има наводнени дворове, къщи, улици и изкоренени дървета. Един човек е ранен заради лошото време.  Евакуирани са 30 души от съседно село, изпратени са спасителни екипи с лодки, няма ток. Проливният дъжд не подмина и Нови Сад, причинявайки локални наводнения.  Очаква се обстановката да започне да се нормализира.", "date": "2018.06.30", "title": "Капризите на времето не пощадиха и Сърбия - наводнени са градове и села"}
{"url": "https://www.bgonair.bg/oporni-hora/2018-06-30/atanas-merdzhanov-ninova-ne-se-spravya", "text": "\r\n Атанас Мерджанов: Нинова не се справя! Трябва нов лидер за БСП! Вотът на недоверие беше фарс. БСП и ГЕРБ са се разбрали по всичко личи. Оставката на Жельо Бойчев говори за проблеми вътре в партията. БСП засега не предлага алтернатива.", "date": "2018.06.30", "title": "Атанас Мерджанов: Нинова не се справя!"}
{"url": "https://www.bgonair.bg/world/2018-06-30/nov-ogromen-pozhar-v-severna-kaliforniya", "text": "Нов огромен пожар изпепели 150 акра с горски насаждения в Северна Калифорния през последното денонощие.  Стихията е в опасна близост до град Конорд, където властите наредиха незабавната евакуация на две от предградията Монтесито и Кристъл ранч.  Близо 100 пожарникари, подпомагани от хеликоптери и наземна техника се борят с пламъците. Към момента не се съобщава за пострадали и материални щети.  Властите обаче издадоха предупреждение за опасност от нови пожари, заради сухото и ветровито време в щата.    ", "date": "2018.06.30", "title": "Нов огромен пожар в Северна Калифорния"}
{"url": "https://www.bgonair.bg/kriminalno/2018-06-30/prostrelyan-e-59-godishen-mazh-v-tarnovo-izvarshitelyat-e-bivsh-retsidivist", "text": "\r\n 59 - годишен мъж от Велико Търново е с опасност за живота, след като снощи е прострелян в главата от бивш рецидивист.  Стрелбата е станала минути след 22:30 в района на околовръстния път на града.  Извършителят е задържан и най-вероятно стара вражда между двамата е причина за стрелбата, каза за Новините ON AIR директорът на областната дирекция на МВР- Димитър Машов.  Намерено е и оръжието – преправен газов пистолет. Състоянието на простреляния мъж остава тежко и за сега той е настанен в реанимацията на Великотърновската болница.  Хората, които работят в района на мястото на стрелбата разказват, че той живеел от години в изоставена стаичка там и продавал кашони, за да се препитава.", "date": "2018.06.30", "title": "Прострелян е 59-годишен мъж в Търново, извършителят е бивш рецидивист"}
{"url": "https://www.bgonair.bg/world/2018-06-30/tramp-kam-makron-zashto-ne-napusnesh-es", "text": "Президентът на САЩ Доналд Тръмп е попитал своя френски колега Еманюел Макрон: \"Защо не напуснеш Европейския съюз\", когато двамата са се срещнали през април във Вашингтон, според излезли в американските медии данни, пише агенция \" \", цитирайки EUObserver. Тръмп също така е предложил на Макрон двустранно търговско споразумение като поощрение за напускането на съюза, съобщават източници от ЕС, присъствали на преговорите. Белият дом отказа да опровергае или потвърди данните. ", "date": "2018.06.30", "title": "Тръмп към Макрон: Защо не напуснеш ЕС?"}
{"url": "https://www.bgonair.bg/bulgaria/2018-06-30/tsvetanov-poveche-amerika-v-evropa-i-poveche-evropa-v-amerika", "text": "\r\n Повече Америка в Европа и повече Европа в Америка.  За това призова председателят на ПГ ГЕРБ Цветан Цветанов на заседание на Европейския парламент и конгреса на САЩ. \"Впечатлен съм от изградените приятелски отношения с нашите приятели от САЩ и Европейския парламент и ви уверявам, че това е най-важното в подобни срещи\", каза още Цветанов.", "date": "2018.06.30", "title": "Цветанов: Повече Америка в Европа и повече Европа в Америка!"}
{"url": "https://www.bgonair.bg/bulgaria/2018-06-30/tezhka-katastrofa-po-patya-sofiya-burgas-ima-zaginal", "text": "30–годишен мъж загина при тежка катастрофа на подбалканския път София – Бургас късно снощи. Челно се ударили турски ТИР и лек автомобил.  Товарният камион е пътувал в посока Гурково, а лекият - към Твърдица.  На място е загинал шофьорът на леката кола, който е ветеринарният лекар на Гурково. Заради инцидента движението през цялата нощ в района беше блокирано.", "date": "2018.06.30", "title": "Тежка катастрофа по пътя София - Бургас, има загинал"}
{"url": "https://www.bgonair.bg/bulgaria/2018-06-30/v-etropole-bedstvenoto-polozhenie-e-oshte-v-sila", "text": "\r\n Все още е в сила обявеното бедственото положение в Етрополе, в града и селата в региона има наводнени къщи. Възрастните хора от съседните села на града бяха евакуирани.  Една от тях, обаче, предпочете да се върне в дома си, въпреки опасността. В село Лъга, Етрополе, баба се върна в евакуираната си къща.   Поройният дъжд отмени празника на Етрополе и активизира граждани и власт да се справят с бедствието. Река Малък Искър излезе от коритото си и като неканен гост се настни в домове и дворове. Реката стигна и къщата на 91-годишната Неда Пешева от село Лъга.  Внукът й се обажда по телефона, за да я предупреди, че пожарната е на път да я вземе. Послушала го Неда. Два часа по-късно, обаче, настояла, че иска да си ходи от Етрополе.   Според Неда, бедствията не са наказание, а само ни припомняли, че сме хора. ", "date": "2018.06.30", "title": "В Етрополе: Бедственото положение е още в сила"}
{"url": "https://www.bgonair.bg/world/2018-06-30/prezidentat-na-kosovo-dogovorat-mezhdu-makedoniya-i-gartsiya-e-ot-izklyuchitelno-znachenie-za-regiona", "text": "Договорът между Македония и Гърция е от изключително значение за региона по думите на президента на Косово, казани пред председателя на Парламентарната асамблея на НАТО Паоло Али, пише македонското издание МКД, цитирано от агенция \" \". Според съобщение от кабинета му, Тачи е приветствал завръщането на вниманието на ЕС върху региона, с приетата стратегия и срещата в София, а като резултат на това е посочил постигнатото споразумение между Скопие и Атина за решаване на спора с името.  \"Специфични и веднага видими резултати са решаването на спора за името между Гърция и Македония, както и началото на финалната фаза на диалога между Косово и Сърбия\", заяви Тачи.", "date": "2018.06.30", "title": "Президентът на Косово: Договорът между Македония и Гърция е от изключително значение за региона"}
{"url": "https://www.bgonair.bg/bulgaria/2018-06-30/pleven-sashto-stana-zhertva-na-loshoto-vreme", "text": "Плевен също стана жертва на лошото време. За час пороят превърна улиците на града в реки.  Излелият се дъжд създаде затруднения в трафика и наводни кафенета и магазини в центъра на града. Обявено е частично бедствено положение в село Горна Митрополия в района.  Екипи на пожарната отводняват улици и дворове. За днес е обявен жълт код за силен вятър в половината райони на страната.", "date": "2018.06.30", "title": "Плевен също стана жертва на лошото време"}
{"url": "https://www.bgonair.bg/bulgaria/2018-06-30/sabitie-pod-zvezdite-zapochva-teatar-pred-teatara", "text": "Събитие под звездите - днес за втора поредна година се дава началото на \"Театър пред театъра\".  В 21:30 ще започне и първото представление пред Народния театър, на което ще присъстват 1124 зрители.  Катя Попчева разказа, че началото ще бъде поставено със спектакъла \"България - земя благословена\", в който ще вземе участие и балет \"Арабеск\". Следващите осем театрални вечери ще включват изпълнения на Георги Мамалев, Филип Сапунджиев, Театъра на армията, ще има още много други родни звезди, а ще бъде поставена и \"Опит за летене\" на Стоян Радев.  Все още има останали единични бройки билети, но който желае да се наслади на представленията, трябва да побърза, каза Катя Попчева за Bulgaria ON AIR.", "date": "2018.06.30", "title": "Събитие под звездите - започва \"Театър пред театъра\""}
{"url": "https://www.bgonair.bg/bulgaria/2018-06-30/poroite-vzeha-zhertva-v-roman", "text": "\r\n Безсънна нощ са преживели жителите на Роман. До сутринта е продължило изпомпването на водата от наводнените дворове и мазета.  Тежките порои там взеха и една жертва след силния дъжд и придошлата река, която наводни над 100 къщи. Човекът е починал от токов удар, след като се е опитал да изпомпа наводненото си мазе. Помпата е дала късо съединение. \"Има подпочвени води. Нашият съгражданин е искал да изтегли водата, но вероятно не е била добре изолирана\", каза кметът на Роман пред камерата на Bulgaria ON AIR. Къщата на Пламен е най-пострадала. Реката е донесла боклуци и кал. Щетите са за хиляди левове. Ясно може да се види как нивото на водата е достигало около 70 см. Според жителите е \"изпуснат\" язовир. \"Такова чудо не съм виждал\", каза бивш пожарникар, жител на Роман. Електроподаването в Роман е преустановено. Пожарникарите продължават да отводняват домовете.  Кметът е успокоил, че водата е годна за пиене. Ситуацията в града постепенно се нормализира, но предстои да се оценяват щетите, които вероятно ще бъдат на стойност хиляди левове. \r\n  ", "date": "2018.06.30", "title": "Пороите взеха жертва в Роман"}
{"url": "https://www.bgonair.bg/bulgaria/2018-06-30/balgariya-se-stopi-padnahme-pod-7-miliona", "text": "Населението на България падна под 7 милиона. Това се случи точно в 14 часа 07 минути 03 секунди и бе отбелязано в брояча на населението в света от Департамента по икономически и социални въпроси към ООН, пише  . \"Това е най-тъжната новина на най-тъжния Петровден. България е в клинична демографска смърт, тя умира!\", коментира новината пред \"Труд\" акад. Петър Иванов, шеф на демографския институт към БАНИ. Данните се променяха през целия ден, като към 16 ч. вчера показваха, че в петъчния ден у нас са се родили 120 бебета, а са починали 193 души. \"Всеки ден намаляваме с 220 души, или 9 души на час, като това намаление в действителност е минус 13 етнически българи и плюс 4 роми, (-9=-13+4). Това означава, че българите намаляват с 13 и стават малцинство, а ромите се увеличават с 4 и стават мнозинство в Отечеството ни. А ние сме най-бързо намаляващата нация в света\", каза още акад. Иванов. Официалните данни сочат, че за пръв път сме минали 7 милиона през 1946 година – преброяването на населението тогава показва, че към 31 декември 1946-а сме 7 029 349 души. През 1985 г. бележим пик и сме близо 9 милиона – 8 948 649 души.  ", "date": "2018.06.30", "title": "България се стопи: Паднахме под 7 милиона"}
{"url": "https://www.bgonair.bg/bulgaria/2018-06-30/40-ot-smartnite-sluchai-u-nas-sa-mogli-da-da-badat-predotvrateni", "text": "Малко повече от 40 процента от смъртните случаи у нас са могли да бъдат предотвратени при наличието на оптимално здравеопазване и те не биха се случили, ако е имало ефективна здравна система и качествени медицински услуги и технологии, сочат данни от анализ на Евростат за случаите на т. нар. \"предотвратима смърт\" в ЕС през 2016 г., пише  . Средният показател в ЕС за \"предотвратима смърт\" е 33 на сто, а най-много неадекватни смъртни случаи, които биха могли да бъдат предотвратени, са регистрирани в северната ни съседка Румъния - близо 49 процента или почти половината от регистрираните смъртни случаи там. Според данни от анализа най-много българи са починали у нас през въпросния период от болести на кръвообращението - 1 131 случая на 100 хиляди души население, което е близо 4 пъти повече от средностатистическите данни за ЕС - около 350 случая на 100 хиляди души в ЕС, починали от болести на кръвообращението. \r\nСпоред актуални данни на НСИ у нас през миналата година са починали около 110 хиляди души, като близо 72 хиляди или 65 процента, са били смъртните случаи вследствие болести на кръвообращението, което поставя този вид смъртност на водеща позиция у нас. Втората най-голяма група болести, от които са умирали сънародниците ни, са били злокачествените новообразования - около 17 хиляди, което е около 240 смъртни случая на 100 хиляди души и е съпоставимо с европейските критерии - 262 смъртни случая на 100 хиляди души в ЕС. Най-малко са били смъртните случаи у нас вследствие на транспортни инциденти или самоубийства - по 9 случая на 100 хиляди души, при показатели за ЕС съответно 7 и 11 случая на 100 хиляди души население в ЕС. Според данните на Евростат най-качествено здравеопазване и съответно най- нисък дял на неадекватни смъртни случаи, е регистриран във Франция - 25 на сто, Белгия и Дания - 26 на сто, Холандия - 28 на сто, Полша - 30 на сто. В другия край на скалата с най-висок процент смъртни случаи, които са могли да бъдат избегнати, се нареждат страни като Румъния - 49 на сто, Латвия и Литва - по 47 на сто, Словакия - 44 на сто, България - 42 на сто, Хърватия и Унгария - с по 41 на сто и др. Според анализа на Евростат индикаторите за смъртните случаи в страните-членки на ЕС, които са могли да бъдат избегнати, трябва да се използва в глобален контекст при оценките на здравните системи в страните на ЕС. Макар показателят за смъртност да не е предназначен да бъде окончателно или уникално измерване на качеството на здравните грижи в държавите-членки, той дава известна индикация за качеството и ефективността на здравните политики в дадена страна, отчита Евростат. Снимка: Pixabay", "date": "2018.06.30", "title": "40% от смъртните случаи у нас са могли да да бъдат предотвратени"}
{"url": "https://www.bgonair.bg/bulgaria/2018-06-30/zhalt-kod-za-vyatar-dazhdovete-prodalzhavat", "text": "Днес времето ще продължи да бъде облачно, според Dnes.bg. Ще има и интензивни превалявания, а на места след обяд и вечерта, главно в източната половина на страната ще се развият и гръмотевични бури. Жълт код за силен вятър е в сила за половината страна. Предупреждението е в сила за областите Видин, Монтана, Враца, Плевен, Ловеч, Габрово, Велико Търново, София-град, Софийска, Перник, Кюстендил, Благоевград, Пазарджик и Пловдив. На отделни места в Предбалкана, Североизточна България и в планинските райони отново ще има значителни валежи. По-късно след обяд от запад облачността ще започне да намалява. Температурите слабо ще се повишат и максималните ще бъдат между 23° и 28°, в София около 22°, сочи прогнозата на Националния институт по метеорология и хидрология към БАН. Атмосферното налягане ще бъде по-ниско от средното за юни, но ще започне да се повишава. Над Черноморието около и след обяд ще има краткотрайни валежи и гръмотевици. Преди обяд ще има временни намаления на облачността до предимно слънчево. Ще духа умерен западен вятър. Максимални температури по крайбрежието 24-25°, близки до температурата на морската вода. Над планините облачността ще е по-често значителна, след обяд купесто-дъждовна. Ще има валежи и гръмотевици. Максималната температура на височина 1200 метра ще е около 17°, на 2000 метра – около 10°. Снимка: Pixabay.", "date": "2018.06.30", "title": "Жълт код за вятър, дъждовете продължават. "}
{"url": "https://www.bgonair.bg/bulgaria/2018-06-30/nap-pogva-290-dushi-harchat-nad-50-hilyadi-na-godina-dohodi-nyamat", "text": "Инспекторите на Националната агенция за приходите (НАП) започват проверки на 290 души, които са извършили разходи за минали години над 50 хил. лв., но едновременно с това нямат никакви официално декларирани доходи, съобщават от агенцията, цитирани от  . Общото между всички, на които са възложени проверките е, че са се осигурявали върху минималния осигурителен доход, но дори не са подали данъчна декларация за доходите, поясняват от НАП. Едновременно с това тези физически лица са извършили значителни разходи. Данъчните ще изследват източниците на доходи в семействата на проверяваните, както и издръжката на домакинствата и разходите им. Ако бъдат установени несъответствия между имущество и доходи, ще бъдат възложени данъчни ревизии за последните 5 години, допълват от приходната администрация. \"Тези близо 300 случая са най-очевидните несъответствия между официален доход и разходи на домакинствата. Освен тях има и други физически лица, чието имущество е повече от декларираните приходи, които също ще бъдат проверени\", каза по повод контролните мерки заместник-изпълнителният директор на НАП Пламен Димитров. Снимка: Pixabay", "date": "2018.06.30", "title": "НАП погва 290 души: Харчат над 50 хиляди на година, доходи - нямат"}
{"url": "https://www.bgonair.bg/bulgaria/2018-06-30/premierat-predava-evropredsedatelstvoto-na-avstriya", "text": "\r\n Премиерът Бойко Борисов пристигна в Австрия, където символично ще предаде председателството на Съвета на Европейския съюз на австрийския канцлер Себастиан Курц.  Срещата между българския премиер и австрийския канцлер ще бъде \"на върха\" и в прекия, и в преносния смисъл. Бойко Борисов ще предаде щафетата на Себастиан Курц под връх Планай, който е висок 1906 метра. Минути след пристигането си, премиерът Борисов пи кафе с канцлера Курц и председателя на Европейския съвет Доналд Туск.  Попита ги дали изглежда добре, тъй като е ходил да се преоблича. На работна среща тримата обсъждат изпълнението на приоритетите по време на Българското председателство и приемствеността им от Австрия.", "date": "2018.06.30", "title": "Премиерът предава европредседателството на Австрия"}
