{"url": "https://www.bgonair.bg/world/2018-06-02/banditi-s-balgarska-kola-zadignaha-15-mln-evro-sled-ekshan-v-rim", "text": "Удар за милион и половина евро направи в Рим банда от четирима души с кола с български номер. Мъже с маски на лицата нападнали инкасо автомобил.  Атаката става на оживена улица пред очите на десетки шофьори. Бандитите размахали пушки и блокирали пристигналата пред супермаркета кола за инкасо, която трябвало да прибере парите от седмичния му оборот. Те носили полицейски ленти и един от тях заплашил с ръчна граната един от служителите. Все още не е ясно дали бандитите са българи.", "date": "2018.06.02", "title": "Бандити с българска кола задигнаха 1,5 млн. евро след екшън в Рим"}
{"url": "https://www.bgonair.bg/world/2018-06-02/dobri-novini-izpisaha-sar-aleks-ot-bolnitsata", "text": "Легендарният сър Алекс Фъргюсън е изписан от болницата и вече е при своето семейство, съобщава английският вестник Sun.  Най-добрият мениджър в историята на \"Манчестър Юнайтед\" претърпя мозъчна операция преди по-малко от месец. Сър Алекс Фъргюсън е сочен за един от най-великите треньори в историята на футбола. Под ръководството му \"Манчестър Юнайтед\" стана шампион на Англия 13 пъти, спечели пет Купи на Футболната асоциация и записа два триумфа в Шампионската лига.", "date": "2018.06.02", "title": "Добри новини: Изписаха Сър Алекс от болницата"}
{"url": "https://www.bgonair.bg/world/2018-06-02/erdogan-se-skara-na-sasht-za-dostavkite-na-iztrebitelite-f-35", "text": "Президентът на Турция Реджеп Ердоган призова САЩ да изпълняват задълженията си в рамките на споразумението за доставка в страната му на американските изтребители-бомбардировачи Ф-35.  Ердоган предупреждава Щатите да не карат Анкара да тропа по други врати, съобщава РИА Новости, цитирана от \"Фокус\". \"Не ни интересува какво казва Сенатът. Нас ни интересуват единствено доставките на Ф-35. Обсъдих този въпрос с Доналд Тръмп. Също така обсъждах въпроса и на преговорите с делегациите. Ако сме стратегически партньор, то САЩ не трябва да допускат правни грешки по този въпрос\", заявява Ердоган.", "date": "2018.06.02", "title": "Ердоган се скара на САЩ за доставките на изтребителите Ф-35"}
{"url": "https://www.bgonair.bg/world/2018-06-02/noviyat-premier-na-ispaniya-polozhi-kletva-pred-kral-felipe-vi", "text": "Новият премиер на Испания Педро Санчес положи клетва пред суверена на страната крал Фелипе VI. Церемонията се състоя в двореца Сарсуела в Мадрид.  Формалната процедура беше спазена според испанската конституция, след като кралят бе уведомен от председателя на парламента Ана Пастор за свалянето на Мариано Рахой и избирането на Санчес на негово място.  Един от най-дълго управлявалите правителствени ръководители Мариано Рахой загуби вота на недоверие след обвинения в мащабен процес за корупция, пране на пари, данъчни измами и тайна \"черна каса\" срещу хора, свързани с управляващата консервативна Народна партия.  Рахой беше свален след като 180 депутати подкрепиха вота на недоверие.", "date": "2018.06.02", "title": "Новият премиер на Испания положи клетва пред крал Фелипе VI"}
{"url": "https://www.bgonair.bg/world/2018-06-02/sauditska-printsesa-na-koritsata-na-vogue-porodi-naprezhenie", "text": "Саудитска принцеса на корицата на списание Vogue Аrabia за месец юни предизвика вълна от недоволство в социалните медии. На корицата принцеса Аифа бин Абдул ал-Суд е на шофьорското място на червен кабриолет, с кожени ръкавици и високи токчета. Темата е посветена на дискриминацията на жените. Корицата на списанието предизвика вълна от критики в социалните мрежи, след като през изминалия месец няколко активистки бяха арестувани за нарушаване на забраната за шофиране.  Забраната се очаква да падне на 24 юни. Броят на Vogue включва и други вдъхновяващи жени от кралството, които се борят за повече права на жените.", "date": "2018.06.02", "title": "Саудитска принцеса на корицата на Vogue породи напрежение"}
{"url": "https://www.bgonair.bg/bulgaria/2018-06-02/balgariya-er-iznenada-nay-malkite-si-patnitsi-v-denya-na-deteto-sas-spetsialno-poseshtenie-v-pilotskata-kabina", "text": "На един от най-цветните празници – Деня на детето, националният превозвач \"България Ер\" поднесе вълнуваща изненада за най-малките си пасажери. Всички деца на борда на авиокомпанията имаха възможност да разгледат мястото, което обикновено остава скрито за пътниците – пилотската кабина.  Командирите и екипажите по различните полети на 1 юни поканиха всички малчугани на борда да надникнат в \"офиса\" на пилотите, след като самолетът им кацне. Децата имаха възможност да научат от пилотите, които допреди това са управлявали техния полет, кое копче за какво се използва, как излита самолетът и с кой лост се управлява. Много от тях дори пожелаха да седнат на пилотското място и да си представят, че те самите управляват самолета.  Освен специалното посещение в кабината на пилотите, екипажите на \"България Ер\" поднесоха и подаръци на най-малките пасажери – цветни книгоразделители в различни форми, с които да мотивират малчуганите да четат повече книжки.", "date": "2018.06.02", "title": "\"България Ер\" изненада най-малките си пътници в Деня на детето със специално посещение в пилотската кабина"}
{"url": "https://www.bgonair.bg/bulgaria/2018-06-02/v-sozopol-izgrazhdat-separirasht-zavod-za-otpadatsite-po-moreto", "text": "\r\n В Созопол ще бъде изграден първият сепариращ завод за отпадъци по родното Черноморие. Това стана ясно по време на изнесеното заседание на парламентарната комисия по околна среда, което се проведе в морския град.  В регионалното депо ще се рециклира пластмасата, изхвърлена от морето, както и другите отпадъци като желязо и стъкло. В края на сезона комисия ще обсъди механизмите за въвеждане на задължително разделно събиране на отпадъците по плажовете.  И това лято екоинспектори ще следят за чистотата на морската вода и плажовете, категоричен беше министърът на екологията Нено Димов, който посети района. Той призна, че все още има критични точки по Черноморието ни, където липсват пречиствателни станции.", "date": "2018.06.02", "title": "Първият завод за отпадъци по морето отваря врати в Созопол"}
{"url": "https://www.bgonair.bg/familno/2018-06-02/2-yuni-den-na-botev", "text": "\r\n Днес е 2 юни – Ден на Христо Ботев и на загиналите за свободата на България. Преди доста години поетът Дамян Дамянов имаше едно есе за този ден и за това спират ли се колите и пешеходците, когато прозвучат сирените или отминаваме разсеяно... И кой какво си мисли в този момент. За Ботев и Ботевите четници е следващата тема. ", "date": "2018.06.02", "title": "2 юни - Денят на Христо Ботев"}
{"url": "https://www.bgonair.bg/bulgaria/2018-06-02/vitsepremierat-bezkompromisen-parva-aktsiya-shum-za-sezona", "text": "\r\n Първа акция \"Шум\" в Слънчев бряг. Вицепремиерът Валери Симеонов направи изненадващи проверки късно снощи в първите нощни клубове в курорта, които отвориха за новия сезон.  Той изпълни заканата си от миналото лято, че ще бъде безкомпромисен с шума в най-големия ни курорт Слънчев бряг. Снощи униформени влязоха в пет нощни клуба, а вицепремиерът се закани, че проверки ще има през цялото лято. Проверката се извърши съвместно с Охранителна полиция към МВР Бургас. На собствениците на заведения бяха съставени предупредителни констативни протоколи.  Чуждите туристи видимо не бяха притеснени от присъствието на полицаи в заведенията и продължиха да се веселят.", "date": "2018.06.02", "title": "Вицепремиерът безкомпромисен: Първа акция \"Шум\" за сезона"}
{"url": "https://www.bgonair.bg/bulgaria/2018-06-02/tsisterna-s-olio-se-obarna-i-blokira-am-trakiya", "text": "\r\n Пореден пътен инцидент. Цистерна се обърна на 11-ия километър на автомагистрала \"Тракия\" и причини много сериозни задръствания. За щастие няма пострадали при катастрофата. Към този момент не е ясна причината за инцидента, казаха представители на Пътната агенция. Катастрофата е станало малко след 9:30 часа тази сутрин в посока Бургас. Цистерната се обърнала по такъв начин, че е блокирала за движение и трите ленти, поради което движението беше затруднено повече от 5 часа. А влекачът на цистерната се е преобърнал през мантинелата и се е озовал в пътното платно в посока София. Бе организиран обходен маршрут, за да може да се извършва движението. Цистерната е преовозвала олио, а шофьорът е бил много стресиран, но не е пострадал при инцидента. Все още се изясняват причините за катастрофата.", "date": "2018.06.02", "title": "Цистерна с олио се обърна и блокира АМ \"Тракия\""}
{"url": "https://www.bgonair.bg/bulgaria/2018-06-02/pochit-kam-geroite-hilyadi-izvarvyaha-patya-na-botevata-cheta", "text": "\r\n Със сирени и 2-минутно мълчание - така на днешния 2 юни отдаваме почит на големия поет и революционер Христо Ботев, и на загиналите герои за свободата на България. Точно в 12 часа прозвучаха сирените в цялата страна. Днес отбелязваме 142 години от гибелта на Ботев и част от неговата чета. А традиционно кулминацията на тържествата е на връх Околчица. Към върха се отправиха хиляди българи от цялата страна, които отдадоха почит на загиналите герои. След като на 1 юни 1876 г. Ботевата чета се изтегля към връх Вола, щабът се събира привечер, за да обсъди следващите си действия. Тогава Христо Ботев е убит, а за него заместник е определен Никола Войновски.  Официално денят се отбелязва от 1901 година на връх Вола. А от 1948 г. насам на всеки 2 юни звучат националните сирени. Цветя и венци поднесоха председателят на Народното събрание Цвета Караянчева и депутати от по-големите парламентарни сили. ", "date": "2018.06.02", "title": "Почит към героите: Хиляди извървяха пътя на Ботевата чета"}
{"url": "https://www.bgonair.bg/bulgaria/2018-06-02/roditeli-protestiraha-pred-ns-sreshtu-zadalzhitelnite-vaksini", "text": "Ваксините в България да станат по избор, както е в повечето европейски страни. С това искане излизоха на протест пред Народното събрание родители от няколко града у нас. Родителите настояват преди ваксинация да се правят изследвания, за да се провери дали въпросните медикаменти няма да се отразят негативно на децата. Те настояват още да има фонд, който да подпомага децата, които пострадали при ваксинация. Според протестиращите родители в момента държавата не поема никаква отговорност при такива случаи. Родителите смятат, че у нас не се води статистика колко са децата в България, които са пострадали вследствие на ваксинация.  Днешната проява съвпада с международния ден, който се бори за право на избор при ваксинациите. Подобни протести бяха планирани и в други български градове, предаде репортерът на Bulgaria ON AIR Мария Папазова. Хората от протеста пред парламента се обявиха в подкрепа на майките на деца с увреждания, които разпънаха палатков лагер пред НС. Те са категорични, че остават единни и настояват за промени в законите и грижа за всяко българско дете.  Снимка: Pixabay", "date": "2018.06.02", "title": "Родители протестираха пред НС срещу задължителните ваксини"}
{"url": "https://www.bgonair.bg/bulgaria/2018-06-02/blokiraha-botevgrad-v-aktsiya-po-izdirvaneto-na-vladimir-pelov", "text": "Акция на полицията и жандармерията блокира Ботевград рано тази сутрин. Униформените са проверявали сигнал за избягалия през април от Централния софийски затвор Владимир Пелов.  Акцията е приключила, а затворникът не е бил намерен. Владимир Пелов, и Радослав Колев избягаха от Софийския затвор на 3 април.  Пелов е осъден на общо 32 години затвор за въоръжен грабеж, отвличания, включително и на дете, и стрелба по четирима полицаи.", "date": "2018.06.02", "title": "Блокираха Ботевград в акция по издирването на Владимир Пелов"}
{"url": "https://www.bgonair.bg/bulgaria/2018-06-02/tiradzhiya-otnese-5-godishno-momichentse-v-tsar-kaloyan", "text": "5-годишно дете е пострадало при пътен инцидент в Цар Калоян. Момиченцето е блъснато от ТИР, потвърдиха от Областната дирекция на МВР. Инцидентът е станал около 19:00 часа на 1 юни пред магазин в Цар Калоян, пише  .  Водач на товарен автомобил видял група деца и предполагайки, че може да излязат внезапно на пътя, намалил. Колегата му от друг ТИР, който бил зад него обаче, предприел изпреварване и блъснал едно от децата, които тръгнали да пресичат шосето. Пострадало е момиченце на 5 години, то е откарано в разградската болница, има фрактура на черепа и наранявания по тялото, контактно е.", "date": "2018.06.02", "title": "Тираджия отнесе 5-годишно момиченце в Цар Калоян"}
{"url": "https://www.bgonair.bg/economy/2018-06-02/amerikanskata-ikonomika-dobavi-223-hil-rabotni-mesta-prez-may", "text": "По-добрите от очакванията данни за заетостта в САЩ изпратиха американските индекси на \"зелена територия\", а Wall Street възстанови някои от загубите в предишните сесии, предаде CNBC. Бенчмаркът на сините чипове Dow Jones Industrial Average добави 217 пункта към стойността си до равнище от 24635,21, а цената на акциите на Goldman Sachs скочи с 1,1%. Широкият измерител S&P 500 постигна ръст от 1,1% до равнище от 2734,62 пункта, като финансовият и технологичният сектор отбелязаха скок от съответно 1,1% и 1,9%. В същото време технологичният измерител Nasdaq напредна с 1,5% до равнище от 7554,33 пункта, като книжата на Facebook, Amazon, Netflix и компанията-майка на Google, Alphabet, поскъпнаха. Apple също постигна ръст от 1,8% и акциите й завършиха търговията на рекордна цена. Американската икономика добави 223 хил. работни места през май, докато икономисти очакваха ръст от 188 хил. работни места. В същото време средното почасово заплащане е нараснало с 0,3% миналия месец, докато безработицата е намаляла до равнище от 3,8%. Четете повече в", "date": "2018.06.02", "title": "Американската икономика добави 223 хил. работни места през май"}
{"url": "https://www.bgonair.bg/economy/2018-06-02/netflix-izduha-disney-i-hvarli-v-panika-holivud", "text": "Редица публикации обсъждат загрижеността на Холивуд за скорошната вълна от сделки на Netflix за милиарди долари със звезди като Шонда Раймс, Раян Мърфи и семейство Обама за създаването на съдържание за видео стрийминг услугата. За разлика от динамиката на Netflix, традиционната филмова индустрия е възпрепятствана от бизнес модел, който е силно зависим от филмовите поредици и нови версии на популярни ленти отпреди няколко десетилетия, където успехът зависи също от случайни и неизвестни фактори, пише в свой анализ Forbes. Благодарение на няколко глобални хита и на постоянния поток от приходи от своите 125 млн. абонати, Netflix може да си позволи да поема рискове и да продуцира всеки проект, който пожелае, както и да наема талантите, които са ѝ нужни, за да постигне успех. Стойността на компанията възлиза на 164 млрд. долара и е нараснала с над 70% от януари насам, благодарение на което тя изпреварва Disney като най-високо оценената медийна компания в света. Disney е на стойност 152 млрд. долара. Между тях има няколко ключови разлики. Netflix има под 5000 служители, Disney – близо 200 хил., и същевременно изглежда е открила тайната на постоянния успех на по-голямата част от продукциите си. Потребителите на платформата Netflix не просто дават на компанията пари, но и нещо много по-важно – огромни обеми от подробна информация за техните вкусове, навици и интереси. Netflix използва тези данни, за да създава алгоритми за препоръки, на които потребителите се доверяват, защото често са прави. Но компанията използва и прогнозиране на търсенето.", "date": "2018.06.02", "title": "Netflix издуха Disney и хвърли в паника Холивуд"}
{"url": "https://www.bgonair.bg/bulgaria/2018-06-02/darzhavata-otpuska-15-mln-leva-za-arheologiya", "text": "До броени дни се очаква да излезе заповед на министъра на културата, с която на базата на преценката на специална междуведомствена комисия да се разпределят отделените от държавния бюджет средства за археология. Парите за теренни археологически проучвания и теренна консервация през 2018 г. възлизат на 1 500 000 лв. - има увеличение спрямо миналата година, когато бяха 1 000 000 лв., изтъкват от Министерството на културата. Подадени са 140 заявления за разпределянето им, като право на целева финансова подкрепа имат културни, научни или университетски институции, чиято дейност е свързана с издирването, проучването и опазването на археологическото ни културно наследство, пише \"Монитор\". Общата стойност на проектите на Националния исторически музей, с които той кандидатства за държавно субсидиране за това лято например, надхвърля 200 000 лв., но археолозите от опит знаят, че сумата ще бъде редуцирана, а и не всички проекти ще бъдат одобрени.", "date": "2018.06.02", "title": "Държавата отпуска 1,5 млн. лева за археология"}
{"url": "https://www.bgonair.bg/bulgaria/2018-06-02/shte-se-radvame-na-slanchev-i-topal-den-na-mesta-shte-bade-goreshto", "text": "Днес ще бъде топло, около и след обяд в низините - горещо.  Максималните температури ще бъдат между 30 и 35 градуса, съобщиха от Националния институт по метеорология и хидрология при БАН. След обяд и до полунощ над западната половина от страната ще се развива купеста и купесто-дъждовна облачност. На места ще превали краткотраен дъжд с гръмотевици. Има условия за градушки. Ще духа слаб до умерен вятър от изток-югоизток.  Над Черноморието ще преобладава слънчево време с временни увеличения на облачността. Ще духа слаб до умерен вятър от изток-североизток, който след обяд ще се ориентира от югоизток. Максимални температури на въздуха ще са 22-24 градуса. Температурата на морската вода е 21-22 градуса. Вълнението на морето ще е 1-2 бала. Над планините ще преобладава слънчево време. След обяд ще се развива купесто-дъждовна облачност и на места, главно в масивите от Западна и Централна България ще превали краткотраен дъжд с гръмотевици. Ще духа слаб до умерен източен вятър, по билата от запад-северозапад. Максимална температура на височина 1200 метра около 21 градуса, на 2000 метра - около 15 градуса. Снимка: Pixabay", "date": "2018.06.02", "title": "Ще се радваме на слънчев и топъл ден, на места ще е горещо"}
