{"url": "https://www.bgonair.bg/reportazhi/2018-05-25/ryazak-skok-v-tsenite-na-gorivata-v-gartsiya", "text": "\r\n Висок скок в цените на горивата в Гърция. През последните дни там литър безоловен бензин се продава за над 1,60 евро.  Ръстът на цените поставя горивата в южната ни съседка сред най-скъпите в Европа. Гърция се нарежда на четвърто място след Холандия, Италия и Португалия. Основната причина е облагането на бензина в Гърция с акцизи и други налози. Южната ни съседка е първенец по ДДС върху бензина, а консуматорският данък върху горивата е на трето място в Европа. От Асоциацията на собствениците на бензиностанции в Гърция поясняват, че едно евро от сегашната цена отива за данъци.  Непосредствено до границата с България бензинът се предлага за 1,61 евро, а дизелът – за 1,40. Самите гърци обаче много рядко зареждат тук. Те предпочитат да пълнят резервоара си у нас. ", "date": "2018.05.25", "title": "Рязък скок в цените на горивата в Гърция"}
{"url": "https://www.bgonair.bg/world/2018-05-25/osem-zheni-obviniha-morgan-friyman-v-seksualen-tormoz", "text": "Под прицел се оказа още една холивудска звезда - носителят на \"Оскар\" Морган Фрийман. Той стана поредната знаменитост, обвинена в сексуален тормоз.  Осем жени обвиняват актьора, че е прекрачил границата на добрия тон, а Фрийман се извини публично.  В писмено изявление той посочи, че не е искал да обиди никого.", "date": "2018.05.25", "title": "Осем жени обвиниха Морган Фрийман в сексуален тормоз"}
{"url": "https://www.bgonair.bg/economy/2018-05-25/evropa-vavezhda-novi-pravila-za-izpolzvaneto-na-lichnite-danni-ot-dnes", "text": "\r\n Европа въвежда нови драконовски правила за използването на личните данни. Регламентът влиза в сила от днес и засяга всички страни-членки, включително и България. Целта на промяната е да се затегне контролът и никой да няма информация за нас, ако сами не сме решили да я дадем. В момента почти никой не знае колко негови лични данни циркулират свободно във виртуалното пространство. Също така - колко фирми ги използват или ги препродават на трети. За всяко искане на данни, както и препродажбата им след това, вече ще се иска задължително съгласие. Регламентът за защита на личните данни от една страна представлява съвкупност от права, но и задължения от страна на бизнеса. За всеки път, в който се използват данни, фирмите ще трябва да се допитат до потребителя. Заради всичко това днес имейлите са пълни със съобщения от сайтове, в които сме се регистрирали, или фирми, с които имаме отношения – всички те информират, че ако искаме да продължим да използваме услугите им, трябва да разрешим да използват личните ни данни. Въпреки, че те вече са събрани.  Вече ще имаме право да изискваме от фирми, с които вече нямаме отношения, да заличат цялата информация, която са имали за нас. При нарушения можем да сигнализираме в Комисията за защита на личните данни.", "date": "2018.05.25", "title": "Европа въвежда нови правила за използването на личните данни от днес"}
{"url": "https://www.bgonair.bg/economy/2018-05-25/shesttsifreni-zaplati-na-sluzhitelite-koi-sa-sferite-i-firmite", "text": "Повечето компании, които плащат шестцифрени заплати на мнозинството от своите служители, не са големи банки или фонд мениджъри, а биотехнологични фирми, които разчитат на медицински изследователи и енергийни и технологични компании с голям брой инженери и технически персонал, пише The Wall Street Journal. Данните разкриват видовете фирми, където доходоносните работни места са норма, а не изключение. Някои от най-високите средни заплати са изплатени от фармацевтичните компании. Четири компании в S&P 500 предлагат средно заплащане на служителите си над 200 хил. долара.  Facebook е една от тях, а останалите три са във фармацевтичния сектор. В Incyte Corp., Celgene Corp. и Vertex Pharmaceuticals Inc. средната работна заплата през миналата година възлиза на 253 хил., 213 хил. и 211,500 долара. \r\n  \r\nНяколко големи технологични и петролни компании също са в класацията - Exxon Mobil Corp. се класира на 20-о място, като средната заплата е 161 562 долара. Salesforce.com се класира на 28-о място със средна заплата от 155 284 долара.", "date": "2018.05.25", "title": "Шестцифрени заплати на служителите - кои са сферите и фирмите?"}
{"url": "https://www.bgonair.bg/world/2018-05-25/severna-koreya-ostava-gotova-za-sreshta-sas-sasht-vapreki-reaktsiyata-na-tramp", "text": "Северна Корея е готова да разговаря със Съединените щати \"по всяко време и под всякаква форма\".  Това е първата официална реакция на Пхенян, след като вчера Доналд Тръмп неочаквано отмени планираната среща с Ким Чен Ун.  Американският президент направи това с писмо, изпратено лично до севернокорейския лидер. Въпреки, че отново изтъкват американската военна мощ, от Белия дом също добавят, че \"все още има отворена вратичка за преговори\".  Севернокорейският заместник-външен министър изрази огромно съжаление от решението на Тръмп да се откаже от срещата на върха.", "date": "2018.05.25", "title": "Въпреки отказа на Тръмп: КНДР остава готова за среща със САЩ"}
{"url": "https://www.bgonair.bg/reportazhi/2018-05-25/kak-da-se-spravim-s-nevidimata-opasnost-akvaplaning", "text": "\r\n Певицата Емилия и годеникът ѝ Жорж Башур пострадаха в катастрофа на магистрала \"Тракия\", след като шофираният от 19-годишния син на Башур автомобил, попаднал в аквапланинг. Аквапланингът се получава при събирането на вода на пътя и навлизането на автомобил в локвата. Водата застава между гумата и пътя, както по този начин гумата няма допир до асфалта и е почти неконтролируема. Най-важното нещо е да действаме преди да сме навлезли в аквапланинг. Предварително да намалим скоростта и да минем през аквапланинга с равна газ, съветват експертите.", "date": "2018.05.25", "title": "Как да се справим с невидимата опасност аквапланинг?"}
{"url": "https://www.bgonair.bg/world/2018-05-25/tramp-otmeni-sreshtata-si-s-kim-chen-un", "text": "Срещата на върха между севернокорейския лидер Ким Чен Ун и президента на Съединените щати Доналд Тръмп на 12 юни в Сингапур няма да се състои. Американският държавен глава обоснова решението си с огромния гняв и открита враждебност в скорошно изявление на Северна Корея. Въпреки това външните министри на Съединените щати и Южна Корея Майк Помпейо и Кан Кюн-уа се договориха да продължат работата по създаването на подходящи условия за преговори между Вашингтон и Пхенян.", "date": "2018.05.25", "title": "Тръмп отмени срещата си с Ким Чен Ун"}
{"url": "https://www.bgonair.bg/bulgaria/2018-05-25/sadat-v-blagoevgrad-dade-hod-na-deloto-sreshtu-tayfi-meklov", "text": "\r\n Окръжният съд в Благоевград даде ход на делото срещу Тайфи Мекльов от Якоруда, който беше обвинен, че през 2015 година е причинил смъртта на шест души от града, продавайки им отровна ракия. Делото започна с разпит на свидетели, сред които роднини на починалите мъже. Те са категорични, че смъртта на близките им е причинена от ракията, купена от Мекльов. Самият той твърди, че получил фаталния алкохол от друг човек и не е знаел, че е фалшив. Семействата на починалите искат и кръвнина за над 2 милиона лева. Ако бъде признат за виновен, Мекльов може да получи между 3 и 15 години затвор.  В момента той е извън ареста, след като Софийският апелативен съд го освободи преди две години, заради влошено здравословно състояние.", "date": "2018.05.25", "title": "Съдът в Благоевград даде ход на делото срещу Тайфи Меклов"}
{"url": "https://www.bgonair.bg/bulgaria/2018-05-25/shofyorat-na-turskiya-tir-predizvikal-katastrofata-na-am-trakiya-ostava-v-aresta", "text": "Софийският районен съд остави в ареста турския шофьор, който избута от магистрала \"Тракия\" автобус на градския транспорт. 38-годишният Гьорхан Кехриман няма постоянен адрес у нас, а работата му е свързана с много пътуване, мотивира се съдия Върбан Върбанов.  Събраните до момента доказателства сочат, че шофьорът на ТИР-а е предизвикал катастрофата. При нея пострадаха 12 души, 7 от тях се оказаха със средна телесна повреда.  Макар роден в Германия, Кехриман говори само турски език, а местожителството му е в южната ни съседка. Ако бъде пуснат с по-лека мярка за неотклонение той може да се укрие.  Според защитата му работодателят на шофьора е готов да плати парична гаранция.  При повторната поява на Кехриман пред Темида той е готов да сключи споразумение с прокуратурата.", "date": "2018.05.25", "title": "Оставиха в ареста турския тираджия от катастрофата на \"Тракия\""}
{"url": "https://www.bgonair.bg/bulgaria/2018-05-25/uchenitsi-meriha-sili-v-sastezanieto-pazim-ezika-si", "text": "Излъчиха победителите в състезанието по български \"Пазим езика си\". Ученици мериха сили колко добре владеят родното слово.  В заключителния кръг на конкурса, който се проведе под патронажа на първата дама Десислава Радева, участваха 13 финалисти. В пилотното издание на състезанието се включиха над 400 деца.  По време на изпита учениците преминаха през 2 задачи. В първата трябваше да посочат изречения, в които няма допусната грешка. Във втората подреждаха смислово изречения от произведения на Йордан Радичков.  Преди награждаването в аулата на Софийския университет дойде и държавният глава Румен Радев.", "date": "2018.05.25", "title": "Ученици мериха сили в състезанието \"Пазим езика си\""}
{"url": "https://www.bgonair.bg/bulgaria/2018-05-25/oshte-bolnitsi-na-raba-nzok-im-dala-tvarde-malko-pari", "text": "Общинските болници в Карлово, Гоце Делчев, Чирпан, Троян, Казанлък и др. са изпратили писма до Българския лекарски съюз, в които сигнализират, че за дейността си през април са получили от НЗОК занижени и недостатъчни бюджети, пише  . От своят страна пък БЛС изпрати писмо до НЗОК, в което настоява да се преразглеждат и увеличат определените от Касата месечни стойности на болниците. Според решение на Надзорния съвет на НЗОК от март, индикативните и месечните стойности за болниците за април трябва да са равни на отчетените и потвърдени за заплащане през март. По данни на НЗОК заплатената сума за март (за дейности, извършени през февруари) е била общо 151 531 618 лв. \"Предвид влизането в сила от 1 април на Националният рамков договор за медицински дейности и определените в него по-високи цени на някои клинични пътеки, така определените стойности според БЛС са недостатъчни. Считаме, че с действията си НЗОК отново създава условия за проява на недоволство от изпълнителите, въпреки постигнатите договорености в рамковия договор\", се подчертава в писмото на съсловната органазиця.", "date": "2018.05.25", "title": "Още болници на ръба, НЗОК им дала твърде малко пари"}
{"url": "https://www.bgonair.bg/bulgaria/2018-05-25/pistoleta-v-ofisa-na-shefa-na-kat-blagoevgrad-chuzhd-a-parite-za-turnir", "text": "\r\n Окръжният съд в Благоевград остави в ареста шефа на КАТ в града Данаил Стоицов. Според магистратите има опасност той да извърши и друго престъпление. Другият задържан - Бойко Шарков беше пуснат под парична гаранция от 7000 лева. Данаил Стоицов влезе в съдебната зала далеч от камерите. Пред журналистите излезе адвокатът на Стоицов - Иван Чолаков, който предупреди, че в медиите името на Стоицов не може да излиза и се позова на евродирективата за защита на личните данни, която влиза в сила от днес. Съдията по делото Атанас Маскръчки обаче бързо охлади съображенията на адвокат Чолаков и заяви, че за медиите няма ограничения да споменават имената на подсъдимите. Междувременно бившият служител на КАТ Малин Халачев заяви в кулоарите на съда, че оръжието, открито вчера в офиса на шефа на КАТ, е негово, а намерените пари били за организацията на вътрешно-ведомствен футболен турнир. Данаил Стоицов и Бойко Шарков бяха задържани вчера след акция на Дирекция \"Вътрешна сигурност\". Обвиненията са, че са участвали в корупционна схема с издаването на регистрационни номера.", "date": "2018.05.25", "title": "Пистолетът в офиса на шефа на КАТ Благоевград – чужд, а парите – за турнир…"}
{"url": "https://www.bgonair.bg/bulgaria/2018-05-25/borisov-pokani-lichno-papa-frantsisk-v-balgariya", "text": "\r\n \n България ще бъде част от балканска обиколка на Негово светейшество папа Франциск. Идеята дойде от премиера Бойко Борисов. Той връчи писмена покана на главата на римокатолическата църква . Папа Франциск е обещал - следващата година ще посети България, Румъния или друга балканска страна. Борисов е на официално двудневно посещение в Рим по случай празника на българската просвета и култура.  Българската делегация подари на папа Франциск копие на уникалното четвероевангелие на Иван Александър, картина на български художник с изображение на Свети Иван Рилски и маслодайни рози от Казанлъшко.", "date": "2018.05.25", "title": "Борисов покани лично папа Франциск в България"}
{"url": "https://www.bgonair.bg/direktno/2018-05-25/govoryat-naslednitsite-na-chudomir", "text": "\r\n \"С усмивка по житейския друм\" е новата книга на Лилия Димитрова, посветена на големия писател хуморист, художник и краевед Димитър Чорбаджийски – Чудомир и на родното му село Турия. Колоритният автор е внучка на брата на Чудомир – Георги Чорбаджийски и досега през живота си е написала около 40 книги. Тя е от Казанлък и е наследник на още един известен род – Подскочиеви. Пред камерата ни се връща години назад, за да разкаже какво я е подтикнало да свърже живота си с пишещата машина.", "date": "2018.05.25", "title": "Говорят наследниците на Чудомир"}
{"url": "https://www.bgonair.bg/direktno/2018-05-25/kulturata-na-chetene-da-se-vazpitava-ot-nay-ranna-vazrast", "text": "\r\n [video] От родителите зависи в ранна детска възраст да възпитават културата на четене при децата още в най-ранна възраст, каза Александър Кръстев - основател на сайта azcheta.com. Според него издателите у нас твърде много закъсняха с въвеждането на електронните книги у нас. Това е причината сега да има твърде много дигитални издания, които са незаконни. Главният редактор на сайта Габриела Кожухарова е на мнение, че вече се търстя толкова български автори, колкото и чужди. Преди време обаче има тенденция, според която родните писатели били на заден план сред предпочитанията на читателите.  ", "date": "2018.05.25", "title": "Културата на четене да се възпитава от най-ранна възраст"}
{"url": "https://www.bgonair.bg/bulgaria/2018-05-25/boyko-borisov-na-audientsiya-pri-papa-frantsisk-vav-vatikana", "text": "Българският премиер на аудиенция при главата на Римокатолическата църква - папа Франциск.  Бойко Борисов ще поднесе три подаръка на папата - уникално четвероевангелие на Иван Александър, картина на художника Павел Митков и 33 маслодайни рози от Казанлъшко.  Вчера българската и македонската делегация пристигнаха в Рим, където двете държави за първи път почетоха съвместно паметта и делото на Светите братя Кирил и Методий в базиликата \"Санта Мария Маджоре\".", "date": "2018.05.25", "title": "Бойко Борисов на аудиенция при папа Франциск във Ватикана"}
{"url": "https://www.bgonair.bg/world/2018-05-25/eksploziya-v-ontario-nay-malko-15-dushi-sa-postradali", "text": "Най-малко 15 души пострадаха при взрив на самоделна бомба в индийски ресторант в градче в канадската провинция Онтарио. Трима от ранените са в критично състояние. От полицията издирват двама заподозрени, за които се предполага, че са подхвърлили взривното устройство. Според очевидци, двама мъже напуснали пълния с хора ресторант, малко преди експлозията. От полицията обаче не изключват и вероятността трагедията да е причинена от изтичане на газ. Снимка: Pixabay", "date": "2018.05.25", "title": "Експлозия в Онтарио, най-малко 15 души са пострадали"}
{"url": "https://www.bgonair.bg/bulgaria/2018-05-25/reshavat-dali-shefat-na-patna-politsiya-v-blagoevgrad-da-ostane-v-aresta", "text": "Окръжната прокуратура в Благоевград ще поиска шефът на \"Пътна полиция\" в града да остане за постоянно в ареста. Той е задържан за 72 часа, а заедно с него е и Бойко Шарков, собственик на пункт за регистрация на коли. Три обвинения са повдигнати на началника на \"Пътна полиция\" Данаил Стоицов - за подкуп, незаконно притежание на оръжие и престъпление по служба.  Според разследващите Стоицов е получавал пари, за да запазва и предоставя регистрационни номера с комбинация от цифри по желание на избрани клиенти.  В кабинета му са открити над 5 хил. лева, които най-вероятно са част от подкупите, които е получавал.  Той е обвинен и за това, че на 4 май тази година е превишил служебните си права.  На инспектор Стоицов е повдигнато и обвинение за държане на незаконно оръжие и боеприпаси, които бяха открити в служебния му кабинет.  Вторият обвиняем Бойко Шарков е подведен под наказателна отговорност, че е помагал на шефа на \"Пътна Полиция\" в корупционната схема.", "date": "2018.05.25", "title": "Решават дали шефът на \"Пътна полиция\" в Благоевград да остане в ареста"}
{"url": "https://www.bgonair.bg/sutreshen-blok/2018-05-25/butilki-besilki-i-psuvni-edin-mach-na-levski-lukoyl-i-balkan", "text": "\r\n Този път грозното лице на българския спорт се показа не на футболния терен, както сме свикнали, а на баскетболния. Грозни сцени, хвърляния на предмети, бесило и жандармерия по време на втората среща от финалната серия на \"Левски-Лукойл\" и \"Балкан\" (Ботевград). Кой драсна клечката и какви ще бъдат последствията? \"Организацията на събитието е отговорност на домакина. Защо едната агитка бе поставена до другата? Организацията не е направена на ниво. Баскетболистът от \"Балкан\", който хвърли предмет към публиката - явно не са му издържали нервите. Нашата публика нямаше вина за създалата се ситуация. Главният съдия също носи огромна отговорност. ФИБА има ясна позиция срещу расизма и дискриминацията\", подчерта президентът на баскетболен клуб \"Балкан\" Михаил Михайлов.  В студиото на \"България сутрин\" треньорът на \"Левски-Лукойл\" Константин Папазов обясни, че цялата случка има предистория.  \"Ние сме повлияни от подобно събитие на 18 април в тяхната зала. Това, което можеше да се случи е да има по-голям ред. Радостното в тази ситуация е, че няма ударен спортист от \"Балкан\". Истина е, че ругатните водят до неприятни реакции. Проблемът е много неприятен. Психологичната война преди мачовете води до ескалация на напрежението. Ще имаме тежки претенции към тези, които са хвърлили бутилки. Защо публиката на \"Балкан\" демонстрира такъв непукизъм и неуважение към закона? Те трябваше да напуснат залата\", категоричен бе Тити Папазов.  Като вариант за борба с агресията по спортни събитие се върти предложението гостуващият отбор да няма агитка със себе си. Според Михайлов тази промяна може да остави залите празни. По-скоро трябва да се работи заедно в посока тези ситуации да не се случват, допълни той.  Днес се очаква решението на Дисциплинарната комисия, която да прецени кой е виновен за случилото се на срещата и какви ще бъдат последствията за него.   ", "date": "2018.05.25", "title": "Бутилки, бесилки и псувни – един мач на \"Левски-Лукойл\" и \"Балкан\"…"}
{"url": "https://www.bgonair.bg/sutreshen-blok/2018-05-25/ivancheva-ne-bila-storila-nishto-neredno-shte-obzhalva-otstranyavaneto-si-ot-kmetskiya-post", "text": "\r\n Десислава Иванчева ще обжалва пред Апелативния специализиран наказателен съд отстраняването си от кметския пост на район \"Младост\". Това стана ясно от думите на нейния адвокат Марин Марковски пред  \"В цялата ситуация няма никаква драма и нищо нередно, неправилно или опасно, което да е извършила Десислава Иванчева. Съгласно закона тя не е отстранена от длъжността кмет, може да извършва действия, свързани с нейната работа\", уточни той. Адвокат Марковски подчерта също, че положението, в което се намира Иванчева в момента, а именно - задържането ѝ в ареста, възпрепятства изпълнението на служебните ѝ задължения. Това е причината, поради която е в отпуск.  Припомняме, че спецсъдът отстрани от длъжност кмета на столичния район \"Младост\" Десислава Иванчева и зам.-кмета Биляна Петрова, след като стана ясно, че макар и в ареста, Иванчева продължава да подписва заповеди в качеството си на кмет и да ги предава по време на свиждане, за да стигнат до администрацията. С една такава заповед на Иванчева от ареста с дата 21 май тя е уволнила един от своите заместници - Румен Русев, който е и свидетел по делото срещу нея. Заповедта била занесена в общината от майката на Иванчева.  Съдът прие, че не може обвиняем по едно дело да има възможност да уволнява свидетел по това дело, и отстрани Иванчева. \"На практика тя е подписала някакви документи, заповед за отстраняване и назначаване, но това е направено единствено с цел да помогне общината в \"Младост\" да не остане без кмет. Няма нищо тайнствено в това, прокуратурата прави театър\", допълни още адвокат Марин Марковски. Той заяви, че тъй като Иванчева не е дисциплинарно отстранена от предвидения по закона ред, тя категорично не е нарушила никакви правила. Иванчева, заместничката ѝ Биляна Петрова и помагачът им Петко Дюлгеров са в ареста по обвинение, че са взели подкуп в особено големи размери. Инвеститорът Александър Ваклин обвини кметицата, че му е поискала 500 000 евро, 70 000 от които бяха открити у нея и у Дюлгеров. Подкупът трябвало да накара Иванчева да придвижи разрешителното на бизнесмена за строеж. Иванчева отрича обвиненията. Тя е категорична, че не е знаела за парите, открити в колата ѝ, както и че не е разговаряла с Ваклин извън общината, а при разговорите им обсъждали проект за детска площадка.", "date": "2018.05.25", "title": "Иванчева не била сторила нищо нередно, ще обжалва отстраняването си от кметския пост!"}
{"url": "https://www.bgonair.bg/bulgaria/2018-05-25/darvo-se-stovari-varhu-kola-v-tsentara-na-grad-plovdiv", "text": "\r\n Огромно дърво се стовари в центъра на град Пловдив върху автомобил. Инцидентът се случи на улицата, където вчера премина шествието за 24 май. Нанесени са сериозни щети на колата, като по чудо няма пострадали. Часове наред районът беше отцепен, а движението по улицата блокирано.  През деня мястото е изключително оживено – улицата е на метри от Хуманитарната гимназия \"Св. Св. Кирил И Методий\", както и от сградата на пловдивския съд.", "date": "2018.05.25", "title": "Дърво се стовари върху кола в центъра на Пловдив"}
{"url": "https://www.bgonair.bg/world/2018-05-25/harvi-uaynstiyn-se-predava-na-politsiyata", "text": "Холивудският продуцент Харви Уайнстийн ще се предаде на полицията в Ню Йорк заради секс скандала, разтърсил меката на киното миналата година. Срещу Уайнстийн бе започнато разследване за изнасилване и сексуален тормоз от десетки актриси, но до момента той категорично отхвърля всички обвинения. Вероятно днес за пръв път след избухването на скандала ще му бъдат повдигнати официални обвинения от прокуратурата. Адвокатът на Уайнстийн Бенджамин Брафман отказа коментар по случая, съсипал успешната кариера на клиента му.", "date": "2018.05.25", "title": "Харви Уайнстийн се предава на полицията"}
{"url": "https://www.bgonair.bg/bulgaria/2018-05-25/vrachiha-nagradite-askeer-za-28-mi-pat-pod-mototo-teatarat-moyata-strast", "text": "За 28-и път в театър \"Българска армия\", навръх 24 май, бяха връчени наградите \"Аскеер\".   Тази година мотото беше \"Театърът - моята страст!\", а наградата за цялостен принос отиде при легендата Васил Михайлов. Най-много награди, цели шест, спечели Народният театър \"Иван Вазов\".  За водеща мъжка роля беше отличен Захари Бахаров за ролята му в постановката \"Чамкория\" в Театър 199, а за водеща женска роля - Мария Стефанова за ролята ѝ в \"Три високи жени\" в Народния театър.", "date": "2018.05.25", "title": "Връчиха наградите \"Аскеер\" за 28-ми път под мотото \"Театърът - моята страст!\""}
{"url": "https://www.bgonair.bg/bulgaria/2018-05-25/folk-pevitsata-emiliya-katastrofira-s-godinika-sa-v-bolnitsa", "text": "\r\n Фолк певицата Емилия и годеникът ѝ Жорж Башур са в болница след тежка катастрофа. Колата е била управлявана от 19-годишния син на Башур. Младежът е в критично състояние със черепно-мозъчна травма, с опасност за живота. Прогнозите на лекарите са песимистични. Инцидентът е станал вчера следобед на 37 км на АМ \"Тракия\" в посока Пловдив.  Автомобилът е попаднал на аквапланинг, прелетял е през мантинелата и се е преобърнал. Основната версия за катастрофата е висока скорост. Емилия и годеникът ѝ са ранени, но без опасност за живота. Очаква се да бъдат изписани до 2-3 дни.", "date": "2018.05.25", "title": "Фолк певицата Емилия катастрофира, с годеника ѝ са в болница"}
{"url": "https://www.bgonair.bg/okolosvetsko/2018-05-25/naslada-za-setivata-v-tazgodishnite-sofiyski-muzikalni-sedmitsi", "text": "\r\n Международният фестивал \"Софийски музикални седмици\" се открива за първи път на 24 май през далечната 1970 година.  И до днес той остава най-значимото за София и страната международно музикално събитие. И тази година публиката ще може да се докосне до знаменити музиканти, изпълнители, опери и балети от цял свят.  Вижте във  българското дуо Даниела Дикова и Николай Николов, преди концерта им \"Северно сияние\".", "date": "2018.05.25", "title": "Наслада за сетивата в тазгодишните \"Софийски музикални седмици\""}
{"url": "https://www.bgonair.bg/bulgaria/2018-05-25/politsay-zasnet-v-krachka-kak-vzima-podkup", "text": "\r\n Пътен полицай беше заснет в момент на получаване на подкуп, а клипът е разпространен в социалните мрежи. Скандалната ситуация е заснета от шофьора на автомобила, който бил паркирал неправилно на столичен булевард. При проверка служител на КАТ установява, че автомобилът е и с невалиден годишен технически преглед, затова иска подкуп от 50 лв., за да не спре автомобила от движение. По случая вече работят и разследващи от отдел \"Вътрешна сигурност\" към МВР,  води се разследване и от Софийската градска прокуратура.", "date": "2018.05.25", "title": "Полицай заснет в крачка как взима подкуп"}
{"url": "https://www.bgonair.bg/sutreshen-blok/2018-05-25/misho-shamara-vzrivi-sotsialnite-mrezhi-balgarite-bili-goveda-han-krum-kompleksar", "text": "\r\n Социалните мрежи \"прегряха\" от нов скандал. Този път на историческа тематика с автор рап певецът Мишо Шамара. За секунди емигрантът в САЩ успя да обиди не само българския народ, но и важни исторически личности като хан Аспарух и хан Крум. Рапърът разбуни духовете, анализирайки историята ни по абсурден начин. Според него действията на хан Аспарух са същите като тези на Османската империя, а хан Крум се държал комплексарски. В края на видеото той се обръща към българското общество с обръщението \"говеда\".  Клипът му събра огромен брой негативни коментари. Според журналистката Патриция Кирилова това е опит, известния още като Биг Ша - Шамара да пробие отново в норинарската мрежа. И то успешен. \"Едва ли оттук нататък обаче някой ще харесва този човек и той ще има фенове\", отсече тя в студиото на \"България сутрин\". По думите ѝ единственото хубаво в случая е, че се е отворила темата за историята.  \"Мишо Шамара просто търси провокация. Затова и има толкова последователи в социалните мрежи\", коментира водещият на \"Операция История\" по Bulgaria ON AIR Росен Петров. Той допълни още, че в историята всеки има своята истина. Има обаче и факти. А хората, които по един или друг начин са станали известни, трябва да носят отговорност за възпитанието на нацията.", "date": "2018.05.25", "title": "Мишо Шамара взриви социалните мрежи: Българите били \"говеда\", хан Крум - \"комплексар\""}
{"url": "https://www.bgonair.bg/world/2018-05-25/dni-predi-finala-na-shampionska-liga-fenove-na-livarpul-byaha-napadnati-v-kiev", "text": "Арести и сбивания между футболни запалянковци в Киев. Фенове на Ливърпул пострадаха при сбиване снощи – само два дни преди финала на Шампионската лига, който ще се играе в украинската столица. Привържениците на английския гранд, който утре ще се изправи срещу Реал Мадрид, са били нападнати в ресторант в близост до Олимпийския стадион. Според британски медии засадата е била предварително организирана от 20 маскирани хулигани и англичаните не са имали никакъв шанс да реагират. След намесата на полицията са били арестувани само двама от нападателите, за които се смята, че са ултраси на Динамо (Киев).", "date": "2018.05.25", "title": "Дни преди финала на Шампионска лига: Фенове на Ливърпул бяха нападнати в Киев"}
{"url": "https://www.bgonair.bg/bulgaria/2018-05-25/ivancheva-shte-obzhalva-otstranyavaneto-si-ot-kmetskiya-post-na-rayon-mladost", "text": "Очаква се Десислава Иванчева да обжалва пред Апелативния специализиран наказателен съд отстраняването си от кметския пост на район \"Младост\".  В сряда съдът отстрани Десислава Иванчева и заместничката ѝ Биляна Петрова от длъжност. Според прокуратурата двете жени управлявали столичния район \"Младост\" от килията.  Иванчева беше задържана при зрелищна акция на службите в центъра на столицата на 17 април и оттогава е в ареста по обвинение за подкуп.", "date": "2018.05.25", "title": "Иванчева ще обжалва отстраняването си от кметския пост на район \"Младост\""}
{"url": "https://www.bgonair.bg/denqt-on-air/2018-05-25/za-10-godini-mlad-lekar-mozhel-da-napravi-chudesa-v-balgariya", "text": "\r\n В рамките на 10 години един лекар може да направи чудеса в България, смята директорът на \"Пирогов\" проф. Асен Балтов и призова младите медици да не напускат страната ни с лека ръка. Той гостува в предаването \"Денят ON AIR\", за да посочи успешния модел в здравеопазването, да разкрие състоянието на \"Пирогов\" и да отговори на въпроса как да задържим младите лекари у нас. \"На младите колеги казвам, че трябва много да учат и постоянно да се усъвършенстват. \"Пирогов\" е една изключително добра школа. В травматологията и ортопедията в момента имаме повече от 20 специализанти. Изпращаме ги на специализации и в чужбина\", обясни проф. Балтов. Все повече от медиците ни избират да работят в чужбина, а директорът на \"Пирогов\" се съгласи, че разликата в заплащането е голяма, но подчерта, че животът в България е съвсем различен от този в държава, която не ти е близка, нямаш приятели и винаги ще бъдеш чужденец.  \"Пирогов\" е една от последните инстанции в здравеопазването. Поемаме всички тежки случаи, нормално е да има повече разходи, свързани с тези тежки случаи\", коментира проф. Балтов и се съласи с мнението, че болницата има нужда от преструктуриране. Според него трябва да има оптимизиране на отделните клиники и броя на леглата. Той акцентира върху важността на проблема с медицинските сестри, които по думите му са изчезващ вид. На този етап е невъзможно да има здравеопазване без лимити, категоричен бе проф. Балтов, коментирайки предложението на омбудсмана Мая Манолова. Достъпът до болнична помощ у нас е изключително лесен и бърз, подчерта той.", "date": "2018.05.25", "title": "За 10 години млад лекар можел да направи чудеса в България"}
{"url": "https://www.bgonair.bg/world/2018-05-25/borisov-podari-na-papa-frantsisk-kartina-na-sv-ivan-rilski-i-33-maslodayni-rozi-ot-kazanlak", "text": "Премиерът Бойко Борисов беше приет на аудиенция при папа Франциск. Посрещнат бе от личния секретар на главата на Римокатолическата църква и с отдаване на почест от папската швейцарска гвардия. А нашата делегация по традиция поднесе подаръци на папата. Това e втората среща на българския премиер с папа Франциск. Двамата разговаряха във Ватикана през 2015 г., отново през май по същия повод - отбелязването на празника на българската просвета и култура. Премиерът Борисов подари на Негово Светейшество картина на български художник, която изобразява Покровителя на българския народ Св. Иван Рилски, излизащ от пещерата, която е живят, както и 33 маслодайни рози от Казанлък, които ще бъдат посадени в градините на Ватикана. \n Преди Франциск, Борисов се е срещал и с папа Бенедикт и предшественика му папа Йоан Павел Втори.  Веднага след българската делегация, на аудиенция при папа Франциск влезе и делегацията, водена от премиера на Македония Зоран Заев. Вчера Република Македония и България заедно отбелязаха празника на кирилицата. Борисов и Зоран Заев поднесоха цветя на гроба на Св. Кирил и отдадоха почит пред паметника на светите братя Кирил и Методий в двора на българското посолство в сърцето на Рим. Борисов и папа Франциск днес обсъдиха важни за човечеството и за света теми, предаде специалният пратеник на Bulgaria ON AIR в Рим Гергана Венкова.", "date": "2018.05.25", "title": "Борисов подари на папа Франциск картина на Св. Иван Рилски и 33 маслодайни рози от Казанлък"}
{"url": "https://www.bgonair.bg/sutreshen-blok/2018-05-25/veganite-nabelyazaha-zooparkovete-da-badat-zatvoreni", "text": "\r\n Вегани излизат на протест в началото на юни с искане за затваряне на Софийската зоологическа градина. Според представители на Българския вегански съюз условията, в които са отглеждани животните, са мизерни. Веганите настояват животните да бъдат моментално освободени и пуснати в защитени паркове.  \"Искаме зоопаркът тотално да се затвори. Редица случаи има на избягали животни от зоопарка. Факт е, че животните страдат. Това не е безопасно място за животните. Те развиват зоокоза, болест, която променя поведението им. Образователният ефект не е факт, тъй като зоопаркът учи децата да виждат животните депресирани и затворени. Имаме технологии за холограми и добавени реалности – няма нужда да имаме животни в клетка\", изтъкна лидерът на веганите Никола Донев.  Директорът на столичния зоопарк Добромир Бориславов категорично отрече твърденията на веганите и подчерта, че за 130 години история на парка, всички милиони посетители са учени на любов към природата и животните.  \"В момента в зоопарковете са останали много редки видове, които в природата почти ги няма. Позицията на веганите сочи за неразбиране на темата. Те могат ли да вземат отговорност за това, което искат? Животните в зоопарка живеят повече, отколкото в природата. Исканията им са далеч от истината. Абсолютно невярно е, че тук има некомпетентни хора. Дори ни търсят, ако става дума за проблем с екзотично животно\", посочи Бориславов пред репортера на Bulgaria ON AIR Димитър Димитров.  По думите на Донев протестът на веганите ще бъде на 10 юни в 12 часа пред главния вход на Софийския зоопарк.", "date": "2018.05.25", "title": "Веганите набелязаха зоопарковете: Да бъдат затворени!"}
{"url": "https://www.bgonair.bg/sutreshen-blok/2018-05-25/elena-yoncheva-vs-boyko-borisov-v-sada-koy-shte-specheli-na-vtora-instantsiya", "text": "\r\n Елена Йончева е спечелила делото, което заведе срещу премиера Бойко Борисов заради негови изказвания по време на предизборната капания. Така министър-председателят и партия ГЕРБ трябва да платят 5000 лв. на депутата от БСП. Според Елена Йончева в продължение на цялата предизборна кампания премиерът е наговорил десетки клевети по всички национални телевизии и затова има ясно доказателство. \"Тази присъда показва, че не може един политик безнаказано да лъже, манипулира и клевети политически опонент. Това показва стила на ГЕРБ. Има тенденция на Балканите, че политиците не носят отговорност за своите лъжи, манипулации и клевети, но това трябва да се промени\", категорична е социалистката в \" \". Тя се надява съдът да остане независим и да не се поддаде на политически натиск при обжалването на присъдата. Адвокат Марин Марковски, който защитава премиера Борисов в съда, твърди, че не се изключва тезата записът, излъчен по телевизията, да е манипулиран. \"Вкарването на дума или израз може да постави някого в деликатно положение. Моят приятелски съвет към Йончева и е да не си позволява в ефир да твърди, че господин Борисов е клеветник и лъжец. Реално никъде в речта на премиера не се споменава името \"Елена Йончева\", отбеляза още защитата на министър-председателя пред  . Марковски уточни, че няма значение дали е предизборна кампания или не - законите трябва да се спазват, но в точно този случай нито една точка не е нарушена. \r\n  ", "date": "2018.05.25", "title": "Елена Йончева vs. Бойко Борисов в съда... Кой ще спечели на втора инстанция?"}
