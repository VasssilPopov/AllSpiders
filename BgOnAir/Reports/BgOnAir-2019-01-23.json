{"url": "https://www.bgonair.bg/sutreshen-blok/2019-01-23/levon-hampartsumyan-balgarinat-e-dosta-predpazliv-otnosno-krediti-i-ipoteki", "text": "Експерти очакват Европейската централна банка да повишава лихвите на всяко шестмесечие с 0,25% , като това ще се отрази и на условията на банките, както по депозитите, така и по ипотечните кредити. Купувачите, придобили жилище чрез ипотечен кредит, при всички положения при тях ще има промяна на вноските им. Има ли бум на кредитите и ще скочат ли лихвите? Според банкера Левон Хампарцумян българинът е доста пестелив по принцип и никога не взима кредит на ръба на възможностите. \"Кредитът в крайна сметка се погасява от бъдещите ви доходи. Българинът е благоразумен - за разлика от англосаксонците например. Човек трябва да е благоразумен, когато взима кредит. Винаги трябва да има буфер при екстремни ситуации, защото става всичко\", твърди банкерът в \"България сутрин\". По думите му взетите ипотечни кредити растат, но условията са доста добри. \"В същото време няма големи опашки за имоти в страната, но пазарът е доста балансиран. Има повишено търсене, има доста проекти, които се изграждат сега, но това е на базата на 10-годишен застой. Ако има раздвижване, то това е в последните 3 години\", сигурен е Хампарцумян. Банкерът е на мнение, че последните кризи са направили банките доста по-предпазливи, но в следващите месеци не се очаква да има промяна на икономическия цикъл. За още новини харесайте и страницата ни във Facebook ", "date": "2019.01.23", "title": "Левон Хампарцумян: Българинът е доста предпазлив относно кредити и ипотеки"}
{"url": "https://www.bgonair.bg/world/2019-01-23/dve-detsa-izbyagaha-ot-detska-gradina-v-rusiya-pri-temperatura-ot-45-gradusa", "text": "Две деца избягаха от детска градина в Русия при температура от -45 градуса. Инцидентът е станал в село северно от Якутск. 5-годишните момиченца се измъкнали без служителите да забележат. За бягството алармирала майката на едното дете. Момичетата са открити навреме и откарани в болница. Въпреки това едното е с измръзване на пръстите на ръцете.", "date": "2019.01.23", "title": "Две деца избягаха от детска градина в Русия при температура от -45 градуса"}
{"url": "https://www.bgonair.bg/world/2019-01-23/zaradi-rekordnite-minusovi-temperaturi-chasti-ot-niagarskiya-vodopad-zamraznaha", "text": "Заради рекордните минусови температури части от Ниагарския водопад замръзнаха. Студеният фронт, който през последните дни покри с дебели преспи сняг средния американски запад, постепенно се придвижва на север. Синоптиците издадоха предупреждение за опасен арктически студ, който ще обхване територия с население от близо 100 милиона души. За още новини харесайте и страницата ни във Facebook   ", "date": "2019.01.23", "title": "Заради рекордните минусови температури: Части от Ниагарския водопад замръзнаха"}
{"url": "https://www.bgonair.bg/world/2019-01-23/frantsiya-otkriha-zavisheni-niva-na-himikali-v-bebeshki-peleni", "text": "Във Франция откриха завишени нива на химикали в бебешки пелени. Става дума за ароматизиращи вещества, които в големи дози биха могли да бъдат канцерогенни. Анализирани са продукти на различни марки на пазара, но докладът на Френската агенция за санитарна безопасност не разкрива имената им. Засега няма доказателства, че пелените, съдържащи въпросните химикали, са вредни за здравето. Въпреки това още днес се проведе спешна среща с производителите в Министерството на икономиката. Те разполагат със срок от 15 дни да установят източника на завишените нива на токсини и да ги премахнат от продуктите си. Франция ще засили контрола и ще настоява пред Европейския съюз бебешките пелени да влязат в графата \"козметични продукти“, тъй като правилата за тях са по-строги.  ", "date": "2019.01.23", "title": "Франция: Откриха завишени нива на химикали в бебешки пелени"}
{"url": "https://www.bgonair.bg/sutreshen-blok/2019-01-23/pensionnata-vnoska-5050-mezhdu-rabotodateli-i-rabotnitsi-da-ili-ne", "text": "\r\n Работниците да делят с работодателите си пенсионната вноска – тази стара идея възродиха отново работодателските организации. Ако преди 9 години това беше само намерение, днес бизнесът е решен да поиска от управляващите поправки в кодекса на труда, в които да се въведе нов тип трудов договор. Досега работодателят поемаше 60% от осигурителната тежест, а работникът 40%. Искането за 50% на 50% е придружено и с обещание, че заплатите няма да намаляват. Напротив, бизнесът обещава по-високи заплати, с които да се компенсира въпросната разлика.  \"Работодателите имат 12 искания – все в посока облекчаване на бизнеса. Прави са. Те искат да спрат да плащат 3 дни от болничните. Осигуровките са резултат от последната пенсионна реформа. Тя не се проведе както трябваше, защото още на следващата година почнаха да се намаляват осигуровките. Минималната заплата няма да се намали, но няма и да се увеличи с новите искания на работодателите. Разходите за труд зависят от наличната технология и дигитализация. Колкото по-нова е технологията, толкова повече намаляват разходите\", посочи финансистът Мика Зайкова в \"България сутрин\". Пред Bulgaria ON AIR икономистът Владимир Каролев уточни, че предприемачите плащат всичко – и заплати, и осигуровки.  \"Друг въпрос е кой как ги дели. Дори съм склонен предприемачите да плащат 100% от осигуровките, за да се знае, че те ги плащат. Осигуровките намаляват, но приходите от тях растат. Осигуровката е данък върху труда. Работниците гледат чисто накрая на месеца колко взимат\", подчерта той.  \"Трябва да се борим за намаляване на социалната осигуровка, сиреч данък върху труда. Истинските проблеми са фалшивите ТЕЛК-ове\", добави още Каролев.   \r\n За повече новини харесайте Facebook страницата ни ", "date": "2019.01.23", "title": "Пенсионната вноска 50/50 между работодатели и работници: Да или не?"}
{"url": "https://www.bgonair.bg/world/2019-01-23/turskiyat-prezident-pristigna-na-poseshtenie-v-rusiya", "text": "Турският президент Реджеп Ердоган пристигна на еднодневно посещение в Москва. Той беше приет от руския си колега Владимир Путин.  Основна тема на разговора му с Владимир Путин е ситуацията в Северна Сирия в контекста на обявеното от Доналд Тръмп изтегляне на американските сили оттам. Анкара предлага създаване на буферна зона, контролирана от турски войски. Москва обаче е против. Причината е районът е контролиран от кюрдите - съюзници на международната коалиция в борбата срещу \"Ислямска държава\".  След изненадващото решение на Доналд Тръмп за изтегляне на американските войски от Сирия Турция заплаши с военна операция в района. Тогава обаче кюрдите помолиха Башар Асад за помощ.  Двамата лидери обсъждат идеята за създаване на буферна зона от около 30 километра в района на Северна Сирия. Те също така коментират и развитието в отношенията между двете държави.  Според тях те са се подобрили в редица сфери. По думите на Ердоган сътрудничеството между Москва и Анкара влияе положително върху сигурността в Близкия изток.  ", "date": "2019.01.23", "title": "Турският президент пристигна на посещение в Русия"}
{"url": "https://www.bgonair.bg/reportazhi/2019-01-23/machitelni-debati-za-brexit-v-london-epizod-poreden", "text": "\r\n Продължават мъчителните дебати за Brexit в парламента в Лондон. Тази седмица депутатите предлагат алтернативи на споразумението с Брюксел, договорено от Тереза Мей.  Британският премиер предупреди, че отлагането на излизането от Европейския съюз няма да разреши проблема. А от Европейската комисия за пореден път заявиха, че сделката не подлежи на предоговаряне.  В същото време несигурността на Острова води до любопитни инициативи.  Малка пицария в Североизточен Лондон предлага 25% отстъпка от менюто. Условието е клиентът да докаже, че е изпратил писмо или имейл, призоваващ депутата от своя избирателен район да гласува в парламента предложението за втори референдум за Brexit. Оферта, посрещната с овации от редица клиенти. ", "date": "2019.01.23", "title": "Мъчителни дебати за Brexit в Лондон - епизод пореден"}
{"url": "https://www.bgonair.bg/world/2019-01-23/dronove-blokiraha-letishteto-v-nyuark-v-shtatite", "text": "Работата на летището в Нюарк в американския щат Ню Джърси беше блокирана за кратко заради появата на два дрона. Пилот забелязал прелитащите ниско над пистата летателни апарати и алармирал ръководството на аерогарата. След краткото прекъсване, работата на летището е възобновена. Аерогарата в Нюарк е 11-ата най-натоварена в Съединените щати и през нея всяка година преминават над 20 милиона пътници. Това е поредният случай на дронове, спрели работата на летище през последните месеци. Лондонските \"Гетуик\" и \"Хийтроу\" бяха затворени дни наред през декември В резултат на това бяха анулирани около хиляда полета, а 140 хиляди души бяха засегнати от блокирането на въздушното пространство.", "date": "2019.01.23", "title": "Дронове блокираха летището в Нюарк в Щатите"}
{"url": "https://www.bgonair.bg/world/2019-01-23/kray-na-brifingite-v-beliya-dom-tramp-obvini-mediite-za-falshivi-novini", "text": "Американският президент Доналд Тръмп обвини \"медиите за фалшиви новини\" за края на брифингите в Белия дом. Всекидневната пресконференция на говорителя на държавния глава на Съединените щати – длъжност, която в момента се изпълнява от Сара Сандърс, е традиция датираща от десетилетия, като пресконференцията се излъчва директно по телевизиите от Западното крило. В началото на мандата на Тръмп пресконференциите не се провеждаха всеки ден, но поне бяха чести. От няколко месеца обаче те са по-скоро изключение, като последната се състоя на 18-и декември.  Като причина за това Тръмп изтъкна безобразния и невъзпитан начин, по който някои журналисти се държат с говорителя Сара Сандърс.  ", "date": "2019.01.23", "title": "Край на брифингите в Белия дом. Тръмп обвини медиите за фалшиви новини"}
{"url": "https://www.bgonair.bg/economy/2019-01-23/vse-poveche-kompanii-pozvolyavat-rabota-ot-vkashti", "text": "Все повече работодатели по света позволяват на служителите си работа от разстояние. Това става ясно от прочуване на доставчика на работни пространства Regus. В допитването, в което участва и България, 81% от респондентите потвърждават, че успяват да наемат и задържат ключови кадри и \"топ таланти“ благодарение на гъвкавите работни формати. \r\nСпоред 86% от запитаните български компании гъвкавите работни решения стимулират продуктивността на служителите. На фона на информационната ера и променената бизнес среда от последното десетилетие, се очертават два водещи фактора, според специалистите – човешкият капитал и качеството на труд са водеща ценност, а балансът между работа и личен живот се видоизменя, като интегрира едната сфера в другата.  Така талантът, продуктивността и ангажираността на служителите натежават от едната страна на везната, а все повече компании търсят начин да насърчат хората си и да ги стимулират. Тъй като технологиите намаляват нуждата от фиксирано работно място, а времето за работа все по-рядко е рамкирано и по-скоро се разпростира между сутринта и късната вечер, успешните лидери инвестират в разчупени офисни решения.  В проучването на компанията, където участва и България, 84% от компаниите заявяват, че благодарение на гъвкавите работни формати успяват да са конкурентоспособни и да увеличават печалбите си. Този подход стимулира продуктивността според 86% от запитаните представители на бизнеса в България. Повече от половината (67%) признават, че биха били по-доволни от работата си, ако можеха да я упражняват при гъвкави условия, а 60% заявяват, че така са по-креативни, като продуктивността по време на изнесени срещи според 67% от запитаните български компании се увеличава. Четете повече по темата на  .  ", "date": "2019.01.23", "title": "Все повече компании позволяват работа от вкъщи"}
{"url": "https://www.bgonair.bg/world/2019-01-23/osvobodiha-kris-braun-ot-aresta-v-parizh-sled-obvinenie-za-iznasilvane", "text": "Американският певец Крис Браун беше освободен късно снощи от ареста, след като беше арестуван в понеделник в Париж с още двама души по подозрение в изнасилване. Прокуратурата във френската столица обяви, че не са повдигнати обвинения срещу звездата, но проверката по случая продължава.  Певецът беше задържан, след като 24-годишна жена го обвини в нападение и изнасилване в хотелската му стая в Париж в средата на миналата седмица. Браун категорично отрича обвиненията и заяви, че ще съди жената за клевета. За още новини харесайте и страницата ни във Facebook ", "date": "2019.01.23", "title": "Освободиха Крис Браун от ареста в Париж след обвинение за изнасилване"}
{"url": "https://www.bgonair.bg/world/2019-01-23/predotvratiha-zagovor-za-bombena-ataka-sreshtu-myuslyumanska-obshtnost-v-shata-nyu-york", "text": "Трима мъже и тинейджър бяха арестувани по подозрение в организирането на нападение срещу малка ислямска общност в щата Ню Йорк. Полицията е иззела от домовете на задържаните три самоделни бомби и цял арсенал оръжия. Органите на реда са действали по сигнал на съученик на единия от заподозрените. След направена проверка се оказало, че задържаните планирали да нападнат малката ислямска общност \"Ислам-бърг\", която се намира на около 150 мили северно от Ню Йорк, в която живеят предимно афроамериканци, изповядващи исляма. За още новини харесайте и страницата ни във Facebook ", "date": "2019.01.23", "title": "Предотвратиха заговор за бомбена атака срещу мюслюманска общност в шата Ню Йорк"}
{"url": "https://www.bgonair.bg/bulgaria/2019-01-23/agentsiyata-po-vpisvaniyata-veche-e-ot-znachenie-za-natsionalnata-sigurnost", "text": "Агенцията по вписванията вече е в списъка на стратегическите обекти и дейности от значение за националната сигурност. Решението е на правителството от днес, информира  . Според кабинета се налага преосмисляне на съществуващата система за сигурност и въвеждането на допълнителни мерки и контролни механизми. Целта е да се огриничи рискът от нов срив, подобен на случилия се през август 2018 г., когато работа спря Търговският регистър.  На Агенцията е възложено да води и поддържа следните регистри: Имотен регистър; Регистър БУЛСТАТ; Търговски регистър и регистър на юридическите лица с нестопанска цел; Регистър на имуществените отношения между съпрузите.  ", "date": "2019.01.23", "title": "Агенцията по вписванията вече е от значение за националната сигурност"}
{"url": "https://www.bgonair.bg/denqt-on-air/2019-01-23/nzok-da-spre-finansiraneto-na-chastnite-bolnitse-shtyalo-da-bade-nay-golyamata-greshkaa", "text": "\r\n Управителят на Здравната каса Дечо Дечев заяви, че НЗОК трябва да спре финансирането на частните болници. Според председателя на Центъра за защита на правата в здравеопазването д-р Стойчо Кацаров, това ще бъде най-голямата грешка, която може да се направи. По думите му болниците предлагат добро качество и обслужване именно защото се стремят към печалба. \"Нека да печелят лечебните заведения и да се конкурират в равни условия за нашия избор. Така пациентът ще застане в центъра на системата и само по този начин може да постигнем високо качество на по-ниска цена\", обясни д-р Кацаров пред Bulgaria ON AIR. За пореден път той се обяви за демонополизация на Здравната каса, но призна, че вече си мисли, че това няма как да се случи в нашата държава. Голяма част от хората, някои от които влиятелни, били противници на пазарната регулация в здравната система, обясни той. \"Масово хората са недоволни от здравната система. Министър Ананиев организира в края на миналата година работни групи за промяна на модела. Голяма част от становищата бяха, че не трябва да се променя сегашният модел\", каза още д-р Кацаров. В предаването \"Денят ON AIR\" той коментира и скандала с фалшивите ТЕЛК-решения. Разпитани бяха над 200 души от комисиите, а Прокуратурата твърди, че държавата е ощетена със стотици милиони. \"Начинът на оценяване не е добър. Разпределят се поравно едни пари, а не спрямо нуждите на хората. Цифрите са преувеличени. Пет прокурорски преписки - това ли е голямата корупция, която е довела до стотици милиони загуби\", посочи д-р Кацаров. Междувременно Румъния започна лечението на малкия Стефан, въпреки че болницата още не е получила паричния превод от България.  \"Тук има друг проблем и той е свързан с лекарството. Това лекарство е нов медикамент и е много скъпо. В България лекарствата навлизат 3-4 години, след като са започнали да се прилагат в развитите страни. Умишлено направено е, за да се спестят разходи на Здравната каса. Медицината отстъпи на заден план\", коментира медикът.  ", "date": "2019.01.23", "title": "Медик: Най-голямата грешка ще е НЗОК да спре финансирането на частните болници"}
{"url": "https://www.bgonair.bg/bulgaria/2019-01-23/voyvodinovo-pak-se-vdigna-zaradi-nezakonnite-romski-kashti", "text": "Отново протести в село Войводиново, където преди няколко седмици местни жители от ромската махала пребиха командос. След първите протести започна събаряне на незаконните къщи в махалата, а тази вечер жителите на селото излязоха по улиците му с искания премахването на постройките да продължи.  Те искат да разберат и докъде е стигнало разследването за побоя над военния командос. До момента има заведени 17 дела в съда от обитателите на незаконните постройки. Докато те текат, събарянето на къщите не може да продължи.  На 8 февруари изтича 15-дневният предупредителен срок за премахване на незаконните постройки. След това местните власти ще започнат принудително събаряне. За още новини харесайте и страницата ни във Facebook ", "date": "2019.01.23", "title": "Войводиново пак се вдигна заради незаконните ромски къщи"}
{"url": "https://www.bgonair.bg/bulgaria/2019-01-23/vatreshna-sigurnost-pogna-4-to-rpu-v-sofiya", "text": "\r\n Звено \"Вътрешна сигурност\" на МВР провежда акция в столичното 4-то районно управление. Задържани са петима служители на сектор \"Икономическа полиция\". \n Сред тях има и ръководен кадър, но все още не е ясно дали това е директорът на звеното. Всички те са задържани, защото са рекетирали дребни търговци - собственици на заведения на територията на 4-то РПУ. Искали са им така наречената \"такса спокойствие\". Исканите суми са били различни. Водени са преговори за уточняване на сумата. Служилите са били задържани по време на работа, стана ясно от изказване на главния секретар на МВР Ивайло Иванов. \r\nЗа повече новини харесайте Facebook страницата ни ", "date": "2019.01.23", "title": "\"Вътрешна сигурност\" задържа петима служители на 4-то РПУ в София"}
{"url": "https://www.bgonair.bg/bulgaria/2019-01-23/fermeri-v-bolyarovo-protestiraha-sreshtu-ubivaneto-na-zhivotno", "text": "\r\n Ситуацията с чумата по добитъка в Странджа отново ексалира. В Болярово протестираха срещу убиването на животните в последната останала ферма.  Пред офцефермата на Ана Петрова и Тодор Христов се събраха десетки протестиращи и се заканиха, че няма да позволят евтаназия на животните. Протестираха и пред агенцията по храните в София.  Трима протестиращи пред фермата в Болярово заплашиха със замозапалване, ако стадото бъде умъртвено. Тя е последната останала, след евтаназията на 3300 овце и кози в региона, заради чума по добитъка. Клечката кибрит на напрежението драсна именно днешната пресконференция на Агенцията по храните.  Защитници на фермата в Болярово протестираха и пред сградата на Агенцията в София и твърдят, че стадото не е болно, но въпреки това се опитват да го унищожат. От Ръководството на Агенцията обясниха, че все още статутът на България продължава да е на страна, инфектирана с чума по дребните преживни животни, заради огнището в Болярово и животните могат да са болни и да носят вирус, без да имат клинични признаци.  Протест с хоругви, библии и кръстове имаше и в Административния съд в Ямбол. Там днес се гледа делото на фермерите срещу БАБХ. В съда защитата на фермерите поиска отвод. Съдът го даде. От своя страна Агенцията по храните също съди фермерите в Болярово, за възпрепятстване на ветеринарите.   ", "date": "2019.01.23", "title": "Фермери в Болярово протестираха срещу убиването на животните им"}
{"url": "https://www.bgonair.bg/bulgaria/2019-01-23/koalitsiyata-raboti-prekrasno-uveri-borisov", "text": "Всяка политическа партия, нейните лидери си имат политика и си я развиват. Важното е да не пречи на общата работа на правителството, а то не пречи. Сутринта имахме Министерски съвет. Прекрасно си работи коалицията. Това обяви премиерът Бойко Борисов в Димитровград, коментирайки новата порция скандали при \"Обединени патриоти\". Премиерът бе категоричен, че напрежението в малката коалиция не се е отразява на инвестиционния климат в страната, което по думите му е най-важното. \"Това е най-важната политика - повишаване на доходите, работните места и високо технологични производства\", посочи още Борисов, цитиран от  . Премиерът коментира и обвиненията на депутата от БСП Елена Йончева, която твърди, че правителството и Борисов използват Специализираната прокуратура за публично унижение на противниците си. \"Крадецът вика дръжте крадеца. Нито знам, нито се интересувам от тази партия и тези хора. Те за \"добро утро\", за \"добър ден\" и за \"лека нощ\" трябва да кажат Бойко Борисов. Всички свои неудачи – с Бойко Борисов\", отчете премиерът и заяви, че няма нищо общо с обвиненията срещу Йончева. Снимка: Димитър Кьосемарлиев (Bulgaria ON AIR)  ", "date": "2019.01.23", "title": "Коалицията работи прекрасно, увери Борисов"}
{"url": "https://www.bgonair.bg/bulgaria/2019-01-23/pravitelstvoto-shte-predlozhi-otmyana-na-zlatnite-vizi", "text": "\r\n Правителството ще предложи отмяна на текстовете, които дават възможност за гражданство на хора, даващи 1 млн. лева за държавни ценни книжа или купуване на акции. Причината е ниският интерес.  \r\nСпоред министъра на икономиката Емил Караниколов през миналата година е имало 8 заявления на стойност 491 млн.лв, докато през 2015 например, заявлението е било само едно - за 13 милиона.  Междувременно, ЕК посочва в доклад, че с предоставянето на \"Златна виза“ има риск от изпиране на пари, укриване на данъци, както и за сигурността на ЕС.  ", "date": "2019.01.23", "title": "Правителството ще предложи отмяна на \"златните визи\""}
{"url": "https://www.bgonair.bg/bulgaria/2019-01-23/otlozhiha-za-1-yuli-vlizaneto-v-sila-na-razporedbite-za-gorivata", "text": "\r\n Парламентът отложи за 1 юли влизането в сила на разпоредбите от Закона за горивата, срещу които протестират собствениците на малки бензиностанции и превозвачи на горива.  Досега крайната дата беше 28 януари. Промените задължават малките бензиностанции при регистрация да имат 20 хиляди лева капитал, още 20 хиляди лева банкова гаранция, а продавачите на бутилирана газ да имат на склад 10 хиляди оборотни бутилки.  В дискусията основно се акцентира върху опасността да настъпи хаос от понеделник. Чуха се и обвинения в лобизъм.  ", "date": "2019.01.23", "title": "Отложиха за 1 юли влизането в сила на разпоредбите за горивата"}
{"url": "https://www.bgonair.bg/denqt-on-air/2019-01-23/borisov-ne-kritikuval-gerb-mobiliziral-gi-smyata-dimitar-glavchev", "text": "\r\n Нищо ново няма в това, което каза лидерът на ГЕРБ. Винаги са били ясни условията, при които работи всеки един от членовете. Никога не е обещавано да се заемат постове или да се излиза от общоприетите норми. Това заяви депутатът от ГЕРБ Димитър Главчев пред Bulgaria ON AIR, коментирайки думите на Бойко Борисов, че ще светне синята лампа на членовете на ГЕРБ, ако на тях не им светне червената. Той не се съгласи с тезата, че Борисов се е карал на членовете на ГЕРБ. Според Главчев лидерът на партията е припомнил условията, по които се работи в ГЕРБ и думите му са били с цел мобилизация. Главчев посочи, че в БСП били по-добри в спекулациите и произвеждането на новини, които често се отклонявали от истината. Има няколко национални катастрофи, когато от БСП са управлявали, подчерта той. \"В малките населени места хората знаят кой какво е направил. Има голямо чувство на липса на справедливост в обществото. Хората и затова са апатични политически. Политиците трябва да служат за пример\", каза още Главчев в \"Денят ON AIR \".  Последните социологически проучвания дават малка разлика между ГЕРБ и БСП преди изборите за Европейски парламент. \"Социологическите проучвания не са толкова важни. Който плаща, той поръчва музиката. В доста социологически проучвания виждаме точно това. Ние залагаме на гражданския диалог\", коментира Димитър Главчев. Народният представител от ГЕРБ изказа своето мнение и по въпроса с поредната доза напрежение в малката коалиция \"Обединени патриоти\", след като от НФСБ обявиха, че прекратяват преговорите с ВМРО за общо явяване на евроизборите. \"Трябва да направим разлика на каква плоскост разглеждаме стабилността на коалицията. Виждате, че е стабилна коалицията. Много ще е тъжно, ако Каракачанов, Сидеров и Симеонов не намерят общия език\", заяви Главчев.  ", "date": "2019.01.23", "title": "Борисов не критикувал ГЕРБ, мобилизирал ги, смята Димитър Главчев"}
{"url": "https://www.bgonair.bg/denqt-on-air/2019-01-23/glas-ot-bsp-pri-nas-sveti-zelenata-lampa-koyato-ni-dava-pat-kam-pobedata", "text": "\r\n Според социолозите от агенция АФИС, ако европейските избори са днес, БСП е на първа позиция с подкрепа 24,2%, а ГЕРБ е на втора позиция с 23%. \"Очаквам тази преднина да бъде доста по-сериозна именно на датата на изборите, защото тази политика и всички действия, които управляващите представят към гражданите, неминуемо ще ги водят към дъното\", коментира депутатът от БСП Иван Иванов в студиото на \" \". По неговите думи преднината, която проучването дава на БСП, е реална и въпросът е тя да бъде удържана. \"Ние сме опозиция и имаме последователни действия и политика за представяне на нашата алтернатива, която считаме за правилна. На първо място направихме представяне на нашия проект \"Визия за България\", който трябва да бъде официализиран в събота\", заяви народният представител.  Пред   Иванов уточни, че ако БСП застане начело на държавата, няма как да се създаде коалиция с ДПС и ГЕРБ.  \"При нас в момента свети единствено една лампа - това е зелената, която ни дава път към победата и свалянето на ГЕРБ от власт\", категоричен беше Иванов. Той отбеляза, че кандидатите на партията за евроизборите  вероятно ще бъдат ясни през месец март, а за имена ще се говори в началото на февруари. Депутатът коментира и управлението на президента Румен Радев. \"Радев е един от най-активните президенти, които сме имали в нашата нова история. С изключително коректна и точка гражданска позиция и актуален по всички въпроси, които обществото поставя на дневен ред. Той изпълнява всички свои ангажименти и задължения, които има по конституция\", подчерта Иванов.  ", "date": "2019.01.23", "title": "Социалист: При нас свети зелената лампа, която ни дава път към победата"}
{"url": "https://www.bgonair.bg/multimediya/2019-01-23/zashto-krasotata-e-vazhna", "text": "\r\n Във второто издание на предаването по  може да видите: - Кои са най-ценните пътешествия на писателя Георги Господинов; - Дискусия за важността и функцията на красотата по повод интерактивния проект Beauty в музея MAK във Виена; - Ретроспективна изложба на Кольо Карамфилов в Пловдив; - Любимата музика на цигуларя Васко Василев.      ", "date": "2019.01.23", "title": "Защо красотата е важна"}
{"url": "https://www.bgonair.bg/bulgaria/2019-01-23/ananiev-sezira-tsatsarov-zaradi-sluchaite-na-agresiya-sreshtu-meditsi", "text": "Здравният министър Кирил Ананиев сезира главния прокурор Сотир Цацаров заради последните случаи на агресия срещу медици във Великотърновско.  Министърът е поискал да бъде осигурено приоритетно разследване по тях. Министерството на здравеопазването остро осъжда посегателството спрямо медицински специалисти и се обръща с апел за проявяване на уважение към работата им. Последният случай на агресия е от неделя, когато  в спешното отделение на болницата в Горна Оряховица 35-годишна жена се нахвърли върху фелдшерка, докато тя преглеждала детето ѝ.  Служителите в отделението ще решат в петък дали да подадат колективна оставка. Днес Апелативната прокуратура във Велико Търново повдигна обвинение на 35-годишната жена.  ", "date": "2019.01.23", "title": "Ананиев сезира Цацаров заради случаите на агресия срещу медици"}
{"url": "https://www.bgonair.bg/bulgaria/2019-01-23/pikat-e-dostignat-gripna-epidemiya-v-polovin-balgariya", "text": "\r\n Половин България вече е в грипна епидемия. От днес, поради големия брой заболели, епидемията е в сила и в областите Хасково и Силистра. Така областите с обявена грипна епидемия стават 14.  Издадено е предписание за прекратяване на учебните занятия в Хасково до 28 януари включително, а в Сливен - до 27. Очаква се днес да бъде обявена грипна епидемия и в Кърджали.  В областите Благоевград и Враца също има голям брой заболели. В края на тази и началото на другата седмица се очаква да е пикът на грипната епидемия, която вече взе жертви, сред които и 5-годишно дете.  Вчера двама души починаха в Пазарджик. Тази година се наблюдава увеличаване на случаите с усложнения след грип. Специалистите съветват да не се пренебрегват първите симптоми и веднага да се потърси лекарска помощ.  А голяма част от болниците в страната запълват капацитета си и свободните места намаляват.  ", "date": "2019.01.23", "title": "Пикът е достигнат: Грипна епидемия в половин България"}
