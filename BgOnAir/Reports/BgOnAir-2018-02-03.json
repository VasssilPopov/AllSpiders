{"url": "https://www.bgonair.bg/economy/2018-02-03/do-2025-g-50-ot-gradskite-avtobusi-v-sveta-shte-badat-elektricheski", "text": "Близо половината от градските автобуси в света ще бъдат електрически до седем години, като се очаква Китай да доминира глобалния пазар, тъй като страната се стреми да намали замърсяването в градовете и да подкрепи местните производители. Общият брой на електрическите автобуси в движение се очаква да нарасне повече от три пъти – от 386 хил. миналата година до около 1,2 млн. през 2025 г., което се равнява на около 47% от всички градски автобуси в света, показва доклад на Bloomberg New Energy Finance (BNEF). Електрическите автобуси остават по-скъпи от тези, които се движат с дизел или компресиран природен газ, но BNEF установи, че автобусите на батерия вече предлагат по-ниски общи разходи, когато се вземат предвид горивото и поддръжката. Прогнозираният спад на цените на батериите ще направи разходите за някои електрически модели конкурентни с дизеловата версия до 2026 г., смятат авторите на изследването. Китай си поставя най-агресивните цели за въвеждане на автобуси, използващи чиста енергия. Подкрепяната от Уорън Бъфет компания BYD Co., най-голямата компания за електрически превозни средства в Китай, има добри позиции да се възползва от инициативата на правителството. Миналата година BYD продаде в Китай 100 183 превозни средства, използващи чиста енергия – категория, включваща напълно електрически и хибриден транспорт. Автобуси на компанията вече се движат в 200 града в цял свят. Четете повече в ", "date": "2018.02.03", "title": "До 2025 г.: 50% от градските автобуси в света ще бъдат електрически"}
{"url": "https://www.bgonair.bg/world/2018-02-03/ruski-kosmonavti-prekaraha-nad-8-chasa-v-otkritiya-kosmos", "text": "Двама руснаци поставиха рекорд по пребиваване в открития космос.  Космонавтите Александър Мисуркин и Антон Шкаплеров имали задачата да ремонтират антената на Международната космическа станция.  Работата обаче се забавила повече от предвиденото и те прекарали 8 часа и 13 минути в открития космос. Това е с 6 минути повече от предишното постижение през 2013 г. Работата извън Международната космическа станция е опасна заради космическата радиация. А световният рекорд е 8 часа и 56 минути - той принадлежи на американски астронавти.", "date": "2018.02.03", "title": "Руски космонавти прекараха над 8 часа в открития космос"}
{"url": "https://www.bgonair.bg/world/2018-02-03/beliyat-dom-s-kamani-v-gradinata-na-fbr", "text": "От Белия дом заявиха, че публикуваната от Републиканската партия \"Бележка\" предизвиква загриженост относно начина, по който ФБР и Министерството на правосъдието са провеждали разследване за руска намеса на президентските избори в САЩ. Бележката поражда сериозна загриженост за почтеността на решенията, взети на високите нива в министерството на правосъдието и ФБР, обявиха от Белия дом, цитирани от световните агенции. В съобщението се пояснява, че решението за разсекретяването на паметната записка, в която се твърди за неправомерни действия на ФБР в етапа на разследването, е било взето от президента Доналд Тръмп след консултации с неговия екип по националната сигурност. В документа се отправят обвинения към ФБР и Министерството на правосъдието, че са подвели съдия в опит да се удължи срока за наблюдение срещу Картър Пейдж - съветник по външна политика в предизборния щаб на Тръмп.", "date": "2018.02.03", "title": "Белият дом с \"камъни в градината\" на ФБР"}
{"url": "https://www.bgonair.bg/world/2018-02-03/vaorazhen-otkri-strelba-po-minuvachi-v-italianskiya-grad-macherata", "text": "Въоръжен мъж откри стрелба по минувачи в италианския град Мачерата.  Той обикалял с кола из града и стрелял на посоки. Съобщава се за най-малко четирима ранени, всички от които са чужденци. От съображения за сигурност властите призоваха хората да останат по домовете си. Полицията вече е задържала нападателя.", "date": "2018.02.03", "title": "Въоръжен откри стрелба по минувачи в италианския град Мачерата"}
{"url": "https://www.bgonair.bg/economy/2018-02-03/nevizhdan-ot-godini-spad-na-uolstriyt", "text": "Опасенията относно повишаването на лихвените проценти удариха тежко финансовите пазари в петък, след като инвеститорите започнаха да възприемат заплахата за инфлацията по-сериозно. Продължаващата да се покачва доходност по облигациите прави пазара на акции да изглежда надценен на фона на последните рекорди. Масло в огъня наляха и последните данни за пазара на труда в САЩ. Неочаквано високи почасови ставки за заплатите са белег за по-висока инфлация, а с това и за възможно по-широко пространство за действие от страна на Фед. За първи път от 4 години доходността по десетгодишните американски облигации бе значително над 2,8%. Инвеститорите разпродаваха акции, облигации и суровини, като индексът на сините чипове Dow Jones Industrial Average се понижи с над 660 пункта в петък и отчете най-лошата си седмица от началото на 2016 г.  Доходността по 10-годишните облигации се повиши до най-високото си ниво от повече от четири години. Четете още по темата в ", "date": "2018.02.03", "title": "Невиждан от години спад на Уолстрийт"}
{"url": "https://www.bgonair.bg/world/2018-02-03/evropredlozhenie-bezplatna-cheshmyana-voda-v-zavedeniyata-vmesto-butilirana", "text": "Собствениците на заведения да предлагат на клиентите си повече безплатна чешмяна вода и по-малко бутилирана, предлага Брюксел. Европейската комисия подготвя промени в Директивата за питейната вода, които целят подобряване на достъпа на гражданите до водоснабдяване и подобряване на качеството на водата за пиене. Зам.-председателят на ЕК Франц Тимерманс заяви пред БНТ, че 23 милиона от 500-те милиона европейци все още нямат достъп да питейна вода. Брюксел ще изисква от държавите членки да подобрят достъпа до вода за пиене, особено за уязвими и маргинализирани групи. Това означава повече обществени чешми и водоснабдителни съоръжения в гета и махали. Еврокомисията ще разшири и списъка с вредни вещества, които не трябва да се съдържат в питейната вода, пише \"Сега\". Ще се въведат и по-високи стандарти за строителните материали във водния сектор, като резервоари и тръби, които често са източник на замърсяване. С мерките Брюксел се надява да окуражи хората да пият повече вода от чешмата. ", "date": "2018.02.03", "title": "Европредложение: Безплатна чешмяна вода в заведенията вместо бутилирана"}
{"url": "https://www.bgonair.bg/bulgaria/2018-02-03/ravnosmetkata-ot-uraganniya-vyatar-postradali-hora-padnali-darveta-i-prekasnato-elektrozahranvane", "text": "\r\n Съборени дървета, прекъснато електрозахранване, пострадали хора - такава е равносметката от бурния вятър, който днес обхвана почти цялата страна. Най-силни бяха поривите на вятъра във Враца, Монтана, София, Варна и Смолян. Ураганнният вятър скъса жици и остави 6 населени места без ток. Във Враца обърна товарни камиони. От общината призоваха да не се излиза навън и да не се пътува с леки автомобили.  Трима души пострадаха заради счупени стъкла на сградите. Един човек е настанен в болница с комоцио. В София скоростта на вятъра достигаше 80-90 км в час. Покрив на оживената ул. \"Пиротска\" излетя, удари се в стената на съседната сграда и се стовари на земята. За щастие няма пострадали. Вятърът нанесе най-много щети в южните и централните райони на столицата, а също и в Казичене, Банкя и Божурище. Очаква се бурният вятър да утихне през нощта.", "date": "2018.02.03", "title": "Равносметката от ураганния вятър: Пострадали хора, паднали дървета и прекъснато електрозахранване"}
{"url": "https://www.bgonair.bg/bulgaria/2018-02-03/nelepo-ne-naemat-na-rabota-otlichnika-mihail-zashtoto-bil-autist", "text": "\r\n Млад мъж с аутизъм завършва училище с отлични резултати въпреки състоянието си. Михаил Игнатов обаче не е стигнал до нито едно интервю за работа, тъй като е отпращан веднага щом съобщи, че има увреждане. От месеци насам най-голямата му страст е да снима спортни събития и да пише спортни статии - особено такива, които са свързани с баскетбола. Част от материалите му са публикувани в спортен сайт, а нищо от написаното не подсказва на читателя, че ги пише момче с аутизъм. \"Искам да се развивам в дадената дейност, полагам усилия да бъда полезен на хората. Просто искам да ме оценят\", сподели момчето пред Bulgaria ON AIR. За момента обаче никой не е оценил Мишо. Майка му призна, че откакто е изкарал матурите и е завършил средното си образование, е затворен между четири стени вкъщи. Нито един работодател не е пожелал дори да разговаря с него.", "date": "2018.02.03", "title": "Нелепо: Не наемат на работа отличника Михаил, защото бил аутист"}
{"url": "https://www.bgonair.bg/reportazhi/2018-02-03/mozaechno-izobrazhenie-na-vitosha-zamenya-fontana-na-vitoshka", "text": "\r\n Художествено изображение на планината Витоша ще измести фонтана на столичния булевард \"Витоша\". Проектът \"Зеленото сърце на София\" вече е одобрен от Столичната община. Фонтанът на столичния булевард \"Витоша\" неведнъж е бил обект на критики. Скоро обаче, така нареченият фонтан ще остане в миналото, а на негово място ще бъде изобразена планината Витоша. Изображението на Витоша ще бъде от мозайка, а планът е \"Зеленото сърце на София\" е да започне да радва пешеходците по Витошка до края на лятото.", "date": "2018.02.03", "title": "Мозаечно изображение на Витоша заменя фонтана на \"Витошка\""}
{"url": "https://www.bgonair.bg/bulgaria/2018-02-03/silniyat-vyatar-preobarna-tri-tir-a-i-ostavi-hilyadi-bez-tok-v-zapadna-balgariya", "text": "Ураганният вятър в почти цялата страна създаде редица проблеми. Три ТИР-а са се преобърнали на пътя между Мездра и Враца заради бурния вятър. Голяма топола пък падна до главния път Е-79 край Благоевград. Дървото е изкоренено от вятъра, а благодарение на това, че остава на 2 метра от пътното платно, няма пострадали.  Сигнали за паднали дървета и счупени предмети имаше и в София, а зрители на Bulgaria ON AIR сигнализираха, че на места е спирало и електроподаването. Без ток в момента са около 20 хил. души в Западна България.", "date": "2018.02.03", "title": "Силният вятър преобърна три ТИР-а и остави без ток хиляди в Западна България"}
{"url": "https://www.bgonair.bg/bulgaria/2018-02-03/ms-reshi-iznasyat-dannite-za-koruptsiya-u-nas-na-obsht-sayt", "text": "Данните от корупционни престъпления вече ще се качват на общ сайт. Това реши на свое заседание Националният съвет по антикорупционни политики, съобщиха от Министерския съвет. Мястото, на което ще бъдат публикувани данни, е именно интернет страницата на самия съвет. Именно там ще се намира обобщена информация за борбата с корупционните престъпление, тъй като сега три различни институции боравят с нея, но е достъпна на едно място. В момента Прокуратурата и ВКС публикуват данни за досъдебните производства и повдигнатите обвинения за корупция по високите етажи на властта, както и за хода на делата, но на своите сайтове. Така занапред всяка институция ще подава данни на сайта, а правосъдното ведомство ще дава информация за изпълнението на присъдите. Съветът обсъдил и важността от провеждане на публична и прозрачна процедура при избора на шеф на новата комисия за борба с корупцията.", "date": "2018.02.03", "title": "МС реши: Изнасят данните за корупция у нас на общ сайт"}
{"url": "https://www.bgonair.bg/bulgaria/2018-02-03/otmeniha-gripnata-epidemiya-v-sofiya-kyustendil-i-pazardzhik", "text": "Грипната епидемия в областите София-град, Кюстендил и Пазарджик се отменя от днес. На териториите на трите области се отменя забраната за провеждане на детските и женските консултации, свижданията в лечебните заведения за болнична помощ и поставянето на имунизации. Вчера Регионалната здравна инспекция в Разград обяви грипна епидемия на територията на областта.  А заради нарастващия брой болни регионалните здравни инспекции следят обстановката и предприемат незабавни мерки.", "date": "2018.02.03", "title": "Отмениха грипната епидемия в София, Кюстендил и Пазарджик"}
{"url": "https://www.bgonair.bg/oporni-hora/2018-02-03/aleksandar-simov-ne-priema-ultimativniya-ton-na-pes", "text": "\r\n Депутаът от БСП Александър Симов заяви, че не приема ултимативния тон на ПЕС.  Не се притеснявам, ако БСП бъде изключена от ПЕС. БСП не е сляпа и глуха пионка на тази партия. И преди сме имали противоречия с ПЕС, смята той и е категоричен, че ПЕС ще загуби, ако изключи БСП. Не Нинова е тази, която да решава, каква да е позицията на БСП. Националният съвет го реши. В БСП има много хора, които подкрепят конвенцията. Гласовете са 60 на 40. Дали Нинова е гласувала в Лисабон- това може лесно да се провери. Нека да се получи един смислен, обществен дебат за конвенцията. Няма да бъде изпълнено обещанието на Борисов за ратификацията на конвенцията. Битката на Йончева е принципна и дори хора от ГЕРБ го разбират. Предстои Елена Йончева да заведе делу срещу Делян Добрев, прогнозира Симов.", "date": "2018.02.03", "title": "Александър Симов не приема ултимативния тон на ПЕС"}
{"url": "https://www.bgonair.bg/oporni-hora/2018-02-03/v-balgariya-ima-tselenasochena-manipulativna-kampaniya-sreshtu-istanbulskata-konventsiya", "text": "\r\n Според Андрей Ковачев в България има целенасочена манипулативна кампания срещу Истанбулската конвенция. Като целта е да се насажда страх у хората. Трябва правителството и правосъдното министерство да кажат, какво ще се промени. КС ще реши, че няма да има противоречие, прогнозора той. Нека хората да погледнат страните, приели конвенцията. Никъде не е станал апокалипсис. Никъде, нищо не се е променило, смята Ковачев и допусна, че явно и президентът не е отделил достатъчно време да я прочете и да види опита на другите страни. Не виждам защо трябва да се прави референдум по теми, за които не би следвало да има различия. Илияна Йотова дълги години е работила по конвенцията и тя е най-компетентния човек по този документ. 6 години е работено по този документ и той не \"написан на крак\". Ако не я ратифицираме, няма да ни санкционират, няма никой да ни дърпа ушите, но ще погледнат на нас странно европейските ни партньори.", "date": "2018.02.03", "title": "В България има целенасочена манипулативна кампания срещу Истанбулската конвенция"}
{"url": "https://www.bgonair.bg/bulgaria/2018-02-03/protivnitsite-na-ik-falshifikat-shte-prokara-destruktivni-tseli", "text": "\r\n \n Пореден протест срещу ратифицирането на Истанбулската конвеция се проведе в София.  Противниците на документа още веднъж обявиха, че подписването му ще доведе до въвеждане на понятия за трети пол и възможност за узаконяване на еднополовите бракове. Подкрепящите конвенцията пък казват, че тя ще даде възможност за превенция и борба с насилието над жени. Парламентът отложи ратифицирането на документа. Патриотите в управляващите коалиция са категорично против Истанбулската конвенция. При социалистите има разединение - БСП предлага свой законопроект срещу насилието над жени, докато председателят на ПЕС Сергей Станишев настоява за ратифицирането на конвенцията. \"Конвенцията е фалшификат. Обявява едни цели, а фактически цели да прокара подмолни цели, които са изключително деструктивни - унищожават българския народ психически\", заяви един от протестиращите.", "date": "2018.02.03", "title": "Противниците на ИК: Фалшификат! Ще прокара деструктивни цели"}
{"url": "https://www.bgonair.bg/reportazhi/2018-02-03/neravnost-dovela-do-tragediyata-sas-sina-na-ministar-moskovski", "text": "\r\n Продължава разследването на причините за инцидента в Боровец, при който загина 4-годишният син на транспортния министър Ивайло Московски. Една от версиите е, че се е стигнало до трагедията заради неравност по трасето. Неравността изкара от пътя машината и тя се ударила в дърво. Сигналът за инцидента е подаден в 14:15 ч. в МВР. По предварителна информация министър Московски сам е управлявал личната си моторна шейна, предаде от Боровец репортерът на Bulgaria ON AIR Илияна Шишкова. Инструкторите, които отдават под наем моторни шейни са категорични, че туристи не могат да бъдат качени на машините без предварителен инструктаж. Трасетата в повечето случаи са маркирани, но са и доста разкаляни. На много места има остри завои и дерета. Според експертите съобразената скорост за моторната шейна е около 30-40 км/ч. Екипът на Bulgaria ON AIR изказва най-искрени съболезнования на семейството на министър Ивайло Московски. ", "date": "2018.02.03", "title": "Неравност довела до трагедията със сина на министър Московски?"}
{"url": "https://www.bgonair.bg/bulgaria/2018-02-03/vidinchani-nastoyavat-magistrala-do-sofiya-i-tunel-pod-petrohan", "text": "\r\n Жители на Видин излязоха отново на протест срещу лошите пътища в района, натоварения трафик и честите катастрофи. Исканията им са да бъде изградена магистрала между Видин и София, както и тунел под прохода Петрохан. Организаторите се заканиха и да се обърнат към Европейския парламент, като поканят негови представители да дойдат на място и да се запознаят с проблемите на района. Протестът продължи повече от 5 часа. Стигна се до напрежение между полицията и демонстрантите. Хората преодоляха жандармерията и полицията, след което тръгнаха на шествие. Стотици блокираха движението по Дунав мост 2, въпреки че кметът на Видин бе издал забрана протестът да се осъществи на главния път.", "date": "2018.02.03", "title": "Видинчани настояват: Магистрала до София и тунел под Петрохан!"}
{"url": "https://www.bgonair.bg/bulgaria/2018-02-03/validni-li-sa-izborite-za-vidinski-mitropolit-reshava-svetiyat-sinod", "text": "Светият Синод ще реши на свое заседание дали епархийските избори за Видински митрополит са валидни. Вотът миналата неделя определи двама от петимата кандидати за владика. Това са Драговитийският епископ Данаиил и Мелнишкият епископ Герасим. Група видинчани ще бъде пред сградата на Синода с искане за касиране на изборите, съобщи Надежда Младенова от инициативния комитет за подкрепа на Белоградчишкия епископ Поликарп, цитирана от БНР. Епархийският избор на нов Видински митрополит протече според Устава, посочи в изявление до медиите Врачанският митрополит Григорий, който ръководеше вота. Каноническият избор на Видински владика ще се проведе утре, в случай, че Светият Синод счете епархийските избори за валидни.", "date": "2018.02.03", "title": "Валидни ли са изборите за Видински митрополит? Решава Светият Синод"}
{"url": "https://www.bgonair.bg/bulgaria/2018-02-03/zhalt-kod-za-opasno-buren-vyatar-v-pochti-tsyalata-strana", "text": "Синоптиците предупреждават за опасно бурен вятър в почти цялата страна днес. Жълт код е обявен за почти всички области без Видин, Плевен и Стара Загора. А в област Кърджали е обявен оранжев код. Очаква се скоростта на вятъра там да достигне 30 метра в секунда. И докато у нас времето остава сухо въпреки вятъра, то в Хърватия и Словения бурният вятър е придружен с обилни снеговалежи. Лошото време създаде сериозни проблеми по пътищата. Очаква се снегът да продължи да вали и днес. Снимка: Pixabay", "date": "2018.02.03", "title": "Жълт код за опасно бурен вятър в почти цялата страна"}
{"url": "https://www.bgonair.bg/bulgaria/2018-02-03/shte-plashtame-li-po-golyama-vnoska-v-es-sled-brexit", "text": "Министерството на финансите опроверга информацията, че осем страни, сред които и България, са се споразумели да увеличат вноските си в бюджета след излизането на Великобритания от ЕС. Според прессъобщението от министерството, страната ни не е изразявала такава позиция и такава не е била обсъждана в нито един работен или официален формат за преговори между държавите членки и Европейската комисия. Първото предложение на Комисията за бюджет на ЕС за следващия програмен период се очаква да бъде представено през май тази година. Дебатът за многогодишната финансова рамка предстои и в рамките на българското председателство на Съвета на Европейския съюз, като София ще бъде домакин на две тематични конференции на високо ниво през март и юни тази година.", "date": "2018.02.03", "title": "Ще плащаме ли по-голяма вноска в ЕС след Brexit?"}
{"url": "https://www.bgonair.bg/bulgaria/2018-02-03/za-sedma-godina-smetishte-izkara-na-protest-zhitelite-na-dzherman", "text": "\r\n Протест на жителите на село Джерман затвори главен път Е-79. За пореден път те излязоха на пътя, за да покажат своето несъгласие с предстоящото изграждане на сметище в района на селото. \"Седма поредна година протестираме против безумието на Община Дупница да изгради на този терен боклучарника на Кюстендилска област. Този терен се намира само на 400 метра от къщите на хората, на 200 метра от река Джерман и на 200 метра от АМ \"Струма\", заяви председателят на Сдружение \"Бъдеще за Джерман\" Борислав Тасков пред Bulgaria ON AIR. Жители на Джерман са имали среща в Министерството на околната среда и водите със зам.-министъра, който според Тасков не е бил запознат с представените от тях проблеми. \"През тези 7 години Община Дупница е манипулирала както министерството, така и премиера ни, че тук няма проблем и всичко е нормално. Теренът е обработваем, свлачищен, силно земетръсна зона и с високи подпочвени води. При едно бедствие само за 10 часа половината Менделеева таблица ще бъде в езерото Керкини в Гърция\", настоя Борислав Тасков. Предстои изпращането на писмо до прокуратурата на град Серес, за да бъдат запознати гърците със ситуацията. А следващият протест на жителите на Джерман ще бъде през март. От областната управа в Кюстендил са категорични, че на мястото ще бъде изградено депо за отпадъци. Вижте още във видеото!", "date": "2018.02.03", "title": "За седма година: Сметище изкара на протест жителите на Джерман"}
