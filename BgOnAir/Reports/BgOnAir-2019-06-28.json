{"url": "https://www.bgonair.bg/economy/2019-06-28/toyota-investira-2-mlrd-dolara-za-elektromobili-v-indoneziya", "text": "Toyota Motor планира да инвестира 2 млрд. долара в разработване на електромобили в Индонезия през идните 4 години, започвайки с хибридни автомобили, съобщава министерството по морските въпроси на Индонезия, информира \"Ройтерс\", цитиран от . \"От 2019 до 2023 г. постепенно ще увеличим инвестицията си до 28,3 трлн. рупии (2 млрд. долара)\", казва президентът на Toyota Акио Тойода. Японският автомобилен производител коментира този месец, че си поставя за цел половината от глобалните му продажби да бъдат от електромобили до 2025 г., пет години по-рано от първоначалния график. Компанията смята да ангажира китайски производители на батерии, за да отговори на ускорения преход към електрически коли. Сделката е договорена на среща в Осака в четвъртък между индонезийския министър по морските въпроси Лухут Панджаитан и Тойода. Снимка: Reuters", "date": "2019.06.28", "title": "Toyota инвестира 2 млрд. долара в електромобили в Индонезия"}
{"url": "https://www.bgonair.bg/economy/2019-06-28/menidzharite-sa-pesimisti-i-biznes-klimatat-u-nas-se-vloshava", "text": "Общият показател на бизнес климата в България се влошава през юни заради по-песимистичните настроения на мениджърите на компаниите от промишления сектор, строителството и сектора на услугите, показват данните на Националния статистически институт. Показателят отчита понижение от 1,3 пункта. Спадът в сектора на услугите е най-силен – с 2,1 пункта, което се дължи на по-неблагоприятните оценки и очаквания на мениджърите за бизнес състоянието на предприятията. Относно търсенето на услуги настоящата тенденция се оценява като леко подобрена, като и очакванията им за следващите три месеца остават благоприятни, макар и по-резервирани спрямо предходния месец, пише . Бизнес климатът в строителния сектор се понижава с 1,8 пункта в резултат на леко влошените оценки и очаквания на строителните предприемачи за бизнес състоянието на предприятията. Прогнозите им за строителната активност през следващите три месеца също са по-резервирани. Показателят за промишлеността спада с 1,1 пункта заради изместване на очакванията на промишлените предприемачи за бизнес състоянието на предприятията през следващите шест месеца от \"по-добро\" към запазване на \"същото\". Същевременно анкетата регистрира известно подобрение на осигуреността на производството с поръчки, което обаче не е съпроводено с повишени очаквания за производствената активност през следващите три месеца. Същевременно бизнес климатът в търговията на дребно се запазва. Търговците са с оптимистични прогнози за бранша в следващите три месеца. Снимка: Pixabay Харесайте и страницата ни във Facebook ", "date": "2019.06.28", "title": "Мениджърите са песимисти, бизнес климатът у нас се влошава"}
{"url": "https://www.bgonair.bg/economy/2019-06-28/kakvo-se-sluchva-s-nike-ne-otgovori-na-ochakvaniyata-za-prav-pat-ot-7-godini", "text": "Американският производител на спортни стоки Nike не успя да отговори на очакванията на пазара. По-високите маркетингови разходи свиват приходите на конкурента на Adidas. През четвъртото тримесечие, приключващо на 31 май, печалбата спада с 13% до 989 млн. долара. Приходите нарастват с 4% до 10,18 млрд. долара, но анализаторите очакваха повече, предава Bloomberg. Брандът отчете печалба от 62 цента на акция, а пазарът очакваше 66 цента за акция. Това не се е случвало от средата на 2012 г.  Nike все пак остава далеч пред германския си конкурент Adidas, който наскоро се похвали с увеличение на продажбите си за цялата година с 3% до малко под 22 млрд. евро. И тъкмо на американския пазар Adidas отчита силен прогрес. Китай остава най-важният пазар за растежа. Там Nike успява да увеличи продажбите за цялата година с 24% до над 6 млрд. долара. През последните няколко месеца Nike все повече се фокусира върху женската аудитория, особено на фона на Световното първенство по футбол за жени. Общо 14 от 24 отбора са спонсорирани от Nike. Компанията засилва присъствието си и при женския баскетбол. Наскоро тя пусна и нова колекция за йога.  Четете повече по темата в   Харесайте страницата ни във Facebook ", "date": "2019.06.28", "title": "Какво се случва с Nike? Не отговори на очакванията за пръв път от 7 години"}
{"url": "https://www.bgonair.bg/world/2019-06-28/zaradi-zhegite-vlastite-v-parizh-zabraniha-avtomobilite", "text": "Почти 5 милиона коли в Париж и околностите на френската столица получиха забрана да се движат по обществените пътища. Това ограничение е продиктувано от рекордно високите температури във Франция, които спомагат за разпространение на замърсяването на въздуха от автомобилите. Това съобщи  . Изваждането на почти 60% от автомобилите, регистрирани в Париж и околните 79 предградия и градове от улиците е без срок, тоест - докато траят жегите. Полицията потвърди, че постоянно се санкционират автомобили, които нарушават забраната, като глобата е 68 евро на автомобил и 135 евро на микробус.    ", "date": "2019.06.28", "title": "Заради жегите: Властите в Париж забраниха автомобилите"}
{"url": "https://www.bgonair.bg/world/2019-06-28/angeli-i-demoni-razbiha-shema-za-promivane-na-detski-mozatsi-v-italiya", "text": "\r\n В Италия разбиха група, промивала мозъци на деца като ги карали да мислят, че са малтретирани от техните родители. Целта била по този начин децата да бъдат давани на приемни семейства. Полицията е арестувала 18 души, сред които кмет, лекари и социални работници. Децата от италианския град Бибиано са били подлагани на електрошокова терапия, подправяни са и детски рисунки със сексуален подтекст, за да се създават фалшиви спомени за лошо отношение от страна на родители им. Целта била да накарат малчуганите да повярват, че са сексуално малтретирани. След това социални работници ги предавали на приемни семейства.  Според следователите целта на престъпната група е била да отведе децата от семейства в затруднено социално положение и буквално да ги продаде на други родители. Подаръците и писмата от истинските им родители пък били скривани.  Разследването на случая е започнало през 2018 г. и е разкрило престъпна мрежа от служители на социални институции. Операцията по залавянето им е наречена \"Ангели и демони\".  Полицията не дава информация за това колко деца са замесени и на каква възраст са те. Според местни медии схемата е била за стотици хиляди евро.  Разследването разкрива многобройни фалшиви документи, съставени от социалните служби в съучастие с някои психолози. Поставяли диагноза за целенасочена пост-травматична патология, засягаща непълнолетни. Условие, което е необходимо, за да се гарантира приемането им от организация с нестопанска цел.  На заподозрените са повдигнати обвинения за процесуална измама, злоупотреба със служебно положение, малтретиране на непълнолетни лица, подправяне на публични действия, опит за изнудване.   ", "date": "2019.06.28", "title": "\"Ангели и демони\": Разбиха схема за промиване на детски мозъци в Италия"}
{"url": "https://www.bgonair.bg/world/2019-06-28/svetlinno-shou-v-kaliforniya-58-000-lampi-osvetiha-rayon-v-koyto-proizvezhdat-vino", "text": "\r\n Необичайно светлинно шоу в Калифорния. 58 хиляди разноцветни соларни лампи озариха района, познат най-вече с производството на прочутото калифорнийско вино.  Артинсталацията, наречена \"Поле от светлина\", е дело на британския творец Брус Мънро. Соларните лампи, които се захранват от слънчеви батерии и оптични кабели и при всеки повей на вятъра променят цвета си, заемат площ колкото осем футболни терена.  Това е най-голямата творба на Мънро, който е създал подобна арт инсталация и в Австралия преди три години. Харесайте страницата ни във Facebook", "date": "2019.06.28", "title": "Светлинно шоу в Калифорния: 58 000 лампи осветиха район, в който се произвежда вино (видео)"}
{"url": "https://www.bgonair.bg/economy/2019-06-28/istorii-na-uspeha-lyatna-akademiya-razkri-na-uchenitsi-taynite-na-biznesa", "text": "\r\n Истории на успеха от първо лице и интересни теми от маркетинга, предприемачеството и финансите - с това се срещнаха младите хора, посетили лятната академия за ученици на Висшето училище за застраховане и финанси. Едноседмичното приключение е безплатно и е за всички гимназисти от цялата страна. За пета поредна година ученици от 10 до 12 клас имат възможност да изберат своя професионален път в сферата на бизнеса, както и да подобрят финансовата си грамотност. Лектори са и успешни представители от бизнеса, които споделят личния си опит. Адриана и Йордан, ученици от 11 клас в Търговската банкова гимназия, за втори път посещават академията. И двамата са категорични, че чрез социалните мрежи в днешно време може да се прави успешно бизнес.  На ден лятната академия посещават между 30 и 40 ученици.  Харесайте страницата ни във Facebook ", "date": "2019.06.28", "title": "Истории на успеха: Лятна академия разкрива тайните на  бизнеса"}
{"url": "https://www.bgonair.bg/reportazhi/2019-06-28/targoviya-klimat-i-naprezhenieto-v-persiyskiya-zaliv-temite-na-sreshtata-na-g-20", "text": "\r\n Разговори между Доналд Тръмп и Владимир Путин белязаха първия ден от срещата на върха на Г-20 в японския град Осака. Откриването на форума започва с традиционната снимка на всички лидери от Г-20. Впечатление направи ръкостискането между президентите на САЩ и Китай, чиито дипломатически отношения са сериозно обтегнати. Лидерите на двете най-големи икономики в света ще се срещнат утре в опит да постигнат споразумение, което да тушира напрежението. Експертите обаче са скептични, че това ще се случи.  След официалните снимки държавните глави и правителствените ръководители взеха участие в дебати под председателството на премиера на Япония - Шиндзо Абе. Домакинът призова за подкрепа на свободната търговия. Сред най-очакваните събития от първия ден на срещата на върха бяха разговорите между американския президент Доналд Тръмп и руския му колега Владимир Путин. Срещата между двамата лидери продължи близо час. Преди това те дадоха кратък брифинг, изразявайки увереност, че срещата им ще бъде ползотворна.  Иран и напрежението в Персийския залив също е във фокуса на разговорите. Сред най-важните теми, предвидени в програмата на форума, са и мерките срещу климатичните промени. Френският президент Еманюел Макрон категорично заяви, че страните трябва да поемат ангажиментите към \"Парижкото споразумение\". С такова искане излязоха на протест и десетки активисти по улиците на Осака. Харесайте и страницата ни във Facebook ", "date": "2019.06.28", "title": "Търговия, климат и напрежението в Персийския залив - темите на срещата на Г-20"}
{"url": "https://www.bgonair.bg/denqt-on-air/2019-06-28/izlozhbata-tsvetove-i-formi-obedinyava-balgariya-i-armeniya", "text": "Изложбата \"Цветове и форми\" обединява България и Армения на сцената на изобразителното изкуство. Събитието събира някои от най-добрите художници на двете страни. То ще се проведе на 1 юли в Националния дворец на културата в София от 18:30 часа. Специален гост на мероприятието ще бъде музикантът Тоедосий Спасов. В \" \" Иван Тенев обясни, че организацията на събитието е изключително трудна, тъй като в него участие ще вземат някои от най-добрите художници на България и Армения.  \"Всичко в тази изложба е свързано с цветовете и формите. Надявам се, че ценители на изкуството ще я посетят, тъй като тези неща, които ще видят, са уникални. Да докараш едни от най-добрите арменски художници, и да убедиш нашите най-добри такива да присъстват, е много тежка работа. В нашата изложба нещата са истински, авторите са доказани, всеки участва със своето творение. През годините народите ни са успели да намерят начин да се прегърнат\", каза той.  Художникът Онник Каранфилян пък допълни, че изобразителното изкуство не е масово и поради тази причина не е за всеки, както музиката или литературата.  \"При арменците повече се залага на цвета, докато българите залагат повече на формите. Изкуството не е за всички. Има картини по 50 лева по магазините, има и такива по 50 хиляди, които са за ценители. Изобразителното не е масово, като музиката и книгите. Всяка година се запознавам с все повече български колекционери, които са млади\", разясни той пред  .    ", "date": "2019.06.28", "title": "Изложбата \"Цветове и форми\" обединява България и Армения"}
{"url": "https://www.bgonair.bg/direktno/2019-06-28/investitsiyata-v-imot", "text": "\r\n Сега е подходящ момент да се инвестира в недвижим имот, каза Искрен Зографски - експерт в областта в предаването . Той беше категоричен, че тези инвестиции се възвръщат. В същото време у нас има много празни жилища, посочи Зографски. Кредитният специалист Петър Илиев обясни  по  , че лихвите по ипотечни кредити в момента са доста ниски и дават възможност за закупуване на имот. Вноската обаче не трябва да бъде по-висока от 30-35 процента от дохода за месеца.    ", "date": "2019.06.28", "title": "Инвестицията в имот"}
{"url": "https://www.bgonair.bg/denqt-on-air/2019-06-28/ivaylo-kalfin-sistemata-na-telk-ne-pomaga-horata-s-uvrezhdaniya-da-se-priobshtyat", "text": "Системата на ТЕЛК не помага хората с увреждания да се приобщят към обществото. Това стана ясно от думите на бившия социален министър Ивайло Калфин, който гостува в предаването \"Денят ON AIR\". Според него трябва да се направи така, че да се препоръчва на човек с дадено заболяване какво може да работи, а не да се посочват определени проценти заболеваемост, както е в момента, тъй като това не води до решение на проблемите. \"Чувството за справедливост от системата го няма, в развитите страни хората с увреждания се социализират\", посочи той. \"Делът на хората с увреждания не е по-висок от средния за Европа. Не бих обвинявал лекарите, самата система е сбъркана\", допълни Калфин. По думите му увеличението на пенсиите у нас трябва да се случи с преизчисление. \"Беше обявен един пенсионен модел, който се смени с друг, за какво доверие в системата изобщо говорим\", заяви събеседникът пред  Калфин коментира и срещата на Г-20 в Осака, където световните лидери търсят решения на редица проблеми, сред които търговията, климатичните изменения и Близкия Изток. Според него в момента сме свидетели на пренареждане на световната политика, причината - поведението на някои основни играчи. \"Не мисля, че на Г-20 ще се решат всички въпроси\", посочи той. Очаквайте видео! Харесайте страницата ни във Facebook     ", "date": "2019.06.28", "title": "Ивайло Калфин: Системата на ТЕЛК не помага хората с увреждания да се приобщят"}
{"url": "https://www.bgonair.bg/bulgaria/2019-06-28/fandakova-poiska-ostavkata-na-glavniya-arhitekt-na-rayon-mladost", "text": "Столичният кмет Йорданка Фандъкова поиска оставката на главния архитект на район \"Младост\" арх. Стефан Стефанов, защото е издал разрешение за строеж в градинка до бл. 401 в \"Младост\" 4.  Възмущението си столичният кмет изрази в профила си във Facebook. В действията на районния архитект Фандъкова вижда \"явен саботаж и провокация\", след като през последните месеци се разглеждат варианти за намаляване на строителството в \"Младост\" и увеличаване на градините и pарковете. Проверка по случая е наредил и главният архитект на София Здравко Здравков. Харесайте страницата ни във Facebook ", "date": "2019.06.28", "title": "Фандъкова поиска оставката на главния архитект на район \"Младост\""}
{"url": "https://www.bgonair.bg/bulgaria/2019-06-28/uchenik-ot-plovdiv-napadna-uchitelka-zaradi-slaba-otsenka", "text": "\r\n Пореден случай на агресия в училище. Заради слаба оценка ученик от Пловдив нападна учител.  Негови съученици заснели случката, а видеото бързо набра популярност в социалните мрежи. Инцидентът е предизвикан, след като момчето получава двойка за срока и започва да спори с преподавателя. Спорът прераства в агресия.  Инспекторатът по образованието в града е сезиран и започва проверка по случая.    ", "date": "2019.06.28", "title": "Ученик от Пловдив нападна учителка заради слаба оценка"}
{"url": "https://www.bgonair.bg/bulgaria/2019-06-28/remonti-i-tapi-bavyat-shofyorite", "text": "\r\n Ремонти и тапи бавят шофьорите, решили да тръгнат на път преди последния уикенд на юни. Една от най-натоварените точки за пътуване е магистрала \"Струма\" в посока Гърция, където стотици българи отиват да почиват и това лято.  Граничният пункт \"Кулата\" работи при пълен капацитет на всички трасета – за леки коли, автобуси и товарни автомобили. Въпреки това в ранния следобед опашката с желаещи да преминат границата беше няколко километра. Изнервени шофьори коментираха, че чакат с часове за обработка на документите.  Интензивно  беше движенето на входа и изхода за леки автомобили и през пунктовете \"Маказа\", \"Калотина\" и  \"Капитан Андреево\". По-спокоен беше трафикът единствено на българо-македонската и на българо-румънската граница, информираха от АПИ. И днес по бул. \"Цариградко шосе\" в София след 18 ч. трафикът беше много засилен, и трите ленти бяха препълнени с превозни средства.  Харесайте страницата ни във Facebook ", "date": "2019.06.28", "title": "Ремонти бавят шофьорите, пунктът \"Кулата\" работи на пълни обороти"}
{"url": "https://www.bgonair.bg/reportazhi/2019-06-28/tol-sistemata-u-nas-gotova-na-okolo-70", "text": "\r\n Тол системата у нас е готова на около 70%, обявиха от австрийската фирма, която отговаря за изграждането ѝ. След 16 август започва тестването. На този етап тя ще обхване не повече от 6 хил. километра пътна мрежа и ще важи за всички автомобили над 3,5 тона.  След винетките, при тол системата промените са, че тежкотоварните камиони ще плащат за километър. Разбира се, тарифите ще бъдат други и предстои тепърва да се определят.  Плащането ще става на километър изминато разстояние по три начина - чрез бордово устройство, свързано чрез сателит, маршрутна карта, която може да се заяви през терминалите, където и сега се продават електронните винетки или чрез тракер устройство.  За изрядността на шофьорите ще следят близо 300 рамки, снабдени с камери, сензори и скенери, разположени по пътната мрежа. Ще има 50 автомобила за тол контрол и още 50 за заснемане на нарушителите.   ", "date": "2019.06.28", "title": "Тол системата у нас - готова на около 70%"}
{"url": "https://www.bgonair.bg/bulgaria/2019-06-28/turisti-platiha-700-paunda-za-luksozna-vila-poluchiha-izostavena-kashta-s-mrasen-baseyn", "text": "\r\n [related_articles] Британски туристи се оплакаха от провалена почивка в България. Студентите платили 700 паунда за почивка в луксозна вила в \"Свети Влас\", а на място открили изоставена къща за гости с мръсен басейн и затворени прозорци.   сигнализира Министерството на туризма, от където обещаха проверка.  Студентите откриват затворена с кабел врата, счупена пералня на двора и зеленясал басейн. На всичко отгоре вилата се намирала на осем мили от обявения на сайта  адрес, който се оказалo, че не съществува.  До вила Вероника, в която са направили резервация английските студенти, се стига по черен път , по който дори не може да премине кола.  Тодор Камарашев управлява една от най-големите туристически агенции в страната. Казва, че случаят е скандален и не е единствен. Оплакванията от чужди туристи са почти ежедневие.  Министерството на туризма ще извърши проверка на вилата, заедно с Комисията за защита на потребителите и НАП, за да се види дали въобще къщата има категоризация или се предлага нелегално чрез интернет платформите за почивки. Студентите в крайна сметка са платили още 1100 паунда и са резервирали хотел. От Booking са възстановили цялата сума за почивката им, но за студентите остава разочарованието. Харесайте страницата ни във Facebook ", "date": "2019.06.28", "title": "Туристи платиха 700 паунда за луксозна вила край Бургас. Получиха изоставена къща"}
{"url": "https://www.bgonair.bg/denqt-on-air/2019-06-28/zakonat-za-shuma-nyamalo-da-navredi-na-biznesa-i-ikonomikata-ni", "text": "\r\n Българската асоциация на заведенията излезе на протест срещу приетия Закон за шума. Работещи в заведения внесоха молба до държавния глава Румен Радев с молба да наложи вето на новоприетия нормативен акт. \"Никой не пречи на заведенията да работят. Дори и до 03.00 ч. през нощта. Стига те да спазват закона и да не пречат. Хората, които се бяха събрали на протеста обаче представиха невярна, подвеждаща и заблуждаваща информация, че санкциите ще нарушат нормалната работа на бизнеса и ще нанесат сериозна вреда на иконимиката ни\", коментира в студиото на   зам.-председателят на НФСБ Борис Ячев.  Миналата седмица законът беше приет на второ четене от Народното събрание като предложение на депутата от \"Обединени патриоти\" и председател на НФСБ Валери Симеонов. С новите текстове се забранява шумът на открито между 14 и 16 часа и от 23 до 8 часа. Ограничението важи за открити площи и зони в територии, предназначени за жилищно строителство, рекреационни зони и територии и зони със смесено предназначение. За зареждането на търговските обекти забраната за вдигане на шум е от 22 до 08 часа. \"Голяма част от тези рестрикции действат още от 2006 година. Оттук нататък всички санкции ще бъдат налагани от Министерството на вътрешните работи. При констатирано нарушение няма да се налага да се минава през няколко институции, както беше досега. А това ще бъде голямо облекчение и за гражданите, които имат шумни съседи или пък проблем с ромските сватби в близост до домовете им\", подчерта още Ячев пред  . Собствениците и работещите в заведения са на мнение, че законовите промени ще навредят на целия бизнес, а проблемът с шума няма да бъде решен по този начин, тъй като изгонените от заведенията хора ще се пренесат по градинки и улици, където ще вдигат още шум.  ", "date": "2019.06.28", "title": "Законът за шума нямало да навреди на бизнеса и икономиката ни"}
{"url": "https://www.bgonair.bg/bulgaria/2019-06-28/zatvoriha-mlechna-kuhnya-v-ruse-zaradi-samneniya-za-salmoneloza", "text": "\r\n Затвориха млечна кухня в Русе заради съмнения за салмонелоза. С положителни проби са шест деца от една детска ясла. Две са настанени за лечение в болница. Кухнята е затворена днес преди обед по разпореждане на Областната агенция по безопасност на храните.  Инспектори са взели проби от храната, посудата и персонала. Затварянето на кухнята е превантивно, докато се установи произходът на заболяването, тъй като пробите на работещите в детската ясла са отрицателни.  Храна от кухнята ползват 12 ясли на територията на Русе, както и майки с малки деца. Резултатите от пробите ще излязат в понеделник, когато ще стане ясно кога кухнята ще заработи отново. Харесайте страницата ни във Facebook ", "date": "2019.06.28", "title": "Затвориха млечна кухня в Русе заради съмнения за салмонелоза"}
{"url": "https://www.bgonair.bg/world/2019-06-28/g-20-v-osaka-klyuchovi-dvustranni-sreshti-mezhdu-svetovnite-lideri", "text": "Откриват срещата на върха на Г-20 в японскя град Осака. Много световни лидери пристигнаха ден по-рано, за да проведат двустранни срещи.  Сред ключовите теми на форума ще бъде търговската война между Вашингтoн и Пекин. Президентът на Съединените щати Доналд Тръмп ще се срещне с китайския си колега Си Дзинпин на втория ден от форума.  Двамата лидери ще разговарят за първи път, след като през май преговорите отново се провалиха, а обвинения за случилото се бяха отправени и от двете страни. Прогнозите за изхода от срещата обаче са противоречиви.  Днес се очаква и среща между американския президент и Владимир Путин. В дневния ред на форума ще влязат и важни геополитически теми, като напрежението около Иран и Северна Корея Харесайте страницата ни във Facebook ", "date": "2019.06.28", "title": "Г-20 в Осака: Ключови двустранни срещи между световните лидери"}
{"url": "https://www.bgonair.bg/world/2019-06-28/samoubil-se-e-mazhat-strelyal-pred-dzhamiya-vav-frantsiya", "text": "Мъжът, който стреля пред джамия във Франция, се е самоубил. Вчера той рани двама души, излизащи от молитвен дом в град Брест. Пострадалите бяха откарани в болница, без опасност за живота. Веднага след нападението мъжът избяга. Според местни медии е открит няколко часа след атаката с изстрел в главата. Смята се, че сам е отнел живота си. Мотивите остават неясни.  ", "date": "2019.06.28", "title": "Самоубил се е мъжът, стрелял пред джамия във Франция"}
{"url": "https://www.bgonair.bg/world/2019-06-28/golyama-podkrepa-za-boris-dzhonsan-shte-nasledi-tereza-mey", "text": "Бившият британски външен министър и кмет на Лондон Борис Джонсън води с голяма преднина в надпреварата за лидерския пост на консерваторите във Великобритания. Това показва социологическо проучване.  Според данните 66% от партийните членове подкрепят Джонсън за наследник на Тереза Мей, а едва 30% поддържат неговия съпреник Джереми Хънт. Очаква се победителят в надпреварата да бъде обявен на 23 юли. Той ще трябва да постигне трудната задача по осъществяването на Brexit.  Джонсън вече обяви, че страната ще излезе от Европейския съюз на 31 март със или без споразумение. И допълни, че има много голяма вероятност в крайна сметка да бъде прокарано ново споразумение за развода между Лондон и Брюксел, което да удоволетворява и двете страни. Харесайте страницата ни във Facebook ", "date": "2019.06.28", "title": "Голяма подкрепа за Борис Джонсън, ще наследи Тереза Мей"}
{"url": "https://www.bgonair.bg/world/2019-06-28/vzriviha-noseshtite-koloni-na-mosta-ubiets-v-genua", "text": "Взривиха носещите колони на моста Моранди в Генуа. Експерти по събарянето на сгради разрушиха онова, което е останало от моста, почти година след като структурата се срути.  Хиляди хора бяха евакуирани преди експлозиите за срутването на двете носещи колони, състоящи се от около 4500 тона бетон и стомана. Около кулите са поставени водни резервоари, за да се предотврати праховото замърсяване.  43-ма души бяха убити, когато част от моста и колите, които пътуваха по него, се срути и падна от 45-метрова височина през миналата година. Харесайте страницата ни във Facebook ТУК", "date": "2019.06.28", "title": "Взривиха носещите колони на моста убиец в Генуа"}
{"url": "https://www.bgonair.bg/bulgaria/2019-06-28/helpbook-signal-zvukat-ot-dzhamiyata-v-kardzhali-e-netarpim", "text": "НС прие строги забрани срещу шума, вдигна и глобите, но доколко може да се упражнява контрол? Такъв проблем поставят потребители в платформата  . Джамията, която се намира в центъра на града, озвучава по пет пъти на ден околията, а по време на религиозните празници още от 6 часа сутринта. Звукът става нетърпим, а сънят - невъзможен. \"Разстоянието от блока, в който живея, до джамията е близо 800 м\", пише в сигнала. Друг потребител също се оплаква от висок шум: \"Бих искала да подам сигнал за изключително   който многократно надвишава всякакви норми. Шумът е постоянен и ежедневен, като през летния сезон положението се влошава поради чартърни полети по всяко време през нощта. Конкретният сигнал е за самолет, прелетял около 2:15 на 26.06. над град София, чийто височина на шума предизвика задействане на всички аларми на паркиралите автомобили в квартал \"Сухата река\". Цялото ни семейство, както и всички съседи, живеем в постоянен стрес, предизвикан от внезапния и силен авиационен шум. Не е нормално да се будим средно около 5 пъти всяка нощ от сън от шума, а когато заспим, да сънуваме самолетни катастрофи. Този шум е изключително вреден за здравето, като повишава рисковете от инсулт, инфаркт и сърдечно-съдови заболявания. Бих искала да попитам какви мерки се предприемат или планирате да предприемете за ограничаването на този шум? Моля, заповядайте в квартал \"Сухата река\", когато Ви е удобно, за замерване на нивата на авиационен шум в района\", завършва сигналът, адресиран и до МОСВ. В платформата на Investor Media Group да се подаде сигнал към отговорните институции е лесно и бързо. Ако видите нередност или нарушение чрез  може да привлечете внимание към проблема и да сигнализирате институциите. \r\n ", "date": "2019.06.28", "title": "Helpbook сигнал: Звукът от джамията в Кърджали е нетърпим"}
{"url": "https://www.bgonair.bg/bulgaria/2019-06-28/kmetat-na-zlataritsa-e-zaplashen-ot-8-godini-zatvor", "text": "\r\n Кметът на община Златарица Пенчо Чанев е заплашен от 8 години затвор. Това стана ясно, след като Окръжната следствена служба във Велико Търново му повдигна обвинения за принуда. Той бе привикан там, за да се запознае с материалите по разследването.  Чанев пристигна в следствието заедно с адвоката си, а 40 минути по-късно си тръгна с повдигнато обвинение. Градоначалникът, който вече трети мандат управлява балканската община от ВМРО, отказа да даде повече информация, защо е обект на разследване. Пред журналисти обаче заяви, че три месеца преди местните избори е настъпил нечии интереси и според него това е причина за атаката.   ", "date": "2019.06.28", "title": "Кметът на Златарица е заплашен от 8 години затвор"}
{"url": "https://www.bgonair.bg/bulgaria/2019-06-28/helpbookinfo-vsevazmozhni-boklutsi-mrasotiya-v-kardzhali", "text": "В платформата   постъпи оплакване, че  , които никой не чисти. Паркове, градинки, изоставени сгради, улици и зелени площи са пълни с различни по големина и вид отпадъци.  \"Изпращам Ви снимки с \"малка част\" от боклуците в Кърджали. Дано да има някакъв резултат, защото  вече не се търпят всичките тези боклуци, в които трябва да живеем\", пише в сигнала. В платформата на Investor Media Group да се подаде сигнал към отговорните институции е лесно и бързо. Ако видите нередност или нарушение, чрез   може да привлечете внимание към проблема и да сигнализирате институциите.", "date": "2019.06.28", "title": "HelpBook: Всевъзможни боклуци, мръсотия в Кърджали"}
{"url": "https://www.bgonair.bg/bulgaria/2019-06-28/malniya-ubi-48-godishna-zhena-kray-madan", "text": "Жена на 48 години почина след като бе поразена от мълния в местност над маданското село Бориново, информират от МВР-Смолян.  Според предварителна информация тя е говорила по мобилен телефон в момента на злополуката.  Инцидентът е станал следобед по време на обилен дъжд. Ударената от гръмотевица жена е била на разходка край селото заедно с още трима души, но те не са пострадали.  ", "date": "2019.06.28", "title": "Мълния уби 48-годишна жена край Мадан"}
{"url": "https://www.bgonair.bg/bulgaria/2019-06-28/sadat-reshi-valyo-toploto-nevinen-za-iztochvaneto-na-toplofikatsiya", "text": "\n Бившият шеф на \"Топлофикация\" - София Валентин Димитров, известен като Вальо Топлото, е невинен за присвояване на 4.5 млн. лева от дружеството. Това реши Софийският градски съд.  Преди 10 години по същото дело Димитров бе осъден на 14 години затвор. После обаче апелативните магистрати върнаха делото на прокуратурата.  То беше връщано общо четири пъти. Влезе отново в съда през 2016 г.  Валентин Димитров беше подсъдим по общо четири дела, като е осъден само за безстопанственост. Той прекара близо 3 години в затворническото общежитие в \"Казичене\", защото харчил пари на дружеството за синьо сирене, джет и джакузи.  ", "date": "2019.06.28", "title": "Съдът реши: Вальо Топлото невинен за източването на \"Топлофикация\""}
{"url": "https://www.bgonair.bg/bulgaria/2019-06-28/politsayat-ot-4-to-rpu-se-sdobi-s-obvinenie-za-razprostranenie-na-narkotitsi", "text": "\r\n Пoвдигнаха обвинение за разпространение на наркотици на полицая от столичното 4-то РПУ, арестуван вчера в кв. \"Лагера\". Той е бил разследван в продължение на 3 месеца. Задържан е по време на извършването на сделка с 50 таблетки дрога на стойност 500 лева. 200 таблетки амфетамин и екстази са намерени в дома на 23-годишния полицай. Били скрити в абсорбатор.  Той е бил назначен като стажант в МВР през 2016 г., а в 4-то РПУ е постъпил през 2017 г. Досега не е имал наказания.  Издали го негови колеги от СДВР.  Предстои съдът да реши дали задържаният полицай да остане в ареста.  ", "date": "2019.06.28", "title": "Полицаят от 4-то РПУ се сдоби с обвинение за разпространение на наркотици"}
{"url": "https://www.bgonair.bg/bulgaria/2019-06-28/fandakova-inspektira-remonta-v-kvartal-ovcha-kupel", "text": "\r\n В неделя започват ремонтни дейности и на булевард \"България\", където се очаква затруднения в движението, но то няма да бъде спирано.  Кметът на София провери ремонтните дейности на булевард \"Линкълн\" в квартал \"Овча купел\". Ремонтът включва подмяна на асфалтовата настилка, изграждане и обновяване на тротоари от двете страни на булеварда. Подменят се и бордюрите, а уличното осветление се обновява. Има подмяна и на антипаркинг колчетата по цялата дължина на двата тротоара.   ", "date": "2019.06.28", "title": "Задават се нови тапи в София заради ремонт на бул \"България\""}
{"url": "https://www.bgonair.bg/bulgaria/2019-06-28/sirene-kashkaval-pari-babh-otstrani-ot-rabota-inspektorite-reketyori", "text": "Българската агенция по безопасност на храните (БАБХ) е отстранила от работа двамата инспектори, поискали подкуп от две торби с козе сирене, кашкавал, кисело мляко и 1000 лева в брой. Това била мизата, за да си затворят очите и да не съставят акт на собственици на мандра край Първомай. Държавните служители били задържани, след като изнудваните от тях фермери се оплакали в полицията. Криминалистите устроили капан на инспекторите - рекетьори, използвали и СРС- та при задържането им. Единият от инспекторите, началник на отдел в БАБХ, е синът на кмета на село Искра. В четвъртък вечерта прокуратурата го е освободила срещу парична гаранция от 3000 лв. Другият задържан е негов подчинен. Очаква се днес прокуратурата да реши дали да удължи ареста му или да го освободи срещу парична гаранция. Срещу двамата държавни служители прокуратурата е повдигнала обвинение за подкуп и за изнудване. \"Поводът за подкупа беше един пътен лист, с който ние бяхме в нарушение. Искахме да превозваме животни, бяхме превозили 120 животни с един пътен лист на два пъти. Това беше нашата грешка. Той използва това, за да поиска подкуп. Той си каза директно, че иска 1000 лв. и две торби с продукти\", обясни собственикът на мандрата Георги Кадиев пред Нова. \"Ние произвеждаме сирене, кисело мляко, кашкавал. Оставиха ни два дни, за да дадем парите. Ние трябваше да решим дали животът ни да протече оттук нататък под някаква форма на робство или да се случи това, което стана\", поясни другата собственичка Мария Иванова, цитирана от   ", "date": "2019.06.28", "title": "Сирене, кашкавал, пари... БАБХ отстрани от работа инспекторите рекетьори"}
{"url": "https://www.bgonair.bg/bulgaria/2019-06-28/trevozhna-statistika-edna-peta-ot-mladite-balgari-nito-uchat-nito-rabotyat", "text": "Една пета от младите българи (около четвърт милион на възраст 20-34 години) нито учат, нито работят. Това показват данните за трудовата активност на тази възрастова категория в ЕС през 2018 г.  Средният показател за ЕС е 16,5% - приблизително един на всеки шестима души, или общо 15 милиона.  Според неотдавнашно проучване по темата, 56 на 100 от неработещите и неучащите са били българи, а една трета - роми. Голяма част от нито работещите, нито учещите млади българи са живеели най-вече по селата.  Броят на неработещите българки в тази възрастова категория е значително по-висок от броя на мъжете, като съотношението е почти 2:1, тоест на две неработещи млади българки се е падал един неработещ българин на възраст 20-34 г.", "date": "2019.06.28", "title": "Нито работят, нито учат... Една пета от младите българи лентяйстват"}
