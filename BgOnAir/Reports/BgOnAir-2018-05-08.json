{"url": "https://www.bgonair.bg/world/2018-05-08/nad-20-arestuvani-i-nyakolko-postradali-sled-sblasatsi-s-politsiyata-v-boliviya", "text": "Сблъсъци и сълзотворен газ в боливийския град Санта Круз. Полицията се опита да разпръсне търговци от централен пазар, който подлежи на реновация. Хората отказали да напуснат сергиите си, които трябвало да бъдат разрушени. Властите прибегнали до употребата на сълзотворен газ, след като търговците барикадирали пазара с кофи за боклук и запалени автомобилни гуми. Задържани са над 20 души. Има и неуточнен брой пострадали, сред които и полицай.  ", "date": "2018.05.08", "title": "Ранени и над 20 арестувани след сблъсъци с полицията в Боливия"}
{"url": "https://www.bgonair.bg/world/2018-05-08/na-trani-ochakva-se-sasht-da-se-otteglyat-ot-iranskoto-sporazumenie", "text": "САЩ се оттеглят от иранското ядрено споразумение! Решението съобщи преди минути Доналд Тръмп, като то беше едно от предизборните му обещания.  Малко преди да излезе пред журналистите, американският президент проведе конферентен разговор с британския премиер Тереза Мей, френския президент Еманюел Макрон и германския канцлер Ангела Меркел.  До последно европейските лидери се опитваха да убедят Доналд Тръмп да не скъсва подписаното през 2015 година ключово споразумение. То облекчава частично санкциите срещу Иран в замяна на съкращаване на програмата му за обогатяване на уран.  Великобритания, Франция и Германия са страни по споразумението и продължават да го подкрепят, но признават, че към момента нямат \"план Б\" Очаква се Иран да отговори яростно на решението на Вашингтон.", "date": "2018.05.08", "title": "Речено-сторено: САЩ се оттеглят от иранското ядрено споразумение!"}
{"url": "https://www.bgonair.bg/world/2018-05-08/erdogan-shte-provede-miting-v-bosna-i-hertsegovina", "text": "След като няколко европейски държави забраниха на Реджеп Ердоган да проведе митинги на тяхна територия, турският президент се насочи към Босна и Херцеговина. От няколко дни се говори, че той ще проведе предизборно мероприятие в столицата Сараево. Анкара обаче не използва думата \"митинг\". Вместо това, от турското посолство са уведомили властите в Босна за работно посещение на Ердоган в страната в качеството му на президент.  По време на визитата на 20 май той ще държи реч и пред Събрание на турска неправителствена организация, наела за целта зала с капацитет от 20 хиляди души.  Ердоган започна официално кампанията си за предсрочния вот на 24 юни. Властите в Холандия, Германия и Австрия вече му забраниха да проведе предизборни митинги на тяхна територия.", "date": "2018.05.08", "title": "Ердоган не се отказва - ще проведе митинг в Босна и Херцеговина"}
{"url": "https://www.bgonair.bg/world/2018-05-08/italiya-vse-oshte-ne-mozhe-da-sformira-pravitelstvo", "text": "\r\n Политическата криза в Италия се задълбочава. След като партиите отхвърлиха и последното компромисно предложение на президента Серджо Матарела, страната върви към предсрочни избори. Вчера държавният глава предложи т.нар. \"неутрално\" правителство, което да приеме бюджета и да управлява, докато не се състави коалиция.  От изборите на 4 март досега, партиите не успяха да се споразумеят. Новият предсрочен вот би трябвало да се проведе през юли.  Това обаче притеснява мнозина, тъй като през отпускарския сезон не се очаква висока избирателна активност.  Именно поради тази причина от Втората световна война насам избори не са организирани през лятото.  Другият вариант е вотът да бъде през есента – решение, което е в ръцете на президента.", "date": "2018.05.08", "title": "Италия върви към предсрочни парламентарни избори"}
{"url": "https://www.bgonair.bg/world/2018-05-08/liderat-na-opozitsiyata-v-armeniya-e-noviyat-premier-na-stranata", "text": "\r\n Лидерът на опозицията в Армения Никол Пашинян е новият премиер на страната. Той беше избран на втори тур с мнозинството от гласовете на депутатите.  Според конституцията новото правителство трябва да бъде формирано в рамките на 15 дни. След това премиерът трябва да представи програмата на правителството, която ще бъде дебатирана в законодателния орган.  Избирането на Пашинян беше приветствано от хиляди хора, събрали се пред парламента. Пашинян беше начело на организираните през последните няколко седмици масови демонстрации в страната, които доведоха до оставката на бившия министър-председател Серж Саркисян.", "date": "2018.05.08", "title": "Лидерът на опозицията в Армения е новият премиер на страната"}
{"url": "https://www.bgonair.bg/world/2018-05-08/otvaryat-groba-na-legendarniya-naim-syuleymanoglu", "text": "Отварят гроба на легендарния щангист Наим Сюлейманоглу. Причината е вземане на проби за доказване на бащинство. Гробът му ще бъде отворен на 4 юли по настояване на адвокати, водещи дело за доказване, че японка е неговата първородна дъщеря. Сюлейманоглу се запознал с майка ѝ, която е журналист, по време на Олимпийските игри в Сеул през 1988 г.  Наим Сюлейманоглу пазеше личния си живот от медиите. Едва на погребението му много хора разбраха, че той има три дъщери от законната си съпруга Хатидже.", "date": "2018.05.08", "title": "Отварят гроба на легендарния Наим Сюлейманоглу"}
{"url": "https://www.bgonair.bg/economy/2018-05-08/pravitelstvoto-zastana-zad-prevozvachite-sreshtu-novite-evroreglamenti", "text": "\r\n Държавата застава зад превозвачите срещу новите еврорегламенти за транспорт на пътници и товари. Това обяви ресорният министър Ивайло Московки след среща с премиера и представители на бранша. България не подкрепя поправките, познати като закона \"Макрон\", според които международните шофьори трябва да се връщат по родните си места на всеки 3 седмици. Страната ни не приема задължително да се спи в хотел или мотел, а не в кабините.  Превозвачи напомнят, че застрахователи не изплащат щети, ако шофьорът не е бил на място. Транспортните фирми не са съгласни да плащат като командировъчни на шофьора минималната надница за съответната страна след третия ден в чужбина.  В знак на протест срещу новия пакет за мобилност, на 16 и 17 май те ще изкарат ТИР-ове и автобуси пред НДК и резиденция \"Бояна\". В тези дни София ще е домакин на среща на върха Европейски съюз - Западни Балкани.", "date": "2018.05.08", "title": "Правителството застана зад превозвачите срещу новите еврорегламенти"}
{"url": "https://www.bgonair.bg/world/2018-05-08/balgarski-diplomat-v-tokio-e-otkrit-martav", "text": "Откриха мъртъв първия секретар на българското посолство в Токио. Според полицията най-вероятно става въпрос за самоубийство. 41-годишният българският дипломат е открит мъртъв пред търговска сграда в понеделник сутринта. Минувач съобщил на службите за спешна помощ, че видял човек \"падащ от високо място\". Мъжът е бил откаран в болница. Скоро след това е обявен за мъртъв.", "date": "2018.05.08", "title": "Български дипломат в Токио е открит мъртъв"}
{"url": "https://www.bgonair.bg/world/2018-05-08/zaradi-obvineniya-v-nasilie-glavniyat-prokuror-na-nyu-york-podade-ostavka", "text": "Главният прокурор на Ню Йорк Ерик Шнайдерман подаде оставка. Причина за оттеглянето му от поста станаха обвиненията във физическо насилие, повдигнати срещу него от четири жени. Дамите разкриха, че са били малтретирани докато поддържали романтична връзка с него. Шнайдерман отхвърля категорично обвиненията, но в изявление посочи, че те му пречат да върши работата си и затова подава оставка.", "date": "2018.05.08", "title": "Заради обвинения в насилие: Главният прокурор на Ню Йорк подаде оставка"}
{"url": "https://www.bgonair.bg/world/2018-05-08/blizo-40-50-patnitsi-ostavat-blokirani-na-letishteto-v-rim", "text": "Все още има блокирани българи в италианската столица Рим, след като вчера нискотарифната авиокомпания, с която трябваше да летят, отмени свои полет заради лошо време.  Около 40-50 пътници ще се наложи да изчакат до събота, когато ще летят с друг полет на същата компания към България. Другите пътуващи вече избраха алтернативни полети.", "date": "2018.05.08", "title": "Близо 40-50 пътници остават блокирани на летището в Рим"}
{"url": "https://www.bgonair.bg/world/2018-05-08/dvama-zaginali-i-14-raneni-pri-zhp-katastrofa-v-germaniya", "text": "Най-малко двама души загинаха късно снощи при жп катастрофа в южната част на Германия.  Съобщава се за поне 14 ранени, двама от които са в тежко състояние. Сблъскали са се товарен и пътнически влак в района на гарата в град Айхах, провинция Бавария. Причините за катастрофата се изясняват.", "date": "2018.05.08", "title": "Двама загинали и 14 ранени при жп катастрофа в Германия"}
{"url": "https://www.bgonair.bg/world/2018-05-08/ne-otkriha-boyan-petrov-v-lager-1-spirat-izdirvaneto-mu-za-dnes", "text": "\r\n Алпинистът Боян Петров, който е в неизвестност от 3 май в подножието на връх Шиша Пангма, не е бил намерен под Лагер 1 - на височина около 6000 метра. Спасителите ще останат да спят в района, защото има много силни пориви на вятъра. За днес операцията е прекратена. При добро време тримата шерпи, които се включиха в издирването, ще продължат утре към Лагер 2, който е на 7 хил. мeтра надморска височина.  Спасителната операция започна рано тази сутрин българско време, като първата цел на шерпите беше Лагер 1 - най-близкият до базовия лагер. Надеждите на екипа на Боян Петров в София бяха, че той се е подслонил в Лагер 1 или 2, където има храна и пособия.  Ако има възможност, в спасителната акция ще се включат и хеликоптери от Китай. Тяхното пристигане обаче е затруднено от вятъра. Най-големият проблем е, че Боян Петров, който е на 45 години, е диабетик.", "date": "2018.05.08", "title": "Не откриха Боян Петров под Лагер 1, спират издирването му за днес"}
{"url": "https://www.bgonair.bg/world/2018-05-08/poveche-ot-200-spasiteli-izdirvat-izcheznalite-minyori-v-polsha", "text": "Продължава операцията по издирването на тримата миньори, които изчезнаха в събота в каменовъглена мина в Силезия, Южна Полша. Над 200 спасители се опитват да открият изчезналите през два различни тунела, съобщиха местните власти. Земетресение с магнитуд 3,4 по Рихтер причини срутване в тунелите на мината и затрупа 7 от общо 250 души, намиращи се под земята по това време. Към момента са открити телата на двама миньори, а други двама души бяха извадени живи.", "date": "2018.05.08", "title": "Повече от 200 спасители издирват изчезналите миньори в Полша"}
{"url": "https://www.bgonair.bg/world/2018-05-08/tramp-shte-obyavi-dnes-dali-sasht-izlizat-ot-yadrenata-sdelka-s-iran", "text": "Американският президент Доналд Тръмп днес се очаква да обяви важно решение, а именно ще изтегли ли САЩ от ядрената сделка с Иран. Президентът заяви, че ще разкрие решението си за сделката, часове след като британският външен министър Борис Джонсън се опита да го убеди да се придържа към споразумението. Администрацията на Тръмп иска договарянето на постоянни рестрикции върху иранското обогатяване на уран, тъй като според настоящата сделка ограниченията ще изтекат през 2025 година.  Освен това американският президент настоява в бъдеще да се вземе предвид и ракетната програма на Техеран. ", "date": "2018.05.08", "title": "Тръмп ще обяви днес дали САЩ излизат от ядрената сделка с Иран"}
{"url": "https://www.bgonair.bg/reportazhi/2018-05-08/vulkanat-kilauea-unishtozhi-desetki-kashti-na-havaite", "text": "\r\n Десетки унищожени къщи, над 1700 души евакуирани. Такава е равносметката след изригването на вулкана Килауеа в Хавай. Въпреки опасността от нови изригвания, някои местни жители се завърнаха, за да видят щетите след опустошителната лава. Потоците лава, разтопена скална маса и отровни газове от вулкана Килауеа принудиха хиляди да потърсят временен подслон. На видеоклипове се вижда как горещата лава застига паркирана кола и я поглъща. Местни жители разказват, че въпреки опасността се завръщат по домовете си, за да съберат вещите си. Kартината, която ги посреща, е тотална разруха.  Хората описват звука от изригването на вулкана като оглушителен, сравняван с шума от 100 товарни влака. Килауеа е един от най-активните вулкани на Земята. Той изригва непрекъснато от 1983 година.  Според учените вулканичните изригвания и земетресения могат да продължат с месеци. Последното изригване от този мащаб продължи 3 месеца и покри с лава около 16 хиляди декара.", "date": "2018.05.08", "title": "Вулканът Килауеа унищожи десетки къщи на Хаваите"}
{"url": "https://www.bgonair.bg/bulgaria/2018-05-08/desislava-ivancheva-poiska-ot-aresta-oshte-otpusk", "text": "Кметът на столичния район \"Младост\" Десислава Иванчева е поискала удължаване на отпуска си.  Иванчева беше задържана по обвинение за подкуп. Документът трябва да стигне и до столичния кмет Йорданка Фандъкова, която обаче няма право да разреши или да не допусне отпуската, защото става въпрос само за уведомление. От днес и заместникът на Иванчева - Владимир Клисуров, е в отпуска. Той ще бъде временно заместван до края на тази седмица от другия зам.-кмет Румен Русев.  Казусът \"Младост\" създаде прецедент и на практика блокира работата на общината.", "date": "2018.05.08", "title": "Десислава Иванчева поиска от ареста още отпуск"}
{"url": "https://www.bgonair.bg/bulgaria/2018-05-08/sdelkata-chez-inerkom-ostana-bez-yasno-reshenie", "text": "И днес не се взе решение по сделката за покупката на ЧЕЗ от пазарджишката фирма на Гинка Върбакова \"Инерком\".  Депутатите отложиха до петък приемането на доклада на временната комисия, която работеше по сделката за продажбата на ЧЕЗ.  Като мотив за отлагането, депутатите посочиха, че докладът не е консенсусен, а част от заключенията в него не са точни и са с политически уклони. Народните представители не разкриха какво съдържа докладът, но казаха, че историята на сделката започва още от приватизацията на електроразпределителните дружества през 2005 година.", "date": "2018.05.08", "title": "Сделката ЧЕЗ-\"Инерком\" остана без ясно решение"}
{"url": "https://www.bgonair.bg/bulgaria/2018-05-08/tir-pomete-2-sgradi-v-selo-zlatna-panega", "text": "ТИР с пловдивска регистрация се удари в къща в село Златна Панега, община Ябланица. Инцидентът е станал малко след 12:30 часа. Шофьорът е бил сам и е загинал на място. Предполага се, че причината за катастрофата е превишена скорост.  Ударът е засегнал и цех за дюшеци. В сградите не е имало хора по време на инцидента. Въпреки това има опасност къщата да се срути. Движението в засегнатия участък предстои да бъде пуснато, но засега временно е отбито. Екипи на ХЕИ се заеха да мият улиците, тъй като ТИР-ът е превозвал яйца, които покриха асфалта. ", "date": "2018.05.08", "title": "Тираджия помете две сгради в Златна Панега и загина"}
{"url": "https://www.bgonair.bg/denqt-on-air/2018-05-08/predsrochni-izbori-ne-se-zadavat-koalitsiyata-e-stabilna-posochiha-analizatori", "text": "\r\n Скандалите и трупането на напрежение в малката, а и в голямата управляваща коалиция, не спират да заливат общественото пространство. Последният подобен случай е срещата между \"Обединени патриоти\" и БСП. \"Този вид комуникационно неразбирателство е отдавна. Политическата култура у нас липсва. Политиците бързо се сърдят и бързо си прощават, защото знаят, че нямат по-добър формат от този, в който са в момента. \"Обединени патриоти\" са като триглав змей. Те са с много различна целева група – проевропейска, проруска и пробалканска. Заедно могат много, но трудно могат да се съберат. Перспективата да се обединят в хомогенно цяло е почти невъзможна\", коментира политическият психолог проф. Антоанета Христова.  Според социолога Димитър Ганев политическата цялост и комуникация на \"Обединени патриоти\" не е застрашена. А ако нямало търкания между тях и ГЕРБ, то те щели да се обезличат, превръщайки се в послушна патерица на Борисов.  \"И трите формации имат антисистемен произход като партии. Те са трупали своя политически капитал със своята антисистемност. Когато такива политици се наместят във властта, това е признак за политически фалит\", категоричен бе той в \"Денят ON AIR\".  \"Преди една година множеството от анализаторите казваха, че това правителство ще изкара максимално до края на европредседателството. Вече година по-късно не можем да кажем, че предсрочните избори чукат на вратата. Тези скандали са налице вече една година. Зад тях стоят същите електорални структури от преди изборите. И да има предсрочни парламентарни избори, нищо няма да се промени\", допълни още той.  По думите на проф. Христова в момента алтернативата е БСП, тъй като новите политически проекти не са готови. Тя изтъкна още, че международната дейност на премиера Бойко Борисов е изключително успешна.  \"Външната ни политика върна обратно на дневен ред темата за интеграцията на Западните Балкани в Европа. Външнополитическата инициатива на Борисов ще се изчерпи към края на европредседателството\", поясни Ганев пред Bulgaria ON AIR.  Освен коалиционни скандали, ставаме свидетели и на изострена комуникация между институциите на президента и министър-председателя.  \"Функцията на президента е да критикува, ако има нещо за критикуване, но и да създава баланс между управляващи и опозиция. Тонът на президента е предимно срещу управляващите. Той дойде предимно с профила на опозиционер. Но неговата роля не е да поставя оси на противопоставяне\", коментира психологът. \"Радев няма да продължи на следващите президентски избори, ако няма подкрепата на БСП, а БСП няма да рискува да излезе с нов кандидат. Рискът пред него е да бъде възприет като опозиция, а не като гласа на нацията\", отбеляза социологът.", "date": "2018.05.08", "title": "Анализатори: Предсрочни избори не се задават - коалицията е стабилна"}
{"url": "https://www.bgonair.bg/direktno/2018-05-08/nikoy-ne-potarsil-bchk-pri-katastrofata-na-magistrala-trakiya", "text": "\r\n При катастрофата на магистрала \"Тракия\", когато се обърна автобус, никой не потърси БЧК. Можеше да бъдат изпратени хеликоптери, каза председателят на БЧК акад. Христо Григоров.  Той уточни, че именно това е причината сега организацията да инициира разговори с МВР, МЗ и редица други ведомства, за да може при инциденти и бедствия повече хора да бъдат спасени.", "date": "2018.05.08", "title": "Никой не потърсил БЧК при катастрофата на магистрала \"Тракия\""}
{"url": "https://www.bgonair.bg/denqt-on-air/2018-05-08/balgariya-bila-nay-evtinata-turisticheska-destinatsiya-v-evropa", "text": "\r\n , заяви бившият заместник-министър на туризма Бранимир Ботев. Пред   той посочи, че един чуждестранен турист оставя 449 евро за целия си престой у нас - по-малко отколкото оставя в Африка. По думите на Бранимир Ботев същият турист оставя 19 евро повече в Македония. За него няма съмнение, че България не е успяла да използва европредседателството си, за да се рекламира като туристическа дестинация. Ботев отбеляза, че имаме нарастване от 6% в зимния туристически сезон, но според него то е резултат от усилията на бизнеса, а не от работата на Министерството на туризма. \"Нямаше стратегия, ресурс и визия как да брандираме България. Липсва реално действие\", подчерта гостът  . Бившият зам.-министър на туризма отбеляза, че София има 15 минерални извора, а общо в целия окръг София те са 88. Промотирахме ли това, направихме ли го достояние за чужденците, попита риторично Бранимир Ботев. \"Нашите кадри изтичат навън. Как искаме с два месеца сезонна заетост тези хора да останат в България\", каза още той и поясни, че всеки втори, който би ни обслужил в Гърция и Турция, е българин.  ", "date": "2018.05.08", "title": "България била най-евтината туристическа дестинация в Европа"}
{"url": "https://www.bgonair.bg/bulgaria/2018-05-08/tazi-vecher-balgariya-izliza-na-stsenata-na-evroviziya", "text": "България излиза тази вечер на сцената на песенния конкурс \"Евровизия\".  Страната ни и е представена от група \"Equinox\" с песента \"Bones\". Първият полуфинал е решаващ, дали страната ни ще продължи във финала на конкурса.  Младите музиканти ще излязат под номер 10. За тях не можем да гласуваме от България. Конкурсът се излъчва по обществените телевизии в Европа и Австралия.", "date": "2018.05.08", "title": "Тази вечер България излиза на сцената на \"Евровизия\"!"}
{"url": "https://www.bgonair.bg/bulgaria/2018-05-08/nashenka-izchezna-na-o-krit-gratskite-vlasti-ya-izdirvat", "text": "Българка изчезна на остров Крит. Гръцките власти издирват 37-годишната Десислава Илиева, която живее в град Ретимно на гръцкия остров.  Жената е в неизвестност от сряда, а от вчера майката и братът на изчезналата българка, които живеят в България, са на острова.  По непотвърдена информация Десислава е имала връзка с 45-годишен грък. Той обаче е намерен обесен, съобщиха вчера гръцките власти.  Все още не е ясно дали изчезването на Десислава и обесването имат връзка.", "date": "2018.05.08", "title": "Нашенка изчезна на о. Крит – гръцките власти я издирват"}
{"url": "https://www.bgonair.bg/bulgaria/2018-05-08/otnovo-naprezhenie-volen-siderov-otmeni-zasedanieto-s-patriotite", "text": "\r\n Напрежение в редиците на \"Обединените патриоти\". Лидерът на партия \"Атака\" Волен Сидеров заяви в писмо до медиите, че отменя предвиденото за днес заседание с партньорите си от \"Обединени патриоти\".  В позицията си Сидеров пояснява, че като председател на парламентарната група и създател на коалицията, не е оторизирал Красимир Каракачанов и Валери Симеонов да преговарят с председателя на БСП Корнелия Нинова.  По думите му всяка подобнa срещa със социалистите вредят на вече установите отношения на патриотите с ГЕРБ в управлението на страната. Срещата между членовете на \"Обединени патриоти\" и \"БСП\" е планирана за ранния следобед на днешния ден.", "date": "2018.05.08", "title": "Отново напрежение: Волен Сидеров отмени заседанието с патриотите"}
