{"url": "https://www.bgonair.bg/bulgaria/2018-07-20/mvr-arestuva-politsai-v-gabrovo-po-podozreniya-za-nezakonna-targoviya", "text": "При мащабна акция на МВР арестуваха пътни полицаи от Габрово. Те са заподозрени за незаконна търговия с автомобили и пренабиване на номера. Служителите са били наблюдавани дълго време. Акцията е започнала малко след 15 ч. По неофициална информация е задържан началникът на група в Пътна полиция в Габрово, а други двама негови колеги са разпитват, тъй като за тях също се смята, че могат да бъдат подведени под наказателна отговорност.  По непотвърдена информация те са заподозрени, че са участвали в група за незаконна търговия на автомобили. По-рано говорителят на главния прокурор Румяна Арнаудова заяви, че престъпната група е извършвала длъжностни и документни престъпления. Част от участниците в групата се намират на територията на област Варна. В момента на териториите и на Габрово, и на Варна се извършват процесуално следствени действия. Претърсват се служебни автомобили, жилища и се разпитват свидетели. ", "date": "2018.07.20", "title": "МВР арестува полицаи в Габрово по подозрения за незаконна търговия "}
{"url": "https://www.bgonair.bg/reportazhi/2018-07-20/pozharnata-s-kampaniya-bez-panika-po-vreme-na-bedstvie", "text": "Деца и доброволци ще се учат как да реагират при наводнения. За целта пожарната ще построи шест полигона на територията на цялата страна. Огнеборците днес отбелязват деня на Свети Илия, който е техен покровител. Неадекватните реакции на хората в случай на бедствие често са сред най-големите проблеми за пожарникари и спасители. И макар всеки да мисли, че знае какво да направи, паниката често се оказва по-силна.  Затова от пожарната обмислят да инвестират близо 39 млн. лв. за изграждането на обучителни центрове. Парите ще дойдат от оперативна програма \"Околна среда\". Пожарната е готова да изпраща SMS-и с линкове, в които се напомнят правилата за евакуация. Както и че се очаква, например, сериозно влошаване на времето. Това е broadcast (радиопредаваемо) съобщение, което получавате на мобилния си телефон, ако се намирате в зоната със риск, тоест ако клетката, в която се намирате, покрива тази зона. Кога системата на практика ще започне да функционира все още не е ясно. Амбицията е това да се случи до края на следващата година.  SMS-ите ще се получават от всички, без значение от модела мобилен телефон. Въпреки всичко това, застраховането на дома и имуществото остават най-сигурният начин за превенция. Застраховките на дома и имуществото се увеличат през лятото, когато повечето от нас напускат жилището и заминават на почивка. Каква сума би била изплатена зависи от степента на увреждането, както и първоначалното състояние на сградата.  Парадоксално, но тук автомобилите се застраховат по-често и по-адекватно от дома. В Англия например, делът на защитените жилища е над 90 %.", "date": "2018.07.20", "title": "Пожарната с кампания: Без паника по време на бедствие!"}
{"url": "https://www.bgonair.bg/bulgaria/2018-07-20/glasuvano-i-resheno-decho-dechev-oglavyava-nzok", "text": "Дечо Дечев е новият шеф на Националната здравноосигурителна каса. Парламентът одобри кандидатурата само с един глас \"въздържал се\". Всички останали го подкрепиха. Досега Дечев беше шеф на столичната болница \"Свети Иван Рилски\". Той наследява шефското място в касата от професор Камен Плочев.  Макар че му пожелаха успех, много от депутатите видяха подводни камъни пред него. Дечев има и пълната подкрепа на здравния министър Кирил Ананиев. ", "date": "2018.07.20", "title": "Гласувано и решено: Дечо Дечев оглавява НЗОК"}
{"url": "https://www.bgonair.bg/bulgaria/2018-07-20/zaradi-chumata-po-svinete-vdigame-ograda-po-granitsata-s-rumaniya", "text": "България вдига ограда с Румъния заради опасността от африканска чума по свинете. Оградата по границата със северната ни съседка ще е дълга 133 000 метра и целта е да спре преминаването на диви свине.  Най-близкото огнище е само на 60 км от нашата страна в румънския град Констанца. В цялата страна вече се провеждат разяснителни кампании.  При установяване на мъртва дива, полудива или питомна свиня, от Агенцията по горите призовават гражданите да сигнализират на телефон 112 или в най-близката специализирана ветеринарна служба.", "date": "2018.07.20", "title": "Заради чумата по свинете: Вдигаме ограда по границата с Румъния"}
{"url": "https://www.bgonair.bg/bulgaria/2018-07-20/skaptopara-drevnost-ili-magistrala-komisiya-reshava", "text": "\r\n Археолозите напускат древното селище \"Скаптопара\" край Благоевград, за да може експертна комисия от Министерството на културата да реши дали откритият град има достатъчна историческа стойност. Ако отсъдят, че древният град не е достатъчно древен или стойностен като национално богатство, то той ще остане под основите на АМ \"Струма\". След като проектът за новата отсечка показа, че е планирано пътят да мине през разкопките, през последните месеци имаше десетки протести в защита на \"Скаптопара\".  Днес археолозите събраха техниката и освободиха терена за експертната комисия от Министерството на културата. До дни ще се реши съдбата на древния град.  Хората се притесняват, че комисията с лека ръка ще остави историческите находки под асфалта.", "date": "2018.07.20", "title": "\"Скаптопара“ – древност или магистрала… Комисия решава!"}
{"url": "https://www.bgonair.bg/denqt-on-air/2018-07-20/zakon-za-futbolnoto-huliganstvoto-ok-no-stadionite-nyamat-feyskontrol", "text": "\r\n Чарът на спортните забавления често се осквернява от арогантните прояви на хулиганство по стадионите и залите. В новия проектозакон за спортното(футболното) хулиганство влизат мерки като доживотна забрана за посещаване на мачове, поименни билети и солидни глоби за нарушителите. \"По указание, пропускателният режим по футболните мачове се провежда от отбора-домакин. Полицията само помага. На последните мачове полицията зае по-активна роля. Административната присъда за забрана за посещение не може да бъде изпълнена на нашите стадиони, защото те не са пригодени. Те нямат \"фейсконтрол\". Стадионите нямат места. Не може да се следи поведението на публиката по време на мач\", обясни бившият директор на \"Национална полиция\" ген. Васил Василев.  Генерал Василев недвусмислено подчерта, че мерките срещу футболното хулиганство са изключително важни, тъй като този проблем трябва да бъде разрешен!  \"Ако законът не се изпълнява стриктно, няма да има никакъв смисъл. Трябва да се знае кой влиза, кой излиза и да им се следят проявите. Стадионите ни са празни, защото отборите ни не могат да задържат публика с играта си. Някои агитки трошат дори собствения си стадион. Видяхме какво стана с Франция след финала на Световното. Цивилизована, европейска държава обърната с краката нагоре. И там има хулиганство\", напомни гостът в \"Денят ON AIR\".  Пред Bulgaria ON AIR ген. Васил Василев заяви, че ако законът се приеме в понеделник, то трябва във вторник да започне да се прилага, а не след година или две. ", "date": "2018.07.20", "title": "Закон за футболното хулиганството – ОК, но стадионите нямат \"фейсконтрол\"!"}
{"url": "https://www.bgonair.bg/bulgaria/2018-07-20/sadat-reshi-melachkata-na-koli-ot-plovdiv-ostava-v-aresta", "text": "\r\n Пловдивският съд остави за постоянно в ареста 22-годишната Габриела Медарова, която пияна удари с джип 10 автомобила, а няколко седмици по-късно нападна с удари в лицето непозната млада жена.  На 22 юли изтичаше максимално допустимият срок за задържане под стража. А днес се оказа, че половин час преди делото прокуратурата е предявила обвинения и то е навлязло в съдебна фаза. С процедурна хватка прокуратурата провали освобождаването на Медарова от ареста.  Адвокатът на Медарова остана шокиран, а родителите ѝ бяха категорични, че дъщеря им е станала жертва и вече била преосмислило поведението си.", "date": "2018.07.20", "title": "Съдът реши: Мелачката на коли от Пловдив остава в ареста"}
{"url": "https://www.bgonair.bg/world/2018-07-20/donald-tramp-kani-putin-da-poseti-sasht-prez-esenta", "text": "Броени дни след разговорите между президентите на САЩ и Русия - Доналд Тръмп и Владимир Путин в Хелзинки, е започнала подготовката за нова среща между двамата лидери. Американският държавен глава е наредил на своя съветник за националната сигурност Джон Болтън да отправи официална покана до руския му колега да посети САЩ тази есен. Все още обаче няма потвърждение от Кремъл дали Путин е приел поканата за визитата.", "date": "2018.07.20", "title": "Доналд Тръмп кани Путин да посети САЩ през есента"}
{"url": "https://www.bgonair.bg/world/2018-07-20/navodneniyata-v-yaponiya-shte-struvat-na-stranata-680-mln-dolara", "text": "Тежките наводнения и свлачища, причинени от поройните дъждове в Япония преди седмица, са нанесли щети за близо 680 милиона долара.  Властите се опитват да се справят с последиците от стихията, предизвикана от мощния тайфун преминал над Страната на изгряващото слънце.  Бедствието взе 216 жертви, като все още има обявени за безследно изчезнали хора. В някои райони на страната няколко дни падна повече от един метър валежи, което доведе до преливането на множество реки. Стотици хиляди хора все още са настанени във временни приюти, тъй като домовете им са разрушени или негодни за живеене.", "date": "2018.07.20", "title": "Наводненията в Япония ще струват на страната 680 млн. долара"}
{"url": "https://www.bgonair.bg/world/2018-07-20/gartsiya-e-zaplashena-ot-zapadnonilska-treska", "text": "Зараза от Западнонилска треска заплашва Гърция. В страната са регистрирани 12 случая на заболели. Повечето от инфектираните със заразата, пренасяна от комари, са в околностите на Атина. Има и три случая в Солун. Двама от 12-те заразени са в интензивно отделение, а останалите са изписани, съобщиха от гръцкия Център за контрол и превенция на заразите.", "date": "2018.07.20", "title": "Гърция е заплашена от Западнонилска треска"}
{"url": "https://www.bgonair.bg/bulgaria/2018-07-20/stara-kashta-se-sruti-varhu-magazin-v-hayredin", "text": "\r\n Част от стара къща се срути върху магазин в центъра на врачанската община Хайредин. Падналата сграда е необитаема от близо половин век.  Вероятната причина за инцидента са пороите. Като по чудо няма жертви. Стената и част от покрива на старата къща се срутили върху магазин, в който по това време били продавачката и двама клиенти.  Те излезли невредими от руините. От общината предупреждавали собствениците, които са близо 30, да обезопасят или съборят къщата. Това обаче не се случило.", "date": "2018.07.20", "title": "Стара къща се срути върху магазин в Хайредин"}
{"url": "https://www.bgonair.bg/denqt-on-air/2018-07-20/nzok-s-nov-shef-seriozen-chovek-shte-se-spravi-kategorichen-e-medik", "text": "\r\n От днес Националната здравноосигурителна каса има нов шеф – д-р Дечо Дечев. Той бе подкрепен от всички депутати, като само един се въздържа. Той наследява позицията от проф. Камен Плочев, но ще успее ли да разреши проблемите пред НЗОК? \"Познавам д-р Дечев като сериозен човек. Проблемите на Касата не са му чужди. Не трябва да забравяме, че той трябва да се съобразява с политиката на Министерството на здравеопазването. Вярвам, че той е точният човек, който в относително кратки срокове ще предприеме стъпки за законодателни промени. Той не е човек, който обещава напразно\", описа личността на новия здравен шеф проф. Генчо Начев.  Според госта в студиото на \"Денят ON AIR\" не са много хората, които разбират от проблемите на НЗОК и биха се съгласили да оглавят тази позиция. \"Той ще се справи с финансирането на Касата. Трябва да има твърд контрол върху качеството на медицинската услуга\", подчерта директорът на болница \"Света Екатерина“.  Доктор Дечев заяви, че само за една година Касата ще излезе от финансовия си дефицит. \"Пакетът на Здравната каса е неоснователно раздут. Контролът не е на медицинската дейност, а на атрибути. Няма контрол на показанията за извършена медицинска дейност. Всеки се отчита, но дали манипулацията е била нужна никой не пита\", обясни проф. Начев.  Той изрази доверието си в българското здравеопазване и изтъкна, че въпреки че чуваме предимно за проблемите му, то има своите неотменни силни страни като качество на базата и достъпа до медицински услуги.  \"Вярвам, че този нов модел на НЗОК ще се случи. Това зависи от екипа на Министерството да го предложи за обсъждане – първо в парламентарна комисия, после в обществото. Вярвам в съвестта на колегите си, които ако имат забележки или по-добри идеи ще ги кажат. Това няма да стане за един месец. До края на годината времето е достатъчно да се направи публично обсъждане\", обобщи медикът пред Bulgaria ON AIR. ", "date": "2018.07.20", "title": "НЗОК с нов шеф: Сериозен човек – ще се справи, категоричен е медик"}
{"url": "https://www.bgonair.bg/direktno/2018-07-20/smyanata-na-chasovnika-ubiets-na-sanya", "text": "\r\n Смяната на часовника почти винаги оказва влияение на съня, каза д-р Цветомир Асенов. Според него адаптацията отнрема на всеки от нас поне две семдици. През това време организмът ни дори има по-слаб имунитет. Освен това хората стават малко по-агресивни. важно е да се ляга и става по едно и също време. Изключително важно е да не вечеряме клъсно и да не пием алкохол вечер, защото всичко това влие на съня, посочи д-р Асенов. Категорично лош ефект преди заспиване имат диплеите на телефони и таблети.  Психологът д-р Пламен Димитров е категоричен, че недобрата почивка и лошият сън влияят и на психиката ни. А най-вече ина концентрацията ни. Въпреки това пациенти поставят на 80-то място смяната на часа като причина за лошия сън. В предаването говорим и за сънната апнея. Заболяване, което ако не се диагностицира навреме може да бъде много опасно, посочи д-р Асенов.", "date": "2018.07.20", "title": "Смяната на часовника-убиец на съня"}
{"url": "https://www.bgonair.bg/world/2018-07-20/3-godishno-poletya-ot-12-metra-ruski-rabotnitsi-go-spasiha", "text": "\r\n Руски работници спасиха 3-годишно дете, падащо от четвъртия етаж. Случката се разиграла във вторник в град Дзержинск, на 400 километра източно от Москва.  Дмитрий и Вадим асфалтирали пътя пред блока и си почивали, когато видели как момченцето се качва върху маса, отваря прозореца и се измъква навън.  Веднага се спуснали и успели да го хванат, омекотявайки 12-метровото падане. Така малкият Даня се отървал само с рана на коляното, а шокираната му баба благодарила на неговите спасители.", "date": "2018.07.20", "title": "3-годишно полетя от 12 метра, руски работници го спасиха"}
{"url": "https://www.bgonair.bg/world/2018-07-20/mazh-se-razvihri-s-nozh-i-rani-14-dushi-v-avtobus-v-germaniya", "text": "Най-малко 14 души са пострадали при нападение с нож в автобус на градския транспорт в северния германски град Любек. Двама от тях са тежко ранени, но за щастие няма загинали.  Според местни медии нападателят е задържан, но информацията не е потвърдена от властите. Засега мотивите за атаката са неизвестни.  В момента в ход е мащабна полицейска операция. Районът около спирката на градския транспорт е отцепен.", "date": "2018.07.20", "title": "Мъж се развихри с нож и рани 14 души в автобус в Германия"}
{"url": "https://www.bgonair.bg/economy/2018-07-20/zadarzhame-se-v-top-3-v-es-po-nay-nisak-dalg-spryamo-bvp-241-", "text": "България продължава да заема трето място сред страните от Европейския съюз (ЕС) по най-ниско съотношение на държавния дълг спрямо брутния вътрешен продукт (БВП) през първото тримесечие на 2018 г., показват данни на европейската статистическа служба Евростат. За периода януари-март съотношението на държавния дълг на България към БВП достига 24,1% спрямо 25,4% през последното тримесечие на 2017 г. През същия период на миналата година съотношението е било още по-високо – 28,2%. Дългът намалява и като стойност и на тримесечна, и на годишна база – до 24,1 млрд. лева през първото тримесечие. Това е с 964 млн. лева по-малко спрямо последните три месеца на миналата година, но с цели 2,6 млрд. лева по-малко спрямо периода януари-март на 2017 г. Страните с най-ниско съотношение на дълга към БВП за първото тримесечие на годината продължават да са Естония (8,7%) и Люксембург (22,2%). Как се развиват задълженията на другите страни от ЕС вижте в продължението на материала в ", "date": "2018.07.20", "title": "Задържаме се в ТОП 3 в ЕС по най-нисък дълг спрямо БВП – 24,1%"}
{"url": "https://www.bgonair.bg/world/2018-07-20/sasht-atraktsion-se-preobarna-v-ezero-zhertvite-sa-pone-8", "text": "\r\n 11 са жертвите на тежък инцидент в САЩ, при който атракцион се преобърна в езеро в щата Мисури. Седем души са откарани в болница след злополуката, съобщи местната противопожарна охрана. Малко преди инцидента в района е имало гръмотевична буря, а според шерифа на окръга на борда на амфибийния съд е имало 31 души, някои от които деца. На мястото работят водолази, които издирват хора във водата. Компанията, притежател на плавателния съд, засега не е коментирала инцидента.", "date": "2018.07.20", "title": "САЩ: Атракцион се преобърна в езеро - жертвите са 11"}
{"url": "https://www.bgonair.bg/denqt-on-air/2018-07-20/kzk-nyama-dostatachno-argumenti-inerkom-shte-obzhalva-za-chez-smyata-ekspert", "text": "\r\n Комисията за защита на конкуренцията спря сделката за продажбата на ЧЕЗ. КЗК не разрешава на фирмата \"Инерком\" на Гинка Върбакова да придобие българските дружества на електроразпределителния холдинг. Енергийният експерт проф. Атанас Тасев е на мнение, че ако \"Инерком\" обжалва решението, значи наистина има интерес към активите на ЧЕЗ. Той припомни тезата на КЗК, че компанията на Върбакова може да има господстваща позиция на пазара. \"КЗК е независим орган. Неговите определения имат характер на административни актове, но те подлежат на съдебен контрол. \"Инерком\" е в правото си да обжалва\", обясни той пред Bulgaria ON AIR и добави, че очаква това да се случи. Според проф. Атанас Тасев няма достатъчно сериознa обосновка в решението. КЗК няма аргументите, които биха защитили тази теза. При обжалване административният акт може да стане нищожен, посочи енергийният експерт. Гостът в предаването \"Денят ON AIR\" изключи възможността решението за ЧЕЗ да застраши енергийната сигурност в страната. \"НЕК може да бъде стабилизирана по няколко начина. Първият е проектът \"Белене\" да се реализира, защото 3 млрд. висят като пасиви\", каза още проф. Тасев. ", "date": "2018.07.20", "title": "КЗК няма достатъчно аргументи, \"Инерком\" ще обжалва за ЧЕЗ, смята експерт"}
{"url": "https://www.bgonair.bg/sutreshen-blok/2018-07-20/kzk-spira-prodazhbata-na-chez-ochakvano-no-i-pritesnitelno", "text": "\r\n Комисията за защита на конкуренцията спря сделката за продажбата на ЧЕЗ. КЗК не разрешава на фирмата \"Инерком\" на Гинка Върбакова да придобие българските дружества на електроразпределителния холдинг. Мотивите за това са, че ако придобие ЧЕЗ, \"Инерком\" като производител на електрическа енергия, ще има предимство пред останалите участници на пазара. Решението подлежи на обжалване пред Върховния административен съд в 14-дневен срок. Икономистът Владимир Каролев коментира новината и каза, че според него икономическите аргументи за решението на КЗК са слаби.  \"За мен от икономическа гледна точка меко казано издиша решението. Говори се за някакви вертикални евентуални ефекти, не знам какво точно имат предвид\", добави Каролев в студиото на  . Икономистът се съгласи и с мнението на журналиста Кристина Кръстева, че спирането на сделката от КЗК е очаквано от гледна точка на напрежението, което се създаде при нейното огласяване. \"Неминуемо цялата тази сделка се лепна като подозрение върху ГЕРБ, защо се случи така, не знам\", коментира Кръстева пред  . По думите ѝ, ако сделката бъде финализирана, върху партията на Бойко Борисов ще тегне някакво съмнение.  Икономистът Владимир Каролев пък обясни и какво следва сега за \"Инерком\" и ЧЕЗ. Според него компанията на Гинка Върбакова може да се откаже от сделката, да не обжалва решението на комисията. ЧЕЗ от своя страна пък може да търси друг купувач или да продава отделно дружествата си в България. Каролев обаче беше категоричен, че спирането на тази сделка от КЗК поражда притеснение за дългосрочния ефект спрямо инвестициите в България.", "date": "2018.07.20", "title": "КЗК спира продажбата на ЧЕЗ: Очаквано, но и притеснително"}
{"url": "https://www.bgonair.bg/economy/2018-07-20/rekord-kadrite-nedostigat-za-rabotodatelite-nyamalo-talanti", "text": "\r\n Бележим рекорден недостиг на кадри у нас. Според проучване на една от най-големите фирми за подбор на персонал, близо 70% от фирмите изпитват трудности да запълнят свободните си позиции. Най-трудни за намиране през 2018 година в България се оказват квалифицираните работници, инженерите и шофьорите, следвани от служителите в хотелиерството и ресторантьорството, здравните специалисти и работещите в ИТ сектора.  Да намериш перфектното работно място, може да се окаже не лека задача. Сара започва работа като консултант в голяма компания, благодарение на препоръки.  Сара предлага на търсещите работа да проучват добре бъдещия си работодател, тъй като в повечето случаи кандидатите остават разочаровани, защото гледат само името на компанията без да знаят вътре какви са самите условия. Според работодатели причината са както ниските нива на безработица, така и демографската ситуация в страната. Често се разчита на помощ от настоящи служители. Като основна причина за липсата на кадри работодателите посочват недостига на таланти в България. А понякога самите фирми имат твърде много изисквания към кандидатите.  Експертите са категорични – компаниите трябва да променят начина си на подбор, защото времето в което живеем го изисква. Самите работодатели трябва да бъдат по отворени, по приемащи кандидатури на хората от различни сектори или да са готови да ги обучат на работното място Трудности при намирането на кадри изпитват и други балкански страни сред които Румъния, Турция и Гърция.", "date": "2018.07.20", "title": "Рекорд: Кадрите недостигат! За работодателите нямало таланти"}
{"url": "https://www.bgonair.bg/reportazhi/2018-07-20/bodigard-na-makron-vzrivi-frantsiya-okaza-se-huligan", "text": "\r\n Скандал с приближен на президента Еманюел Макрон разтърси Франция. Местни медии публикуваха видео, на което негов бодигард, преоблечен като полицай, бие демонстранти на първомайско шествие.  В отговор на общественото възмущение днес охранителят беше арестуван. Александр Бенала и негов колега се нахвърлят върху няколко демонстранти и започват да ги бият.  Тогава обаче никой не подозира, че мъжът с каска не е жандармерист, а служител на Елисейския дворец. Той е идентифициран едва тази седмица от френския всекидневник \"Льо Монд\".  Медиите разкриват, че това не са първите спорни действия на Бенала. Той вече е бил уволнен веднъж от бившия министър на икономиката Арно Монбур. Причината – охранителят причинил катастрофа и се опитал да избяга от мястото. ", "date": "2018.07.20", "title": "Бодигард на Макрон \"взриви\" Франция, оказа се хулиган"}
{"url": "https://www.bgonair.bg/bulgaria/2018-07-20/visok-ton-i-zaplahi-v-parlamenta-kade-sa-porozhanov-i-radev", "text": "\r\n Темата за кризата с чумата по животните отново е водеща в парламента днес.  Министрите на земеделието и на вътрешните работи Румен Порожанов и Валентин Радев пристигнаха в Народното събрание, за да запознаят депутатите с актуалната ситуация в Странджа.  Преди това, обаче, отново имаше висок тон в парламента - БСП заплаши да разсекрети стенограмите от председателския съвет, на който става ясно, че социалистите не подкрепят действията на правителството. Причина за скарването сред депутатите бе ултиматумът, който постави БСП и поиска министъра на земеделието и министъра на вътрешните работи веднага да дойдат в парламента. Въпросът на депутатите от опозицията \"Къде са Порожанов и Радев\", бе заради информация от НС, че няма да могат да присъстват, за да запознаят с актуалната ситуация в Странджа. На поставения въпрос Цветан Цветанов отговори: \"Никой по никакъв повод не е казал че двамата министри няма да дойдат\". Корнелия Нинова го парира с реплика, че непосредствено преди това председателят на заседанието я бил информирал, че няма да дойдат. Радев дойде около 11 ч., а малко по-късно и Порожанов, който съобщи, че в Болярово има повторна проба и сега стадото е изолирано. Стадото на баба Дора е наложително да бъде евтанизирано, според Порожанов. При втори отрицателни проби, евтаназията щяла да бъде отменена. Мая Манолова също взе отношение като призова земеделския министър да бъдат изплатени обезщетенията на специалните породи животни, а също и администрацията да бъде на терен.  \r\n  ", "date": "2018.07.20", "title": "Висок тон и заплахи в парламента: Къде са Порожанов и Радев?"}
{"url": "https://www.bgonair.bg/bulgaria/2018-07-20/borisov-sravni-ninova-s-kozichkite-e-kato-merkel-s-bezhantsite", "text": "Соцлидерката Корнелия Нинова се хванала в същия капан като германската канцлерка Ангела Меркел, като първата се подлъгала да спасява болните животни, а втората – давещите се мигранти. Това сравнение направи премиерът Бойко Борисов, който дойде в парламента, за да участва в разискване по въпроса с мигрантската криза, инициирано от левицата. \"Удивително ми напомня канцлера Меркел на Вас и нея със същите трикове я вкараха в тази процедура като Вие с козичките“, коментира той. \"Много мощна кампания имаше тогава, даваха само трупове на десетки хора удавени, хванаха я Меркел медиите и тя каза - трябва да ги спасим. По същия начин вашите депутати ви заведоха в едно село да галите козичките и нея така я хванаха, и няма друго нещо, което така политически да я съсипва, както това изречение, и ден днешен я закичват с него като с брошка“, продължи с обясненията премиерът. Иначе той призна, че и правителството на Пламен Орешарски и неговият първи кабинет не са били подготвени за мигрантската криза и заради това са допуснати над 60 хиляди нелегални да минат през страната ни. \"Надали е добре и да си прехвърляме толкова много вина, защото има един безспорен факт, че към днешна дата, към този момент България е единствената държава, която се справя с мигрантите и има почти нулев натиск и се дава за пример“, настоя Борисов. Той припомни, че за да се постигне това са били направени промени в законите, така армията да охранява браздата, отпуснати са и допълнително пари от Брюксел. Споразумението с Турция било от ключово значение. \"В най-трудния момент, когато никой в ЕС не искаше да си говори с тях, ние го подписахме, за да спихне напрежението, защото ако са ни лоши отношенията с Турция, не можем да се справим с вълната, когато дойдат десетки хиляди, включително и на оградата ще я съборят, кой ще даде заповед да се стреля, няма кой\", добави Борисов. Борисов съобщи още, че е получил вчера писмо от италианския премиер Джузепе Конти с молба да приеме мигранти. \"Да взема колкото мога мигранти от кораб, отказах\", разкри той, пише  Борисов допълни, че бежанските центрове у нас са заети на 10-11%, а най-много мигранти в момента има в Испания. Премиерът предупреди опозицията за пореден път да не се заиграва с темата с бежанците, защото е рисково. \"По темата колко мигранти имаме не е нужно да говорим, защото има други, които са имат много мигранти и може да кажат: \"Като те нямат, дайте да им дадем малко\", уточни премиерът. А червената шефка Корнелия Нинова отново го обвини, че говори едно в страната и друго на срещите си в чужбина. Според нея мигрантската въпрос вече внесе сериозни противоречие и разнобой между европейските лидери и е риск за бъдещето на Европа и на България. \"Мненията на водещи лидери в Европа са полярни\", допълни тя и даде за пример отношението на Германия и Унгария. Освен това вместо да се осигуряли повече пари за отбрана се харчели повече за интеграция на мигранти. \"Българското правителството също създава стимули за идване на нови мигранти у нас с приетата стратегия, в която на тях се гледа като на работна ръка“, каза още Нинова. Както и с постановление 144 , в което пишело, че човек със статут на бежанец има права като български граждани, но те прехвърляли това, което получават бедните българи. \"Време е да поговорим сериозно и да вземем отговорни решение. В резултат на тази непоследователна и двойствена политика в България се ширят всякакви страхове, манипулации, инсинуации и внушения. Като започнем, че нощем кацат самолети до Безмер до това, че случващото се в Странджа е, за да се настаняват мигранти\", каза още Нинова.  ", "date": "2018.07.20", "title": "Борисов сравни: Нинова с козичките е като Меркел с бежанците"}
{"url": "https://www.bgonair.bg/bulgaria/2018-07-20/za-plazhuvashtite-na-ilinden-se-pazete-ot-moreto", "text": "Днес е Илинден - според народното поверие на Илинден не се ходи на плаж, защото морето взима жертва на този ден.  От днес времето се обръща, почват да духат есенните ветрове, излизат вълнения и мъртво течение. Илинден идва с мъртва хватка на морето, казват старите рибари.  Затова морските спасители предупреждават летовниците да са особено внимателни при къпане в морето.", "date": "2018.07.20", "title": "За плажуващите: На Илинден се пазете от морето!"}
{"url": "https://www.bgonair.bg/sutreshen-blok/2018-07-20/piyan-taksidzhiya-bez-knizhka-pomete-9-koli-dokoga-s-ubiytsite-na-patya", "text": "\r\n Пиян таксиметров шофьор без книжка помете 9 автомобила в София, а полицаите са го задържали, след като е катастрофирал в микробус. Задържаният водач се е оказал с отнета книжка и във видимо нетрезво състояние. Бившият говорител на КАТ Любка Маринова подчерта пред Bulgaria ON AIR, че това просто не трябва да се случва, тъй като по този начин пускаме убиец на пътя. Тя акцентира, че това не е първият случай с таксиметров шофьор.  Маринова настоя, че трябва да се обърне внимание на собствениците на таксиметровите фирми, които да следят с какви точки и наказания са техните шофьори. \"КАТ никога не прави разлика между таксиметровите и останалите шофьори. Задължително е таксиметровите шофьори да са с колани, когато нямат клиенти\", каза още Маринова в \"България сутрин\". Тя посочи, че все още има автобусни превозвачи, които предлагат услугите си без колани в автобусите. Маринова е на мнение, че трябва да се вземат комплексни мерки, тъй като  по думите ѝ за миналата година сме на втора място в ЕС по загинали на 1 млн. души. \"Нещата опират до контрол и не трябва да има компромис, когато става дума за живота и здравето на хората\", завърши тя.  ", "date": "2018.07.20", "title": "Пиян таксиджия без книжка помете 9 коли. Докога с убийците на пътя?"}
{"url": "https://www.bgonair.bg/bulgaria/2018-07-20/pozharnikarite-otbelyazvat-ilinden-s-vodosvet", "text": "Св. пророк Илия е наричан още огненият пророк, той е небесен закрилник и покровител на пожарникарите.  Огнеборците в София ще отбележат празника с водосвет.  Ще бъдат поднесени и венци, и цветя пред мемориалната плоча на загиналите при изпълнение на служебните си задължения служители на Главна дирекция \"Пожарна безопасност и защита на населението\".", "date": "2018.07.20", "title": "Пожарникарите отбелязват Илинден с водосвет"}
{"url": "https://www.bgonair.bg/bulgaria/2018-07-20/16-godishna-zabi-kola-v-kraypatno-darvo-v-lom", "text": "Тинейджърка, седнала зад волана, се блъсна в крайпътно дърво, съобщиха от МВР в Монтана. Инцидентът станал вчера около 13 часа на улица \"Латинка\", в близост до учебен полигон в Лом. 16-годишната шофьорка без книжка изгубила контрола върху автомобила и излязла извън пътя, пише  . При катастрофата са били нанесени материални щети на автомобила. В автомобила се е возило и друго 19 - годишно момиче. Тя е прегледана и настанена под наблюдение в болницата в Лом, без опасност за живота. Пробата за алкохол на тинейджърката е изпробвана за употреба на алкохол с техническо средство, като пробата е отрицателна. Местопроизшествието е посетено от дежурна оперативна група на РУ Лом. Извършен е оглед и е образувано досъдебно производство. На нарушителката са връчени 2 акта по Закона за движение по пътищата.", "date": "2018.07.20", "title": "16-годишна заби кола в крайпътно дърво в Лом"}
{"url": "https://www.bgonair.bg/bulgaria/2018-07-20/nov-maystor-vodach-udari-8-koli-v-sofiya", "text": "Столични полицаи задържаха 27-годишен мъж, нанесъл материални щети на 8 автомобила. Сигналът за рисково шофиране е подаден малко след 4 часа сутринта. При опит да бъде направена проверка, мъжът не спира, а в опита си да избяга удря последователно 7 паркирани автомобила. След кратко преследване 27-годишният шофьор е задържан. Той е отказал полеви тестове за алкохол и наркотици. Припомняме, че и вчера водач с отнета книжка помете девет коли на столичния булевард \"Ломско шосе\". Според очевидци, шофьорът е бил видимо пиян. И той обаче отказва да му бъде взета проба за наличие на алкохол в кръвта. Шофьорът имал и глоби за около 6000 лева.", "date": "2018.07.20", "title": "Нов майстор водач удари 7 коли в София"}
{"url": "https://www.bgonair.bg/bulgaria/2018-07-20/nasha-gordost-balgari-sazdadoha-mobilno-prilozhenie-za-bezkontaktno-plashtane-chrez-smartfon-na-pos-terminal", "text": "\r\n Българи създадоха мобилно приложение, с което директно през телефона можем да плащаме безконтактно на ПОС терминал.  Това спестява нуждата на потребителя да носи банкови карти в себе си, като в същото време в реално време следи баланса по сметката си.  Първият път, когато Веселин дошъл в това заведение и вместо да извади банковата си карта до пос терминала, доближил до устройството за плащане телефона, гледката предизвикала недоумение.  Месеци по-късно всички знаят за новото приложение, което младият маркетинг експерт разработил с помощта на цял отбор ентусиасти.  Според изпълнителния директор на компанията Константин Джелебов е нужно само докосване на телефона до терминала, плащане и всичко е готово без дори да сте докоснали портфейла си.  Преводът на парите не изисква такса, което прави този вариант на плащане повече от примамлив. Само за няколко месеца над 7 хиляди българи вече го използват.  Превеждането на суми на приятели и близки е другата опция, която също отнема не повече от 10 секунди.  Създателите на приложението поясняват още, че наличните пари в сметката се превеждат директно от банковата ни сметка.  При превод на по-големи суми пък се изисква декларация за произход на парите, с цел да се избегнат нерегламентирани разплащания.  .", "date": "2018.07.20", "title": "Наша гордост: Българи създадоха приложение за плащане чрез смартфон"}
{"url": "https://www.bgonair.bg/bulgaria/2018-07-20/yambolskite-fermeri-vtora-proba-ot-zhivotnite-nyama-da-vzimate", "text": "\r\n Напрежение скова Болярово. Фермерите отказаха да пуснат ветеринарите, дошли да вземат втора проба за чума по животните там. Земеделският министър Румен Порожанов увери от парламента, че ако втората проба е отрицателна, издадената заповед за унищожаване на животните ще бъде отменена. Барикадата протестиращи от Шарково се премести пред фермата на Ана и Тодор в Болярово. Именно така ветеринарите не успяха да вземат втора проба от животните за наличие на вируса на чума. Анна и Тодор гледат животни от 5 години. Във фермата им има 200 овце. Не вярват, че животните са болни. Отхвърлят и версията на Агенцията по храните, че вирусът е пренесен от избитото в село Крайново стадо. В парламента земеделският министър призова още стопаните да се вразумят и да допуснат ветеринарите да вземат втора проба. Заради напрежението в ямболските села евтаназията на животните е спряна, предаде Стиляна Георгиева.", "date": "2018.07.20", "title": "Ямболските фермери: Втора проба от животните няма да взимате! "}
{"url": "https://www.bgonair.bg/world/2018-07-20/marzelivi-ili-agresivni-sa-chernogortsite-samo-ne-pitayte-tramp", "text": "В Черна гора отговориха на изявлението на Тръмп, че \"страната им е толкова агресивна, че като нищо може да вкара всички в нова световна война\".  Коментарът на американския президент дойде по време на интервю по телевизия Fox. В него водещият пита: Защо моят син трябва да бъде изпращан в Черна гора да я защитава от атака.  Въпросът идва в контекста на това, че държавата е най-новата страна-членка на НАТО.  \"Господин Тръмп, ние сме мързеливи, не агресивни\" – беше един от коментарите в социалните мрежи. За мързела, който е смятан за традиоционна черта на черногорците, говори и друг потребител. Според него участието във война би означавало твърде много усилия за сънародниците му. А от черногорското правителство припомнят, че страната им е единствената, в която не са се водили военни действия по време на разпадането на бивша Югославия.", "date": "2018.07.20", "title": "Мързеливи или агресивни са черногорците? Само не питайте Тръмп"}
{"url": "https://www.bgonair.bg/bulgaria/2018-07-20/ns-bez-sporazumeniya-za-priem-na-migranti-u-nas", "text": "\r\n Спор в Народното събрание за миграцията. В него бяха намесени и евтаназираните животни.  Иначе с пълно единодушие парламентът реши - правителството няма право да подписва споразумения с други страни от Европейския съюз за обратно приемане на мигранти у нас.  Първоначално предложението беше на БСП. След среща на премиера Бойко Борисов с лидерите на всички парламентарни партии в кабинета на председателя на НС Цвета Караянчева, депутатите се обединиха около решението, прочетено в зала от Корнелия Нинова.  Преди това Нинова и Борисов традиционно си размениха обвинения.", "date": "2018.07.20", "title": "НС: Без споразумения за прием на мигранти у нас"}
{"url": "https://www.bgonair.bg/world/2018-07-20/ni-napred-ni-nazad-bryuksel-i-kralstvoto-v-bezizhoditsa", "text": "\r\n Британският премиер призова Европейския съюз да промени позициите си, за да може преговорите за \"Brexit\" да продължат. Тереза Мей отхвърли идеята на Брюксел за разрешаване на проблема с границата между Северна Ирландия, която е съставна част на Обединеното кралство и република Ирландия.  И Лондон, и Брюксел са съгласни, че между двете страни не трябва да има физическа граница след излизането на Великобритания от Европейския съюз.  Като компромис, Брюксел предложи Северна Ирландия да остане в митническия съюз и в единния пазар. Според Тереза Мей това е невъзможно, защото това би създало граница в Ирландско море.  Британският премиер настоява вместо това цялото Обединено кралство временно да остане в митническия съюз и след 29 март догодина. С това пък не са съгласни в Брюксел.  Поради безизходицата и двете страни вече се готвят за възможността да не успеят да постигнат споразумение до крайната дата за Brexit. ", "date": "2018.07.20", "title": "Ни напред, ни назад - Брюксел и Кралството в безизходица"}
