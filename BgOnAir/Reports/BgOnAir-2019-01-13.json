{"url": "https://www.bgonair.bg/bulgaria/2019-01-13/veche-1500-kasovi-aparati-sa-po-novite-iziskvaniya", "text": "Хиляда и петстотин касови апарата вече работят според новите изисквания на Наредба Н-18/2006 г., съобщиха от НАП. Близо 40 000 касови бележки са издадени до момента от работещи в търговски обекти 1500 касови апарати и фискални принтери. Всеки фискален бон вече се предава в реално време към сървърите на НАП и съдържа данни в специален QR код. До месец от НАП ще пуснат специално мобилно приложение, чрез което клиентите ще могат да проверяват дали касовата им бележка е истинска и да я регистрират автоматично в лотарията с касови бележки на НАП www.kasovbon.bg. От приходната агенция припомнят, че срокът да сменят софтуера за управление на продажбите си в търговските обекти и касовите си апарати за регистрираните по ДДС търговци изтича на 31 март 2019, а за фирмите без ДДС регистрация - до края на юни 2019 година.", "date": "2019.01.13", "title": "Вече 1500 касови апарата са по новите изисквания"}
{"url": "https://www.bgonair.bg/world/2019-01-13/petima-zaginaha-v-sasht-poradi-snezhna-burya", "text": "Снежна буря в Съединените щати взе пет жертви. Лошото време предизвика хаос по пътищата и летищата. Фронтът се движи на изток към столицата Вашингтон, след като премина от Канзас до Мисури. Засегнати са Айова, Илинойс, Индиана и Охайо. Снежната покривка в Сейнт Луис е достигнала 45 сантиметра, като се очаква в следващите часове да има нови валежи.  Във Вашингтон, където федералните сгради са затворени заради липсата на финансиране, се очаква да натрупат между 15-20 сантиметра сняг.", "date": "2019.01.13", "title": "Петима загинаха в САЩ поради снежна буря"}
{"url": "https://www.bgonair.bg/world/2019-01-13/dvama-zaginali-v-samoletna-katastrofa-v-germaniya", "text": "Двама души загинаха, след като малък самолет се разби в провинция Бранденбург в източна Германия. Инцидентът е станал събота следобед. Причините за катастрофата все още не са ясни. Засега полицията не разкрива и самоличността на загиналите.", "date": "2019.01.13", "title": "Двама загинали в самолетна катастрофа в Германия"}
{"url": "https://www.bgonair.bg/world/2019-01-13/intsident-vav-vagledobivna-mina-v-kitay-vze-21-zhertvi", "text": "Трагедия беляза Китай. 21 миньори загинаха при срутване във въгледобивна мина в северната провинция Шенси. Инцидентът станал вчера около 16 и 30 местно време.  Под земята работели 87 души, когато внезапно скалната маса се стоварила върху тях. 66 от миньорите са били евакуирани успешно.  Води се разследване за изясняване на причините на аварията. Смъртоносните аварии са често срещани в мините в Китай. Въгледобивната индустрия в страната е сред най-опасните в света.", "date": "2019.01.13", "title": "Инцидент във въгледобивна мина в Китай взе 21 жертви "}
{"url": "https://www.bgonair.bg/world/2019-01-13/spryagat-ivanka-tramp-za-direktor-na-svetovnata-banka", "text": "Иванка Тръмп срещу Кристалина Георгиева - президентската дъщеря е един от възможните кандидати за нов директор на Световната банка, съобщи \"Financial Times\".  Изданието не посочва източника на информацията си. За поста са спрягани имената и на бившия посланик на Съединените щати в ООН Ники Хейли, заместник-министърът на финансите Дейвид Малпас и директорът на Американската агенция за международно развитие Марк Грийн.  Припомняме, че миналата седмица досегашният президент на институцията Джим Йон Ким обяви, че напуска. Той ще сдаде поста на 1 февруари и Световната банка ще се управлява временно от Кристалина Георгиева.  Тя обаче не може да оглави базираната във Вашингтон институция за постоянно. Причината - президентът на Световната банка по традиция е американец и се посочва от държавния глава на Съединените щати.", "date": "2019.01.13", "title": "Спрягат Иванка Тръмп за директор на Световната банка"}
{"url": "https://www.bgonair.bg/bulgaria/2019-01-13/rusenska-cherkva-ostana-bez-kambana-tsarkvata-nehae", "text": "\r\n Църква в Русенско остана шест месеца без камбана, след като митрополията е отказала да я възстанови. Наложило се е хората сами да търсят начин да я ремонтират със собствени средства, за да може тя да оглася отново селото. Местните жители са възмутени от бездействието на църковните служители. Камбаната на 150-годишната църква в село Писанец е една от местните реликви, тъй като е свързана с историята на населеното място. Тя е подарена през 1882 г. от руския подполковник Григориев, чиято част по време на Руско-турската освободителна война е била в селото и го е освободила. При инцидент през лятото тя пада и се чупи. За местните хора това е истинска драма. Кметството търси съдействие от митрополията, но оттам отказват да помогнат без обяснение.  Местен жител се заема с ремонта със свои средства, а хората са възмутени. От митрополията в Русе лаконично коментираха, че камбаната е възстановена и отказаха да обяснят защо не са помогнали на местната църква.", "date": "2019.01.13", "title": "Русенска черква остана без камбана - Църквата нехае "}
{"url": "https://www.bgonair.bg/bulgaria/2019-01-13/voyvodinovo-prekratyava-protestite-za-10-dni", "text": "Протестите в пловдивското село Войводиново спират за 10 дни. След поредното събрание на открито, жителите му решиха да изчакат да изтече законовият срок за обжалване на заповедите за събаряне на незаконните постройки. Междувременно, във Войводиново тече подписка с искане братята Борис и Асен Плакетови, обвинени за побоя над командоса Валентин Димов, да останат за постоянно в ареста и получат най-тежките присъди.  Хората в селото са категорични - протестът им не е политически и не искат да бъде използван с подобни цели. Досега са съборени 15 сгради, за които няма никакви документи.  Пострадалият Валентин Димов все още е в пловдивска болница, очакват се да бъде изписан до средата на следващата седмица.", "date": "2019.01.13", "title": "Войводиново прекратява протестите за 10 дни"}
{"url": "https://www.bgonair.bg/bulgaria/2019-01-13/po-sluchay-festivala-surva-v-pernishko-tragvat-survakari", "text": "В Пернишко тръгват сурвакари. Поводът е фестивалът \"Сурва\", който стартира по традиция на 13-и срещу 14-и януари - в нощта срещу старото отбелязване на Васильовден. Очаква се Перник да привлече много гости от чужбина и от България. Сурвакарите ще обхождат къщите по селата, за да дават благословията си на стопаните като им пожелават здраве и богата година.", "date": "2019.01.13", "title": "По случай фестивала \"Сурва\": В Пернишко тръгват сурвакари"}
{"url": "https://www.bgonair.bg/bulgaria/2019-01-13/77-snegorina-obikalyat-sofiya-i-debnat-za-snezhinki", "text": "Във връзка с ниските температури в София са извършени обработки със смеси срещу заледяване на опасни и стръмни участъци, съобщи пресцентърът на Столичната община. Общо 77 снегопочистващи машини са работили през нощта в райони като Нови Искър, Панчарево, \"Овча купел\" и други. Обработена е и Южната дъга на Околовръстния път. В планината Витоша е извършено опесъчаване на пътищата \"Драгалевци - Алеко\" и \"Бояна - Златни мостове\". В момента градският транспорт се движи навсякъде по обичайните си маршрути. В Кризисните центрове за хора, останали без дом, са настанени 156 души. Осигурен е непрекъснат режим на работа на центровете. Гражданите могат да подават сигнали за нуждаещи се на тел. 070017310 или на 112.", "date": "2019.01.13", "title": "77 снегорина обикалят София и дебнат за снежинки"}
{"url": "https://www.bgonair.bg/bulgaria/2019-01-13/lavinite-debnat-spuskayte-se-samo-po-obraboteni-pisti", "text": "Остава в сила високата степен на лавинна опасност в планините, съобщават от Планинската спасителна служба към БЧК, предава \"Фокус\". Туристите трябва да се придвижват само по зимната маркировка. Карането на ски извън обработените терени не е препоръчително. В най-високата част на планините - над 2000 м., има преминаваща мъгла. Времето е облачно и тихо. Умерен вятър духа в Рила и Пирин. Температурите са между -7 и -10 градуса. Снежната покривка е между 70 см. и 90 см., близо метър в Стара планина. Пътеките не са разбити и ходенето във високите части е по-трудно, така че туристите трябва да предвидят повече време. Лифтовете в курортите работят, работи и този в Мальовица. Телефоните на Планинската спасителна служба са 02/9632000 и 0881470", "date": "2019.01.13", "title": "Лавините дебнат: Спускайте се само по обработени писти "}
{"url": "https://www.bgonair.bg/bulgaria/2019-01-13/poredno-dete-be-izparzheno-ot-voltova-daga-zaradi-selfie", "text": "14-годишно дете е с опасност за живота, заради \"selfie\". Момчето пострадало от волтова дъга при опит да си направи снимка. Инцидентът е станал в късния следобед вчера на ЖП гарата до село Калитиново. Момчето и още две деца вървели пеш два километра от Стара Загора до гарата специално, за да си направят снимки. Пострадалото дете е прието в болница в Пловдив.", "date": "2019.01.13", "title": "Поредно дете бе изпържено от волтова дъга заради \"selfie\""}
{"url": "https://www.bgonair.bg/bulgaria/2019-01-13/negativni-otzivi-za-plovdiv-evropeyska-stolitsa-na-kulturata", "text": "\r\n Минути след края на откриването на \"Пловдив - Европейска столица на културата 2019\", социалните мрежи се изпълниха с негативни коментари, посветени на недобрата организация на събитието.  Докато едни недоволстваха, че програмата им се сторила скучна, други се оплакаха, че се е стигнало до стълкновения и блъскане в публиката, в която имало и малки деца и възрастни.  На кадри, публикувани в интернет, се вижда как тълпи от хора се блъскат, за да получат шалове и одеяла, с логото на \"Пловдив - Европейска столица на културата 2019\". Представители на медиите обаче не бяха допускани до входовете за посетителите, където са се получили струпванията.", "date": "2019.01.13", "title": "Негативни отзиви за \"Пловдив - Европейска столица на културата\""}
{"url": "https://www.bgonair.bg/bulgaria/2019-01-13/dyunite-na-kavatsite-zaravneni-s-buldozeri", "text": "\r\n Започва спешна проверка на плажа при къмпинг \"Смокиня\" заради сигнал за разорани дюни. Екоинспекцията в Бургас извърши днес проверка по сигнал за унищожени пясъчни дюни на къмпинга, който е част от защитената зона \"Каваците\". Утре ще започне повторна проверка на разораните пясъчни дюни в къмпинг \"Смокиня\", съобщиха от регионалната инспекция по околната среда и водите - Бургас На място експертите установиха, че уникалните бели, понтийски дюни са заравнени с булдозери. От Министерството на туризма също подготвят спешна проверка на ивицата, за да се установи дали има незаконни дейности.", "date": "2019.01.13", "title": "Дюните на \"Каваците\" - заравнени с булдозери..."}
{"url": "https://www.bgonair.bg/bulgaria/2019-01-13/petimata-zadarzhani-za-falita-na-ktb-ostavat-v-aresta", "text": "\r\n Спец-съдът остави в ареста петимата задържани свидетели по делото за фалита на КТБ. Прокуратурата ги обвинява в пране на пари.  Два милиона и половина лева от банката са били раздадени в подаръчни торбички по разпореждане на Цветан Василев на петимата негови приближени.  Сред тях са финансовият директор на \"Дунарит\" Никола Киров и изпълнителният директор на \"Фина-Це\" Иван Стойков. Милионите били присвоени от КТБ чрез фиктивни кредити и след това раздадени на обвиняемите като бонуси от Цветан Василев.  По-рано защитата поиска отвода му, тъй като той не позволи на задържаните да дадат обяснения. Магистратът обаче отказа да се оттегли от делото.", "date": "2019.01.13", "title": "Петимата задържани за фалита на КТБ остават в ареста"}
