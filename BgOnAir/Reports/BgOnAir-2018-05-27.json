{"url": "https://www.bgonair.bg/world/2018-05-27/pozhar-unishtozhi-ogromna-chast-ot-nay-golemiya-uveselitelen-park-v-germaniya", "text": "Пожар унищожи огромна част от най-големия увеселителен парк в Германия. Инцидентът е станал снощи в Europa Park край град Руст, където е имало около 25 хиляди посетители.  Пламъците са избухнали в един от павилионите. Локализирането на пожара е отнело 3 часа. За щастие никой от посетителите не е пострадал.  Жителите на града са били помолени да не отварят прозорците си заради гъстия дим.  Паркът е открит през 1975 г. и в него има 16 тематични секции, представящи 13 европейски държави.", "date": "2018.05.27", "title": "Пожар унищожи огромна част от най-големия увеселителен парк в Германия"}
{"url": "https://www.bgonair.bg/world/2018-05-27/otkriha-ploshtad-i-pametna-plocha-na-dimitar-peshev-v-kiev", "text": "От днес в украинската столица Киев площад носи името на Димитър Пешев - един от спасителите на българските евреи. Малкият площад и паметната плоча бяха открити от премиера Борисов и украинския му колега Володимир Гройсман. Инициативата за кръщаването на площад в Киев на името на Димитър Пешев е на посолството на България в Украйна във връзка със 75-годишнината от спасяването на българските евреи.  Мемориалът се намира в централната част на града в близост до Ботаническата градина, Олимпийския стадион и Националния киевски университет. По време на събитията през 1943 г. Димитър Пешев е заместник-председател на Народното събрание. Заедно с още 42-ма депутати, той изпраща протестно писмо до министър-председателя Богдан Филов срещу готвената депортация. Заплашван е от своите врагове, че ще бъде предаден в ръцете на Гестапо, но не променя позицията си. Изгонен е от Парламента, но целта е постигната. На 10 март 1943 г. композициите, подготвени за депортиране на българските евреи, не тръгват, припомниха от МС.", "date": "2018.05.27", "title": "Откриха площад и паметна плоча на Димитър Пешев в Киев"}
{"url": "https://www.bgonair.bg/economy/2018-05-27/bezplaten-wi-fi-vav-vsyako-uchilishte-do-kraya-na-godinata", "text": "Министърът на образованието Красимир Вълчев трябва да представи в сряда финансов разчет колко пари са му нужни, за да бъдат поставени рутери във всяко едно от 2400-те училища в страната, става ясно от стенограмата от заседанието на Министерския съвет. На 23 май премиерът Бойко Борисов е поискал справката, за да се подготви отпускането на сумата. Постановлението би трябвало да е готово за приемане от министрите до две седмици. 11 млн. лв. са нужни, за да може да бъде осигурен безплатен Wi-Fi в училищата, каза пред “24 часа” в събота министърът на образованието и науката Красимир Вълчев. 46% от школата вече имат безплатен интернет, който покрива почти всички класни стаи, уточни той. “Дигитализацията ще е приоритет през следващата година. Готвим голям проект по Оперативна програма “Наука и образование за интелигентен растеж” за дигитални умения с 3 основни дейности”, добави Вълчев. Те са за създаване на електронно съдържание, до което ще имат достъп всички и ще е безплатно, обучение на учителите по преподаване на дигитални умения и обучение по компютърно моделиране отрано. 450 учители от най-малко 200 основни училища в Ловеч, Монтана, Видин, Враца и Плевен ще повишат дигиталните си умения и квалификацията си по проект “Е-start@school”, финансиран от Google. В проекта е заложено създаване на поне 100 безплатни образователни ресурса, достъпни за всички преподаватели в страната. Най-малко 1000 педагогически специалисти трябва да формират онлайн общност за популяризиране на резултатите и добрите практики от него.", "date": "2018.05.27", "title": "Безплатен Wi-Fi във всяко училище до края на годината"}
{"url": "https://www.bgonair.bg/world/2018-05-27/istoricheski-referendum-v-irlandiya-othvarli-zabranata-za-abortite", "text": "Ирландците отхвърлиха забраната за абортите. При преброяването на гласовете от провелия се вчера референдум надделяха хората \"за\" или над 66%.  Забраната в Ирландия е въведена през далечната 1983 година и налагаше на хиляди ирландки да пътуват в чужбина, за да извършат аборт. Референдумът се проведе само три месеца след посещението на папа Франциск в страната и три години след въвеждането на хомосексуалните бракове.", "date": "2018.05.27", "title": "Исторически референдум в Ирландия отхвърли забраната за абортите"}
{"url": "https://www.bgonair.bg/world/2018-05-27/hilyadi-na-protest-vav-frantsiya-sreshtu-politikata-na-makron", "text": "Хиляди излязоха на протест срещу икономическата политика на президента Еманюел Макрон. Демонстрации бяха организирани в Париж и редица други френски градове. Според протестиращите политиката на държавния глава не е балансирана. Въпреки недоволството на синдикатите обаче, няма изглед президентската администрация да промени позицията си. А допитване до френските граждани показа, че народът подкрепя протеста на държавните служители с 52%, но 60 на сто не одобряват стачките на железопътните работници.", "date": "2018.05.27", "title": "Хиляди на протест във Франция срещу политиката на Макрон"}
{"url": "https://www.bgonair.bg/world/2018-05-27/velikobritaniya-se-gotvi-za-moshtni-buri-obyaviha-zhalt-kod-za-intenzivni-valezhi", "text": "Великобритания се готви за мощни бури. Метеоролозите издадоха жълт код за интензивни валежи и опасност от наводнения в почти всички части на Англия и Уелс. Предупреждението е в сила за днес и утре, като се очаква бурите да доведат до спиране на електричеството и на проблеми в транспорта в тези части от страната. Междувременно жители на Острова са заснели снощи гръмотовична буря, която описват като \"невиждана\". Оказа се, че на места тази нощ в небето е имало около 15 хил. светкавици само в рамките на няколко часа. Снимка: Pixabay", "date": "2018.05.27", "title": "Великобритания се готви за мощни бури, обявиха жълт код за интензивни валежи"}
{"url": "https://www.bgonair.bg/bulgaria/2018-05-27/pokazvat-avtomobili-zadvizhvani-ot-vodorod-pred-ndk", "text": "\r\n Автомобили, задвижвани от водород превземат центъра на София. Те ще могат да се видят и тестват днес и утре от 11 до 16 часа в района на НДК. Всички желаещи, които имат шофьорска книжка, ще могат да се качат на серийните модели, предлагащи се в редица страни -  \"Тойота Мирай\" и \"Хюндай\" ix35 Fuel cell, предаде репортерът на  Даниела Пехливанова. Автомобилите се задвижват от електричество, което се получава след реакция на водород от резервоара и кислород от въздуха в горивна клетка, като отпадният продукт е вода. Горивните клетки се считат за надежден и гъвкав ресурс, който може да има най-различни приложения - от автомобили, мотоциклети, кораби, автобуси, жилищни сгради до металургични комбинати. Клетките могат да бъдат захранвани с водород, който се произвежда от 100% възобновяеми източници, каквито са вятърната или слънчевата енергия.  Събитието е част от официалната програма на Българското председателство на Съвета на ЕС. Провежда се с подкрепата на евродепутата Петър Курумбашев, Българската академия на науките, Министерство на образованието и науката, Министерство на транспорта, информационните технологии и съобщенията, Столична община и Асоциацията на европейската индустрия \"Водород Европа\". Пред НДК ще бъде направена демонстрация и на зареждане на водороден автомобил с гориво от специална станция, като за пет минути той ще получи водород за 500-километров пробег. A София скоро ще си има първия в страната тролейбус, задвижван с водород. В следващите години десет водородни станции ще бъдат изградени в цялата страна, първата от които ще бъде монтирана на пристанището в Бургас.", "date": "2018.05.27", "title": "Показват автомобили, задвижвани от водород пред НДК"}
{"url": "https://www.bgonair.bg/world/2018-05-27/transporten-haos-v-braziliya-prevozvachite-na-protest-zaradi-tsenata-na-dizela", "text": "Протестите на превозвачи заради цените на дизела в Бразилия продължиха вчера за шести пореден ден, въпреки че президентът Мишел Темер нареди армията да разчисти блокираните пътища, съобщи Ройтерс, цитиран от Някои големи градове обявиха извънредно положение, тъй като бензиностанции и летища останаха без гориво, рафтовете в супермаркети се опразниха, а болници алармират, че им привършват консумативите. Общественият транспорт и сметосъбирането бяха ограничени или спрени на места в страната, а цените на някои хранителни продукти скочиха. Правителството каза, че вчера е имало по-малко блокади на магистралите в сравнение с петък. Най-голямата организация на превозвачите обаче каза, че ще спрат протестите едва когато бъдат премахнати федералните данъци върху дизела. Хората, преговарящи от името на няколко други организации, първоначално се съгласиха в четвъртък да преустановят протестите, когато правителството обеща да субсидира и стабилизира цените на дизела, което може да струва 5 милиарда реала (1,4 милиарда долара) тази година. Правителството обеща да увеличи с 30 дни 10-процентното намаление на цените на дизела, обявено от държавната компания \"Петробраз\". Превозвачите обаче искат да бъде намерено постоянно решение и казват, че ще спрат протестите едва когато в държавен вестник бъде публикувано решение за премахване на федералните данъци.", "date": "2018.05.27", "title": "Транспортен хаос в Бразилия: Превозвачите на протест заради цената на дизела"}
{"url": "https://www.bgonair.bg/bulgaria/2018-05-27/nyakolko-stolichni-kvartala-utre-ostavat-bez-voda", "text": "Софийска вода\" временно ще прекъсне водоснабдяването в някои части на столицата утре, 28 май, съобщиха от водното дружество. Във връзка с подмяна на спирателни кранове на ул. \"Александър Момчев\", жк. „Христо Смирненски“, се налага спиране на водоподаването от 10:00 до 19:00 часа на клиентите на „Софийска вода”, живеещи в ул. „Александър Момчев“, ул. „Мъдрен“ - от ул. „Камчия“ до ул. „Христо Халачев“, ул. „Ген. Георги Тановски“ - от ул. „Мъдрен“ до ул. „Камчия“, ул. „Христо Халачев“- 148 ОУ, 157-ГИЧЕ , ДГ-65. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Александър Момчев“ ъгъла с ул. „Мъдрен“. Във връзка с изместване на уличен водопровод на ул. „Монтевидео“ кв. „Овча купел“, се налага спиране на водоподаването от 09:00 до 21:00 часа на клиентите на „Софийска вода”, живеещи в по ул. „Монтевидео“ - от ул. „Маестро Кънев“ до ул. „763-та“, по ул. „Акад. Константин Пашев“ - от  ул. „Монтевидео“ до ул. „761“, по ул. „761“ - от ул. „Монтевидео“ до ул. „Промишлена“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Акад. Константин Пашев“ пред 25 ДКЦ и Шеста Обединена Районна болница. Поради изграждане на сградно водопроводно отклонение на ул. „Охридско езеро“, жк. „Сердика“, се налага спиране на водоподаването от 10:00 до 18:00 часа на клиентите на „Софийска вода”, живеещи в района по ул. „Охридско езеро“ - от бул. „Никола Гешов“ до ул. „Никопол“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Охридско езеро\" и ъгъла с ул. „Никопол“.", "date": "2018.05.27", "title": "Няколко столични квартала утре остават без вода"}
{"url": "https://www.bgonair.bg/bulgaria/2018-05-27/galiche-izbira-kmet-na-balotazh-sas-skandali-i-obvineniya-za-narusheniya", "text": "Със скандали и обвинения за нарушаване на изборния процес протича втория тур на местните избори в село Галиче.  До изборите се стигна след като през февруари съдът прекрати правомощията на предишния кмет на населеното място Ценко Чоков. Преди малко повече от седмица Чоков бе признат от Специализирания съд за виновен за отвличане, побой и палеж на автомобил. Той бе осъден на 4 години и 6 месеца затвор, от които 2 години ще му бъдат приспаднати заради престоя му в ареста. Един от постъпилите сигнали за нарушения в изборния ден са, че през задния вход на училището, където се намира една от трите избирателни секции, са влезли 15 души. Според местните те не са от Галиче, но фигурират в избирателни списъци. Според друг сигнал на място пред секциите се агитира за един от двамата кандидати за кмет.", "date": "2018.05.27", "title": "Със скандали и обвинения за нарушения... Галиче избира кмет"}
{"url": "https://www.bgonair.bg/bulgaria/2018-05-27/moshtna-burya-v-kardzhali-prevarna-ulitsite-v-reki", "text": "\r\n В Кърджали разчистват щетите след снощната буря, превърнала за минути улиците в реки. Част от шахтите не са могли да поемат излялото се количество вода. Eдно от кръстовищата в града се е превърнало в езеро. Наводнил се е и един от основните булеварди. Изкоренени са дървета, има сигнали и за наводнени апартаменти.  От бурята е пострадала и фасадата на саниран блок в един от жилищните квартали в града, където част от изолацията се е отлепила. Тъй като собствениците сами са санирали блока и нямат застраховка, няма да получат и помощ за възстановяване на щетите.", "date": "2018.05.27", "title": "Мощна буря в Кърджали превърна улиците в реки"}
{"url": "https://www.bgonair.bg/bulgaria/2018-05-27/19-godishniyat-fedi-shofiral-kolata-na-emiliya-i-bashur-pochina", "text": "19-годишният Феди Башур, шофирал колата, с която катастрофираха поппевицата Емилия и годеникът и Жорж Башур, почина. Това съобщиха от болница \"Св. Анна\", където момчето бе настанено след тежкия инцидент. Трагедията стана в следобедните часове на 24 май на магистрала \"Тракия\". \"За съжаление, въпреки усилията на лекарите, 19-годишният Ф.Б. е починал. Припомняме, че той пострада много тежко при катастрофа на АМ \"Тракия\" и беше хоспитализиран в УМБАЛ \"Св. Анна\", съобщиха от болничното заведение. Феди Башур е син на годеника на Емилия. Още при приемането му в болницата стана ясно, че травмите му са много тежки и животът му е в опасност. Младежът бе с тежка черепно-мозъчна травма и сериозно увреждане на мозъка. Въпреки усилията на лекарите Феди издъхна днес. При катастрофата пострадаха и фолкпевицата Емилия и годеникът й Жорж, но двамата са без опасност за живота.", "date": "2018.05.27", "title": "19-годишният Феди, шофирал колата на Емилия и Башур, почина"}
{"url": "https://www.bgonair.bg/reportazhi/2018-05-27/chereshovata-kampaniya-v-kyustendil-zapochna", "text": "\r\n Черешовата кампания в Кюстендил започна. На повечето места в района тази година реколтата е добра, но въпреки това има села, в които производителите имат проблеми. Пунктовете за изкупуване на череши се очаква да отворят утре. Цената, на която ще изкупуват плодовете не е ясна, но производителите се надяват тя да е над един лев, за да може и прекупвачите да предлагат по-високи цени. Богатата реколта в кюстендилското село Дворище вече е само спомен за местните хора. Брутална градушка преди ден съсипа дърветата и почти напълно унищожи плодовете.  С неочакван проблем тази година се сблъскват черешопроизводителите в едно от най-плодородните села Драговищица. Там диви прасета посягат на дърветата.  И докато борбата с градушките и дивите прасета не върви добре, охраната срещу крадците засега е достатъчно надеждна. Екипи на жандармерията се чакат в началото на юни, а контролът в черешовите масиви ще бъде изключително строг.  В Кюстендил зрели са само ранните череши. Качествените сортове ще са готови в края на юни. Тогава ще се проведе и традиционният за града празник на черешата, който е предвиден за 23 и 24 юни. ", "date": "2018.05.27", "title": "Черешовата кампания в Кюстендил започна"}
{"url": "https://www.bgonair.bg/bulgaria/2018-05-27/petdesetnitsa-e-hristovata-tsarkva-otbelyazva-rozhden-den", "text": "Днес е Петдесетница - един от най-големите православни празници. Той се отбелязва на 50-ия ден след Великден - винаги в неделя. На Петдесетница се празнува рожденият ден на Христовата църква. На този ден Исус Христос основава църквата си на земята чрез пращането на Светия Дух. Според библейското предание на 50-ия ден след Пасха в Йерусалим било пълно с поклонници, дошли за големия юдейски празник, посветен на Божието законодателство на планината Синай. Дванайсетте Христови апостоли и Божията майка били събрани на молитва в къщата, където преди 50 дни вечеряли преди Пасха заедно с Христос. Внезапно се чул шум, сякаш задухал силен вятър и изпълнил цялата къща, а над главата над всеки от молещите се явили пламъци, приличащи на огнени езици. Апостолите се изпълнили със Светия Дух и започнали да славят Бога на всички езици, които дотогава не знаели. Пламъците били видимият знак за въздействието на Светия Дух върху Христовите ученици, на които била дадена силата да проповядват Христовото учение на всички народи. Така били поставени основите на Църквата, затова и празникът Петдесетница се смята за неин рожден ден. Снимка: Pixabay", "date": "2018.05.27", "title": "Петдесетница е, Христовата църква отбелязва рожден ден"}
{"url": "https://www.bgonair.bg/bulgaria/2018-05-27/turskiyat-shofyor-na-tir-hvanat-s-nad-191-kg-heroin-ostava-v-aresta", "text": "Съдът в Хасково остави за постоянно в ареста турският шофьор на тир, който беше задържан на ГКПП \"Капитан Андреево\" с над 191 килограма хероин. Междувременно в друга акция на ГКПП \"Лесово\" вчера полицаите откриха над 11 хил. старинни монети - този път в кола с белгийска регистрация, управлявана от турски гражданин. Той е укривал общо 30 кг монети, фигури, пръстени и каменни предмети. По случая е образувано досъдебно производство.", "date": "2018.05.27", "title": "Турският шофьор на ТИР, хванат с над 191 кг хероин, остава в ареста"}
{"url": "https://www.bgonair.bg/bulgaria/2018-05-27/ochakva-ni-slancheva-nedelya-s-temperaturi-mezhdu-24-i-29", "text": "Времето днес ще бъде предимно слънчево. Около обяд отново ще се развива купеста и купесто-дъждовна облачност. На много места в страната ще има краткотрайни валежи от дъжд с гръмотевици. Ще духа слаб до умерен севевроизточен вятър. Максималните температури ще са между 24° и 29°, в София около 24°, съобщава НИМХ. По Черноморието ще бъде предимно слънчево. След обяд ще се развива купеста и купесто-дъждовна облачност и на места по южното крайбрежие ще превали. Ще духа слаб до умерен вятър от север - североизток. Максималните температури на въздуха  ще са между 21° и 24°. Температурата на морската вода между 19° - 21°.  В планините преди обяд ще преобладава слънчево време. По върховете ще е мъгливо. Около и след пладне отново ще се развива купесто и купесто-дъждовна облачност, на места ще има краткотрайни валежи, придружени с гръмотевици. Ще духа умерен, временно силен вятър от североизток. В началото на следващата седмица валежите ще намалеят. Ще преобладава слънчево време, а температурите леко ще се повишат.", "date": "2018.05.27", "title": "Очаква ни слънчева неделя с температури между 24° и 29°"}
