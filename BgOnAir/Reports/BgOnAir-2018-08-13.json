{"url": "https://www.bgonair.bg/bulgaria/2018-08-13/mlekobrerabotvateli-balgarite-konsumirame-vse-poveche-palmovo-maslo", "text": "Българите консумираме все повече продукти с палмово масло. Това съобщи Иван Грънчаров, член на Управителния съвет на на Асоциацията на млекопреработвателите.  Според данните на Асоциацията през 2017 година става дума за 12 хиляди тона палмова мазнина. И това - само във вид на сирене. В България има над 260 млекопреработвателни предприятия. От тях 30-40 фирми използват растителна мазнина, съобщиха още от Асоциацията.  С влязлата в сила миналия месец наредба компаниите вече не могат да смесват двата типа производство и трябва да решат дали да произвеждат същински млечни продукти или имитиращи.", "date": "2018.08.13", "title": "Млекопреработватели: Българите консумираме все повече палмово масло"}
{"url": "https://www.bgonair.bg/economy/2018-08-13/ruskata-rubla-udari-2-godishno-dano-zaradi-novite-us-sanktsii", "text": "Руската рубла поевтиня до 2-годишно дъно. Причината са очакваните нови американски санкции срещу Москва. Те ще бъдат наложени към края на този месец и са в отговор на случая \"Скрипал\".  Рублата започна да спада преди седмица и днес достигна обмен от 68 за долар. Засега не се очаква намеса на руската централна банка, освен ако не се стигне до по-сериозен срив.  От руското финансово министерство уверяват инвеститорите, че няма да позволят потъване на националната валута. А говорителят на Кремъл заяви, че засега няма решение за ответен удар срещу Вашингтон, тъй като първо трябва да се види какви точно ще бъдат новите американски санкции.", "date": "2018.08.13", "title": "Руската рубла удари 2-годишно дъно заради новите US санкции"}
{"url": "https://www.bgonair.bg/economy/2018-08-13/miliardi-turski-liri-i-dolari-navodniha-pazara-obeztsenyavaneto-sprya", "text": "Турската лира временно спря обезценяването си. Това стана след като тази сутрин, един час преди борсите в Анкара и Европа да отворят, Централната банка в страната освободи милиарди лири и долари за банките.  Пазарите не е успокояват, а решението на проблема е само временно. За три дни турската лира загуби от стойността си повече от 30% спрямо щатския долар и еврото. Вчера турското правителство обяви, че е подготвило план за действие, който ще смекчи напрежението на пазарите. Рекордното обезценяване на лирата спрямо долара дойде след неуспешните преговори миналата седмица между Вашингтон и Анкара.  Американският президент Доналд Тръмп удвои тарифите върху внос на стомана и алуминий от Турция. Отношенията допълнително се влошиха през последните седмици след задържането на американски пастор в Турция.", "date": "2018.08.13", "title": "Милиарди турски лири и долари наводниха пазара: Обезценяването спря!"}
{"url": "https://www.bgonair.bg/bulgaria/2018-08-13/ninova-se-yadosa-na-dzhambazki-oplaka-se-na-antonio-tayani", "text": "Престрелката между лидера на БСП Корнелия Нинова и евродепутата Ангел Джамбазки стигна и до Брюксел.  След като заместник-председателят на ВМРО заяви в свое интервю по адрес на БСП, че \"Те са отговорни, че има македонска нация. Всичките до един са за разстрел.\", Нинова поиска европарламентът да се разграничи от Джамбазки.  Тя изпрати писмо до председателя му Антонио Таяни и поиска да се вземат мерки срещу българския евродепутат. Очаквайте реакцията на Ангел Джамбазки утре в \"България сутрин\".", "date": "2018.08.13", "title": "Нинова се ядоса на Джамбазки, оплака се на Антонио Таяни"}
{"url": "https://www.bgonair.bg/denqt-on-air/2018-08-13/prevaorazhavane-na-armiyata-da-no-s-yasna-strategiya-i-bez-stara-tehnika-nastoya-ekspertt", "text": "\r\n Премиерът Бойко Борисов поиска военните ни проекти да са съвместими с тези на НАТО. Възможно ли е? Потърсихме отговора от бившия министър на отбраната и експерт по сигурността Велизар Шаламанов. \"Възможно е, тъй като се случва във всички други страни, които са влезли в НАТО. Има 3 условия\", посочи той в предаването \"Денят ON AIR\" и ги изброи: \"Не може да има успешно превъоръжаване преди да има ясна програма за извеждане от експлоатация на остарялата и несъвместима техника, защото демотивира хората, води до човешки жертви и поглъща много средства\", настоя Шаламанов пред Bulgaria ON AIR. Той отбеляза, че за модернизацията на армията са необходими 10-15 млрд. лева и по думите му не може да си затваряме очите за това. Според експерта реалистичен срок за превъоръжаването е 10 години, но за да бъде осъществен такъв проект се изисква много ясна стратегия.  Бившият военен министър е на мнение, че най-доброто за България е придобиване на самолет, произведен в страна член на НАТО, както и намаляване на зависимостта от Русия и извеждане на техниката, която е негодна за употреба. Мотивацията на младите хора да станат част от армията ще дойде, когато тази армия е интегрална част от структурата на НАТО, подчерта Велизар Шаламанов. Той добави, че е време за национален дебат и обществен договор за промяна в отбраната.  Шаламанов е на мнение, че връщането на наборната служба, което е сред предложенията на военния министър Каракачанов, няма да се реализира. По думите му това означава огромни инвестиции в строителство и поддържане на техника. Той определи идеята като връщане преди 1999 година.  \"Това не е бъдещето на България и няма да се случи\", категоричен бе гостът в студиото на Ганиела Ангелова.", "date": "2018.08.13", "title": "Превъоръжаване на армията? Да, но с ясна стратегия и чрез НАТО, настоя експерт"}
{"url": "https://www.bgonair.bg/denqt-on-air/2018-08-13/prav-li-e-prezidentat-radev-s-kritikata-si-za-reaktsiyata-ni-kam-zaev-geyt", "text": "\r\n Каква политика води България спрямо Македония и имат ли резон критиките на президента Радев, че България не е реагирала адекватно след скандалното изявление на премиера Заев за Илинденско-Преображенското въстание - тези въпроси коментира в студиото на Bulgaria ON AIR зам.-външният министър Георг Георгиев. \"Вероятно президентът не е имал възможност да проследи всички публични изяви на правителствените представители. Много недвусмислено бе изразено становището на България. В дипломацията и международните отношения няма как да имаш остро поведение, защото рискуваш да навредиш на имиджа на държавата\", каза зам.-външният министър в \"Денят ON AIR\". Той изрази опасение, че \"за президента се е превърнало в запазена марка да не търси диалога, а да влезе в спор с правителството - да бъдат хвърлени едни обвинения\". Георг Георгиев обясни, че няма как реакциите да бъдат прости, заради позиционираността на страната ни във връзка с Договора за дъбросъседство с Република Македония, който и двамата премиери са имали смелостта да подпишат.  Зам.-външният министър допълни, че вероятно Радев не е получил достатъчно информация за причините за анекса към Договора за добросъседство.  \"Анекси към международни договори не се правят просто така. Договорът се позовава на декларация от 1999 г., а текстът отразява интересите и на двете страни, за да се стигне до подписването му през 2017 г.\", каза още Георгиев и прикани всеки да си прави сметка за това, което казва, защото не било добре \"с лека ръка да се руши атмосфера на приятелство и разбирателство\". \"Не бива да влизаме в реторика, която в някакъв момент може да ни навреди. Няма държава, която толкова братски да е протегнала ръка, следвайки една кауза. Да гарантираме, че тук повече няма да бъдем арена на въоръжени конфликти е основен приоритет за балканските държави\", заяви Георгиев.", "date": "2018.08.13", "title": "С право ли Радев критикува реакцията ни към Заев за Илинденско-Преображенското въстание?"}
{"url": "https://www.bgonair.bg/denqt-on-air/2018-08-13/shte-se-skasa-li-vrazkata-mezhdu-politika-i-podzemen-svyat", "text": "\r\n Какво вещае наесен горещото политическо лято и може ли да бъде прекъсната симбиозата между политика и подземен свят - темата коментираха в студиото на Bulgaria ON AIR социологът Евелина Славкова и бизнесменът Васил Василев. \"През последните години сме ставали чести свидетели на подобни връзки. Видно е, че от най-ниското до най-високото ниво има срастване между бизнес и държавни интереси. Тези връзки са се развили в годините на прехода и сега всички са доволни. Това е модел, който постепенно се е реализирал и е очевидно, че работи след като продължава да съществува\", каза Евелина Славкова в \"Денят ON AIR\" и прогнозира, че след навлизането на социалните мрежи и улесняване на достъпа до информация в бъдеще ще има още повече разкрития. Бизнесменът Васил Василев заяви, че българските политици не могат да намерят формулата, с която да спечелят пари и добави: \"Ако излязат на свободния пазар трудно могат да пробият с възможностите си и да спечелят парите които искат. Има политици-престъпници, но някои от тях са по-хитри и действат с пипала, които им носят парите които искат. Причината е лакомията им и тяхното чувство, че те заслужават повече\", заяви той. Василев упрекна ситуацията, в която се развива покровителство на престъпниците от политиците и нарече политическата система \"безобразна\". Бизнесменът разкритикува и правото на управляващите да избират съдии, като подчерта, че избраните по-късно следват модела, който им е наложен. \"Казусът Бенчев и това каква кола кара се разви в публичното пространство, но сега той е по-дълбок, мисля че ще излязат още компромати, това е работещ модел - да нападаш другия\", каза още Славкова във връзка със зам.-шефа на общинския съвет в Бургас Бенчо Бенчев, когото арестуваха в Истанбул заедно с несебърския бос Митьо Очите.  По думите на социоложката обаче хората през летния сезон са в съвсем друго настроение и това няма да се отрази сериозно на БСП, като през септември ще стане ясно дали е повлияло, когато станат готови социологическите проучвания.  \"Всичко се завърта около Бенчев, а калта наоколо остава покрита\", отсече Василев и поясни, че според него основният проблем е, че Желязков остава в Турция 30 дни.  \"Турците ще изцедят цялата информация за връзките му с политици. След това те ще държат в ръцете си компромати за наши политици, имали взимане-даване в престъпния свят\", каза той.", "date": "2018.08.13", "title": "Ще се скъса ли връзката между политика и подземен свят?"}
{"url": "https://www.bgonair.bg/world/2018-08-13/ne-vsichki-pestyat-otchita-se-rast-v-tarseneto-na-superluksozni-yahti", "text": "Добри новини за коработстроителите в Холандия: браншът отчита ръст в търсенето на суперлуксозни яхти.  Тенденцията се забелязва от няколко години, но все повече се насочва към лодките над 24 метра с екстравагантни добавки като площадки за хеликоптери, басейни и водопади на палубата.  Миналата година цената на луксозна яхта се е повишила с 10 процента, до рекордните 57 милиона евро.", "date": "2018.08.13", "title": "Не всички пестят: Отчита се ръст в търсенето на суперлуксозни яхти!"}
{"url": "https://www.bgonair.bg/sutreshen-blok/2018-08-13/erdogan-sreshtu-pazarnata-logika-shte-eskalira-li-ikonomicheskata-kriza-v-turtsiya", "text": "\r\n Еуфорията от президенските избори в Турция бързо отшумя и беше заместена от безпокойство след бързия спад на турската лира. Придобилият могъщи сили държавен глава Реджеп Ердоган се опита да успокои населението, призовавайки към нетрадиционни мерки на фона на все по-изострените отношения със САЩ. \" \", обясни  .  посочи, че тази криза може да бъде използвана като повод за изтегляне на местните избори, които трябва да се проведат на 31 март 2019 г. Той се съгласи с думите на Войнов и добави, че един демократичен режим се бори с всички сили срещу икономическата криза, докато автократичният режим сам създава кризи, за да има с какво да овладява населението и да извършва преразпределение на имуществото. \"Турция се управлява точно обратно на пазарната логика. Икономиката не прощава\", подчерта Георги Димов в \"България сутрин\". \" \", каза още Юлиян Войнов. Според него кризата ще се отрази на европейския пазар, но едва ли ще доведе до сериозни проблеми в европейската икономика. Войнов обаче отбеляза, че поевтиняването на турската лира ще позволи увеличаването на вноса на турски стоки в България и може би ще затрудни износа на български стоки в Турция. \"Пазарите категорично очакват увеличаване на лихвите. Втората стъпка е договорка с Международния валутен фонд за някакво споразумение. Третата е преговори със САЩ\", обясни икономистът, визирайки новите мита от страна на Тръмп върху вноса на алуминий и стомана от Турция.", "date": "2018.08.13", "title": "Ердоган срещу пазарната логика: Ще ескалира ли икономическата криза в Турция?"}
{"url": "https://www.bgonair.bg/world/2018-08-13/darvena-platforma-se-srina-po-vreme-na-muzikalen-festival-desetki-sa-ranenite", "text": "Близо 300 души пострадаха, някои от които по-сериозно, след като част от дървена платформа се срина по време на музикален фестивал в испанския град Виго. По време на едно от изпълненията платформата на плажа се срутила и паднала в морето, при което, според очевидци, е настъпила паника. Няколко медицински екипа и водолази са се притекли на помощ.  ", "date": "2018.08.13", "title": "Дървена платформа се срина по време на музикален фестивал - стотици са ранените"}
{"url": "https://www.bgonair.bg/world/2018-08-13/sitslianets-zalya-s-benzin-i-zapali-balgarka-i-noviya-priyatel", "text": "57-годишен сицилианец беше арестуван за опит за убийство, след като поля с бензин бившата си приятелка българка и новия ѝ приятел и ги запали. Това съобщи италианското издание \"Ля Сицилия\".  Пострадалата жена е приета в болница с тежки изгаряния.  Смята се, че нападателят е извършил престъплението от ревност.", "date": "2018.08.13", "title": "Сицилианец заля с бензин и запали българка и новия ѝ приятел!"}
{"url": "https://www.bgonair.bg/notifikatsii/2018-08-13/gartsiya-plamna-gorski-pozhar-na-ostrov-eviya", "text": "Голям горски пожар на гръцкия остров Евия. Няма данни за жертви и пострадали. Две села са евакуирани, а мярката е превантивна. Засега няма информация за засегнати от пламъците къщи. Огънят гори вече денонощие, а в потушаването му са се включили много пожарни екипи, самолети и хеликоптери. Островът се намира на около 80 километра от района, в който миналия месец опустошителни пожари отнеха живота на над 90 души. На този фон, прокуратурата започна проверка на гръцките пожарни служби, след като стана ясно, че сигнали за огромният пожар, който отне десетки животи и нанесе тежки щети край Атина, са били подадени още в началото на огнената стихия, но властите не са се отзовали навреме.", "date": "2018.08.13", "title": "Гърция отново пламна, горски пожар на остров Евия"}
{"url": "https://www.bgonair.bg/world/2018-08-13/pozharat-na-gratskiya-ostrov-eviya-e-ovladyan-nyama-postradali", "text": "Овладян е големият горски пожар на гръцкия остров Евия. Няма данни за жертви и пострадали, но две села бяха превантивно евакуирани.  Засега няма информация за засегнати къщи от пламъците. Огънят горя повече от денонощие, а в потушаването му се включиха много пожарни екипи, самолети и хеликоптери.  Островът се намира на около 80 километра от района, в който миналия месец огромни пожари отнеха живота на над 90 души.  На този фон, прокуратурата започна проверка на гръцките пожарни служби, след като стана ясно, че сигнали за стихията, опустошила Атика, са били подадени веднага след пламването й, но властите не са се отзовали навреме.      ", "date": "2018.08.13", "title": "Пожарът на гръцкия остров Евия е овладян, няма пострадали"}
{"url": "https://www.bgonair.bg/world/2018-08-13/devet-dushi-zaginaha-pri-pozhar-v-bolnitsa-v-tayvan", "text": "Девет души загинаха, а 15 са ранени след пожар в болница в Тайван. Пламъците избухнали на седмия етаж на сградата, в която имало 33 пациенти. Над 20 от тях са настанени в други болници. Пожарникарите са успели да овладеят огъня за час, а причините за възникването му се изясняват.", "date": "2018.08.13", "title": "Девет души загинаха при пожар в болница в Тайван"}
{"url": "https://www.bgonair.bg/world/2018-08-13/sblasatsi-sled-shestvie-na-natsionalisti-vav-vashington", "text": "Шествие на бели националисти във Вашингтон прерасна в напрежение и сблъсъци. Походът се проведе навръх годишнината от кървавия протест в Шарлътсвил, при който имаше загинали, а властите обявиха извънредно положение.  Въпреки сериозните мерки за сигурност, сега отново се стигна до напрежение, тъй като националистите бяха посрещнати от стотици контрапротестиращи. Няма информация за пострадали.  При отбелязването на годишнината президентът Доналд Тръмп заяви, че осъжда всички видове расизъм и прояви на насилие и призова за единство. ", "date": "2018.08.13", "title": "Сблъсъци след шествие на националисти във Вашингтон"}
{"url": "https://www.bgonair.bg/bulgaria/2018-08-13/pazitelite-na-tishinata-zatvoriha-kakao-biych-i-hedon", "text": "Два емблематични бара по Южното Черноморие са затворени след проверки на вицепремиера Валери Симеонов, обяви той днес. \"Какао Бийч\" в Слънчев бряг и бар \"Хедон\" в Созопол няма да работят за неопределен период от време.  Причина за крайната мярка в разгара на сезона е, че и двете заведения многократно са нарушавали издадените предписания на РЗИ. Правили са концерти на открито след 23 часа и са отказвали да спрат музиката. Собственикът на заведението в Слънчев бряг обаче каза за Bulgaria ON AIR, че то работи нормално и не е затворено.  ", "date": "2018.08.13", "title": "Пазителите на тишината затвориха емблематични заведения в Слънчев бряг и Созопол"}
{"url": "https://www.bgonair.bg/world/2018-08-13/podaratsi-za-tsarkoven-praznik-v-gartsiya-vrashtat-nomerata-na-shofyori-narushiteli", "text": "Връщат номерата на шофьори, извършили пътно нарушение в Гърция. Акцията се извършва преди предстоящия празник Успение Богородично, за да могат гражданите да пътуват спокойно. Това, обаче, не отменя наказанията за нарушение, като парични глоби и отнети шофьорски книжки.  Връщането на номера на провинили се шофьори е традиционна политика на гръцкото вътрешно министерство преди голям празник в страната.  То важи еднакво както за гърци, така и за чужденци.    ", "date": "2018.08.13", "title": "Подаръци за Успение Богородично в Гърция - връщат номерата на шофьори-нарушители"}
{"url": "https://www.bgonair.bg/bulgaria/2018-08-13/izdirvaniyat-obshtinski-savetnik-ot-bandata-na-ochite-se-predade-v-politsiyata", "text": "Oбщинският съветник от Несебър Пейко Янков, който беше издирван повече от 10 дни като част от бандата на Димитър Желязков, известен като Митьо Очите, се е предал сам в полицията.  Той се е явил с адвокат в сградата на ГДБОП в София. Прокуратурата вече е внесла в специализирания съд искане за задържането му под стража.  Делото ще бъде разгледано на 15 август. ", "date": "2018.08.13", "title": "Издирваният общински съветник от бандата на Очите се предаде в полицията"}
{"url": "https://www.bgonair.bg/world/2018-08-13/v-belgiya-balgarin-i-harvatka-prebiha-sasedska-gey-dvoyka", "text": "20-годишен българин и неговата хърватска приятелка пребили италианска гей двойка в Белгия, защото \"мразели хомосексуалистите\". Двете двойки са били съседи.  Единият от пострадалите споделя, че многократно са ставали жертва на словесно насилие от страна на българина. Впоследствие стана ясно, че неговият съпруг е болен от алцхаймер.  След престъплението близо 500 души са излезли по улиците в подкрепа на пострадалите. За нападението българинът може да получи до 4 години затвор. Неговата приятелка от Хърватия е била преместена в друг град.", "date": "2018.08.13", "title": "В Белгия: Българин и хърватка пребиха съседска гей двойка"}
{"url": "https://www.bgonair.bg/bulgaria/2018-08-13/skandal-s-bosiya-sled-izvanredno-zasedanie-zaradi-shofyorskite-knizhki", "text": "Скандал в Народното събрание насред депутатската ваканция. Депутатите от анкетната комисия, която трябва да провери сигналите за нарушения при издаването на шофьорски книжки, се събра извънредно. Звеното беше създадено заради гладната стачка, която Николай Колев - Босия обяви на 13 юни.  Днес той дойде в парламента и отново поиска оставката на транспортния министър Ивайло Московски, разпускане на парламента и разследване на автомобилната администрация.  Силно се покачи и градусът по време на заседанието. Колев напусна, след като думата взе председателят на автомобилна администрация Дамян Войновски. Николай Колев обяви, че Войновски лъже.  В комисията участва и омбудсманът Мая Манолова, която обеща, че ще поиска премиерът да създаде междуведомствена комисия, която да разследва сигналите за корупция.", "date": "2018.08.13", "title": "Скандал с Босия след извънредно заседание заради шофьорските книжки"}
{"url": "https://www.bgonair.bg/bulgaria/2018-08-13/bebe-na-godinka-padna-ot-tretiya-etazh-na-kashta-v-chernomorets", "text": "Бебе падна от третия етаж на къща в Черноморец, в тежко състояние е и с комоцио. Инцидентът е станал вчера малко след 17 часа.  Майката на детето, 33-годишна софиянка, го изпуснала за малко от поглед докато търсела памперс за да го преобуе. През това време момченцето, което е на малко повече от годинка, пропълзяло до прозореца и се облегнало на комарника.  След това полетяло и паднало в двора на къщата, пише \"Бургасинфо\". Момченцето е откарано с линейка в Бургаската болница.", "date": "2018.08.13", "title": "Бебе на годинка падна от третия етаж на къща в Черноморец"}
{"url": "https://www.bgonair.bg/bulgaria/2018-08-13/zapochna-targat-za-400-novi-lineyki-kupuvat-gi-s-evrosredstva", "text": "\r\n След многократно забавяне и проблеми, търгът за закупуване на 400 нови линейки тръгва отново. Днес бяха отворени офертите на кандидатите.  След като процедурата приключи, спешната помощ в страната ще бъде обновена с нови коли, закупени с евросредства.  Обществената поръчка струва 163 милиона лева.  Всички кандидати предлагат оферти за обикновени линейки, но никой за високопроходими коли. Ще бъде проведена среща с автомобилния бранш, за да се намерят въпросните машини, предаде Даниела Пехливанова. ", "date": "2018.08.13", "title": "Започна търгът за 400 нови линейки: Купуват ги с евросредства"}
{"url": "https://www.bgonair.bg/bulgaria/2018-08-13/sreshtata-mezhdu-nimh-i-ban-pri-borisov-bez-konkreten-rezultat-do-momenta", "text": "\r\n Премиерът Бойко Борисов в опит да спаси и прогнозата за времето. На среща с представители на Института по метеорология и хидрология той даде 9-дневен срок на метеоролозите да се разберат с БАН. От НИМХ поискаха да се отделят от Академията, защото не са доволни от начина, по който се разпределят финансовите средства. Конкретни решения обаче нямаше, а репортерът на   Иван Иванов предаде, че Министерският съвет ще отпусне допълнителни 20 милиона лева за научни изследвания. Министърът на образованието Красимир Вълчев обясни, че трябва да се намери общо решение и изрази волята си за това. По думите му ръководството на БАН не действа наказателно спрямо НИМХ. Очаква се окончателно решение да се вземе следващата сряда на заседание на Министерския съвет.", "date": "2018.08.13", "title": "Борисов даде 9-дневен срок на метеоролозите да се разберат с БАН"}
{"url": "https://www.bgonair.bg/bulgaria/2018-08-13/podkrepyat-v-protest-eks-kmetitsata-na-mladost", "text": "\n Протест в подкрепа на бившия кмет на столичния район \"Младост\" се проведе пред сградата на Министерския съвет.  Исканията на организаторите - Десислава Иванчева и заместничката ѝ Биляна Петрова да бъдат освободени.  Сред другите искания на протестиращите са самоотвод на състава на Специализираната прокуратура, заради нарушаването на човешките права при техния арест, но това е невъзможно - делото е вече в съда. \"Моето желание е да се докаже, че дъщеря ми е невинна\", каза майката на Десислава Иванчева, която също бе сред протестиращите. Според нея всичко било подготвено по предварителен сценарий. Други искания на демонстрантите са оставката на премиера Бойко Борисов, както и на главния прокурор Сотир Цацаров.  Събитието е официално организирано от самата Иванчева на нейния Facebook профил. Снимка: Димитър Кьосемарлиев (Bulgaria ON AIR)", "date": "2018.08.13", "title": "Протестиращи подкрепиха екскметицата на \"Младост\""}
{"url": "https://www.bgonair.bg/bulgaria/2018-08-13/izpusnatiyat-mazut-kray-sozopol-ne-zastrashava-zhivota-na-horata", "text": "\r\n Няма опасност за живота и здравето на хората заради изпуснатия мазут в Созопол от кораба \"Мопанг\", уверяват институциите. Корабът е потънал между Созопол и Черноморец през 1921 година, но през уикенда изпусна голямо количество мазут. Компетентните институции уверяват, че са предприели всички необходими мерки, в района на петното, са поставени бонови заграждения, за да се спре разпространението му. Взети са и проби за анализ.", "date": "2018.08.13", "title": "Изпуснатият мазут край Созопол не застрашава живота на хората"}
{"url": "https://www.bgonair.bg/bulgaria/2018-08-13/karlovtsi-nastoyavat-ag-otdelenieto-na-bolnitsata-v-grada-da-ostane", "text": "\r\n Над 200 души от Карлово  и съседните общини излязоха на протест срещу закриването на акушеро - гинекологичното отделение в Многопрофилна болница за активно лечение \"д-р Киро Попов\" в града. Дотук се стигна, след като  Районната здравна каса в Пловдив не е сключила договор със здравното заведение договор за необходимите пътеки.  Протестът срещу решението на Касата беше в двора на болницата. Отделението обслужва над 100 000 души от региона. А според участниците в протеста около 25 милиона лева годишно са необходими за общинските болници в страната.", "date": "2018.08.13", "title": "Карловци настояват АГ отделението на болницата в града да остане"}
{"url": "https://www.bgonair.bg/sutreshen-blok/2018-08-13/rumaniya-se-razkasva-ot-protesti-shte-padne-li-pravitelstvoto", "text": "\r\n Румъния отново е на улицата с искане за сваляне на правителството на Виорика Дънчила. Събрали сили и енергията на работещите зад граница - хиляди румънци отново изпълниха площадите на Букурещ, Клуж, Сибиу, Тимишиора и Констанца с настояване за оставка на лявоцентристкото правителство и подновяване на борбата с корупцията. Кой ще надделее в тежката битка: Човекът, свалил двама премиери и премахнал неудобен главен прокурор, или народът, настояващ за върховенство на закона? \"Румънците са свободни граждани. Те се връщат от чужбина, за да сложат край на корупцията. А нашите съграждани се прибират в България, за да отидат на зъболекар или на море. Затова у нас се шири корупцията. След Лаура Кьовеши, властта в Румъния се бори сама със себе си\", отбеляза адвокат Николай Хаджигенов.  В студиото на \"България сутрин\" журналистът Анатолий Стайков уточни, че сегашните събития в Румъния са естествен завършек на дългогодишни процеси.  \"На Балканите имаме качеството да предизвикване невероятни и невиждани ситуации, особено в ЕС. Властта вече е осъзнала, че хората няма да се откажат. Каквото и да направят управляващите, румънците ще излязат отново да протестират. В Полша се случва същото, но Брюксел им скръцна със зъби, а в Румъния изобщо не се обаждат. Рано или късно това ще се разбере. Румънците са свикнали сами да си създават бъдещето\", подчерта той. Пред Bulgaria ON AIR адв. Хаджигенов направи паралел между България и северната ни съседка, който може да бъде обобщен най-просто с:  \"Румъния има гражданско общество. У нас не. Разстрелването на Чаушеску по телевизията беше варварски акт, но нужен. Очаквам в нас да се случи нещо смислено. Ние се целим в глупости. У нас няма правосъдие. Няма сравнение между нас и Румъния\", категоричен бе той.  В темата се включи и Юлия Баховски от Букурещ, която е очевидец на протестите.  \"Нямаше напрежение вчера, всичко беше тихо и мирно. В петък се получиха големи инциденти, тъй като румънската власт е уплашена от обществото. Имаше агитки, които предизвикаха напрежение. Но за тях се твърдеше, че са повикани именно от властта. За съжаление, засега румънските власти не показват по никакъв начин, че ще отстъпят\", каза тя. ", "date": "2018.08.13", "title": "Румъния се разкъсва от протести: Ще падне ли правителството?"}
