{"url": "https://www.bgonair.bg/bulgaria/2018-07-28/lek-avtomobil-se-zapali-na-am-trakiya-dvizhenieto-v-uchastaka-e-zatrudneno", "text": "Лек автомобил се е запалил на автомагистрала \"Тракия\". За инцидента сигнализираха пътуващи по маршрута. Той е станал малко преди обед - на 20 км след отбивката за Карнобат, в посока Бургас.  Една пожарна е участвала в потушаването на огъня. Преминаването в този участък на магистралата е затруднено.", "date": "2018.07.28", "title": "Лек автомобил се запали на АМ \"Тракия\" - движението в участъка е затруднено"}
{"url": "https://www.bgonair.bg/bulgaria/2018-07-28/avariya-s-avtobus-blokira-29-balgari-vav-frantsiya", "text": "\r\n Авария с автобус блокира българи във Франция. Инцидентът е станал сутринта, малко след 4 часа местно време. В превозното средство са пътували двама шофьори и 29 пътници, сред които и деца. Автобусът е пътувал от Португалия към България, като маршрутът му минава през Испания и Франция. След аварията пътниците не са получили информация за случилото се. Принудили се да потърсят помощ от френските власти.  Все още не е ясно кога и как ще бъдат превозени обратно. Управителят на фирмата \"Юнион Икони\" обеща коментар за Bulgaria ON AIR, но към момента телефонът му дава постоянно заето.", "date": "2018.07.28", "title": "Авария с автобус блокира 29 българи във Франция"}
{"url": "https://www.bgonair.bg/bulgaria/2018-07-28/bsp-sabira-simpatizantite-si-na-buzludzha-za-ezhegodniya-si-sabor", "text": "БСП събира симпатизантите си на Бузлуджа за традиционния събор на столетницата на историческата поляна под върха. Мотото на събора тази година е \"За по-добър живот - нашата кауза е България\". Очаква се на върха да се качат хиляди социалисти от цялата страна, пише \"Фокус\", цитиран от  . В 11.30 ч. ще започне Националният политически митинг. Очаква се слово да произнесе лидерът на БСП Корнелия Нинова. На събора тя ще връчи наградата \"Димитър Благоев\" на бившия министър на културата Георги Йорданов и Мерсия Макдермот. Наградата беше присъдена от Националния съвет на партията на 21 юли 2018 г. Приветствия ще отправят и президентът на ПЕС Сергей Станишев, говорителят на ПГ на \"БСП за България\" Елена Йончева, депутати и други. След политическата част социалистите ще се насладят на концерт на Горан Брегович. Очаква се представители на БСП да поднесат цветя пред паметника на Хаджи Димитър, на барелефа на основоположниците на партията и паметника на партизаните от Габровско-Севлиевски отряд. Снимка: Олег Попов", "date": "2018.07.28", "title": "БСП събира симпатизантите си на Бузлуджа за ежегодния си събор"}
{"url": "https://www.bgonair.bg/bulgaria/2018-07-28/tezhko-ostava-sastoyanieto-na-16-godishnoto-momche-naragano-v-stolitsata", "text": "Тежко остава състоянието на 16-годишното момче, което беше нападнато с нож от свой съученик преди два дни. Ученикът е с прободни рани в корема и шията.  15-годишният нападател остава в ареста. Той е обвинен в опит за убийство. Задържан е за 72 часа и вече е изразил съжаление за стореното.  Обяснил постъпката си с това, че бил тормозен в продължение на една година основно в социалните мрежи. Утре съдът ще решава каква мярка за неотклонение да му бъде наложена.", "date": "2018.07.28", "title": "Тежко остава състоянието на 16-годишното момче, наръгано в столицата"}
{"url": "https://www.bgonair.bg/bulgaria/2018-07-28/sabota-zapochva-sas-slantse-sledobed-otnovo-ni-ochakvat-oblatsi-i-dazhd", "text": "Събота започва със слънчево време в по-голямата част от страната. Следобед обаче отново ще се развива купесто-дъждовна облачност и на много места ще има краткотрайни, в отделни райони интензивни валежи, придружени с гръмотевици и временни усилвания на вятъра. Ще има условия за градушки. Максималните температури ще са между 28° и 33°, в София - около 28°, прогнозират синоптиците от НИМХ при БАН, цитирани от \"Фокус\". По Черноморието преди обяд ще е слънчево. Около и след обяд ще се развива купесто-дъждовна облачност и на много места ще превали и прегърми. Ще е почти тихо. Максимални температури: 28°-31°. Температурата на морската вода е 25°-27°. Вълнението на морето ще бъде 1-2 бала. В планините ще преобладава слънчево време. Около и след обяд ще се развива купесто-дъждовна облачност и ще има краткотрайни валежи с гръмотевици, на отделни места ще са интензивни. Ще духа слаб до умерен вятър от север-северозапад. Максимална температура на височина 1200 метра около 22°, на 2000 метра – около 16°. Снимка: Pixabay Повече новини четете на  .", "date": "2018.07.28", "title": "Събота започва със слънце, следобед - отново ни очакват облаци и дъжд"}
{"url": "https://www.bgonair.bg/bulgaria/2018-07-28/voynata-po-patishtata-tazi-nosht-otne-zhivota-na-dvama-dushi", "text": "Двама са загинали, а 19 са ранени при 16 тежки катастрофи в станата през изминалото денонощие. Това съобщиха от пресцентъра на МВР. В столицата са станали 1 тежка и 67 леки пътни инцидента, при които има един ранен. От началото на годината при инциденти на пътя са загинали 301 души, а 4623 са пострадали.", "date": "2018.07.28", "title": "Войната по пътищата тази нощ отне живота на двама души"}
{"url": "https://www.bgonair.bg/bulgaria/2018-07-28/masovi-sluchai-na-otroveni-kucheta-shokiraha-zhitelite-na-sopot", "text": "\r\n Масови случаи на отровени кучета в Сопот. Само за последната седмица 10 домашни и бездомни четириноги са изгубили живота си заради консумация на подхвърлена отрова. Зоополицията в града издирва извършителя. Десетки случаи на починали домашни и улични животни от отрова в градинките шокира жителите на подбалканския град Сопот. Собствениците на домашни кучета са подали сигнал в полицията за отровата в междублоковите пространства.  Районната прокуратура в Карлово започна разследване. Със случая се занимава и Зоополиция.", "date": "2018.07.28", "title": "Масови случаи на отровени кучета шокираха жителите на Сопот"}
{"url": "https://www.bgonair.bg/bulgaria/2018-07-28/agresiven-psihichno-bolen-vdigna-na-krak-politsiyata-v-sofiya", "text": "Агресивен психично болен мъж вдигна на крак полицията в София, съобщиха от МВР. Снощи мъжът изгонил родителите си от семейното жилище в близост до площад \"Славейков\" и се барикадирал.  На мястото били изпратени екипи на полицията, спецотряд за борба с тероризма и психолози. Имало данни, че 41-годишният мъж може и да е въоръжен. Цялата жилищна сграда била евакуирана.", "date": "2018.07.28", "title": "Агресивен психично болен вдигна на крак полицията в София"}
{"url": "https://www.bgonair.bg/world/2018-07-28/motoren-samolet-katsna-na-ozhivena-magistrala-v-chikago", "text": "Моторен самолет кацна на оживена магистрала в Чикаго. Пилотът на малката машина е бил принуден да извърши маневрата, след като установил технически проблем.  Нито той, нито пътникът в самолета са пострадали, но трафикът в района е бил сериозно затруднен. За да освободят платното, местните власти са издърпали машината в аварийната лента, преди да я транспортират за ремонт.", "date": "2018.07.28", "title": "Моторен самолет кацна на оживена магистрала в Чикаго"}
{"url": "https://www.bgonair.bg/world/2018-07-28/gorski-pozhari-na-nad-100-hil-hektara-goryat-v-rusiya", "text": "В Русия горят почти 100 хиляди хектара гори. Най-голяма е площта на пожарите в Якутия и в Красноярския край, информира \"Фокус\". Над 90 контролирани горски пожари горят в регионите на Русия, най-много в Сибир и Далечния Изток. Повече от 50 горски пожара са регистрирани в събота сутринта в Якутия и на територията на Красноярския край.", "date": "2018.07.28", "title": "Горски пожари на над 100 хил. хектара горят в Русия"}
{"url": "https://www.bgonair.bg/bulgaria/2018-07-28/bsp-se-sabra-na-buzludzha-dazhdat-ne-izplashi-70-000-cherveni-tvardyat-organizatorite", "text": "\r\n Социалистите се събират на традиционния си събор под Бузлуджа. Хиляди симпатизанти на БСП се намират на историческата поляна под върха. Дъждът не изплаши \"червените\" и те отново се отправиха към историческия връх. Според организаторите на събора има близо 70 000 души. Преди политическата част, симпатизантите на БСП бяха забавлявани с концерт. След това лидерът на БСП Корнелия Нинова започна със своята реч, която бе аплодирана бурно от събралото се множество. Снимка: Олег Попов", "date": "2018.07.28", "title": "БСП се събра на Бузлуджа! Дъждът не изплаши 70 000 \"червени\", твърдят организаторите"}
{"url": "https://www.bgonair.bg/world/2018-07-28/ukrayna-s-predlozhenie-kam-rusiya-za-razmyana-na-zatvornitsi", "text": "Украйна предлага на Русия размяна на затворници, предава \"Фокус\". Упълномощеният по правата на човека в Украйна Людмила Денисова е изпратила писмо на омбудсмана на Русия Татяна Москалкова с предложение за размяна на затворници. Запитването се отнася за лишени от свобода от района на Донбас. Денисова е предложила на Москалкова да участва в тристранната контактна група за обсъждане хуманитарните визити за проверка на условията в местата за задържане. От Москва обаче разглеждат хода на Денисова като пропаганда, защото в Русия омбудсманът не разполага с права да освобождава, премества и помилва затворници. Украйна е предложа на преговорите по урегулиране на ситуацията в Донбас следващата седмица в Минск да се състои среща на омбудсманите, за да се обсъди въпроса за предаването на 36 руснаци в замяна на украинци.", "date": "2018.07.28", "title": "Украйна с предложение към Русия за размяна на затворници"}
{"url": "https://www.bgonair.bg/world/2018-07-28/palestinski-yunosha-zagina-po-vreme-na-protest-na-ivitsata-gaza", "text": "Юноша от палестински произход е починал от раните си, след като е бил прострелян от израелски войници по време на протести по границата на Ивицата Газа, информира \"Фокус\". Според официалното изявление на здравното министерство на палестинския анклав, загиналият е бил 17-годишният Мохмен ал Хамс. Младежът е бил прострелян в гръдния кош по време на протестите край южния град Рафа. Припомняме, че израелският парламент реши да обяви държавата си за Национална държава на еврейския народ. Това предизвика бурно недоволство на арабското малцинство в държавата, което представлява 20% от населението, а мярката бе определена като първа стъпка към политика за разделяне на населението по расов признак.", "date": "2018.07.28", "title": "Палестински юноша загина по време на протест на Ивицата Газа"}
{"url": "https://www.bgonair.bg/world/2018-07-28/nepravomerno-navlizane-predizvika-zatvaryane-na-edin-ot-terminalite-na-letishteto-v-myunhen", "text": "Федералната полиция на Германия е затворила един от терминалите на международното летище в Мюнхен заради проникнало неизвестно лице в зоната за сигурност, предава \"Фокус\". От полицията съобщиха, че в момента мъжът се издирва. Обстоятелствата се изясняват, както и мотивите на неправомерно проникналото лице. Някои полети на летището са задържани до изясняване на случая. ", "date": "2018.07.28", "title": "Неправомерно навлизане предизвика затваряне на един от терминалите на летището в Мюнхен"}
{"url": "https://www.bgonair.bg/world/2018-07-28/sled-ogneniya-ad-v-gartsiya-blizo-2000-sa-zasegnatite-postroyki", "text": "Пожарите около столицата на Гърция са повредили около 2000 къщи. Една четвърт от тях ще трябва да бъдат срутени след бедствието. Това съобщи Агенция \"Фокус\". Властите съобщиха, че е проведена проверка на 2000 пострадали от пожара къщи. След огледа всяка сграда, призната за опасна за живеене, се бележи с червена буква \"Х\". Спасителите продължават да издирват загинали и изчезнали. \"Открихме останки под формата на кости, които принадлежат на трима различни души. Така броят на жертвите достига до 86\", заяви директорът на атинската Съдебна медицинска експертиза Никос Каракукис.", "date": "2018.07.28", "title": "След огнения ад в Гърция: Близо 2000 са засегнатите постройки"}
{"url": "https://www.bgonair.bg/world/2018-07-28/sled-gratskiya-armagedon-zhertvite-veche-sa-88", "text": "\r\n След гръцкия Армагедон – жертвите вече са 88. Тази нощ двама души починаха в болница от раните си. В същото време 11 от пострадалите остават в реанимация.  Търсенето на двете издирвани от баща си момиченца, за съжаление, завърши с тъжна вест – децата бяха намерени мъртви, прегърнати с баба си и дядо си. Двете близначки София и Василики отиват на почивка с баба си и дядо си. За тях това е лятна ваканция – време, в което да се забавляват на плажа, да плуват в морето и да си играят под топлите лъчи на слънцето. Те са едва на девет години.  След унищожителния пожар, покосил Атика, от тях няма и следа. Баща им се обръща към медиите с молба - той смята, че е видял децата си на телевизионни кадри на една от спасителните лодки. Неговият призив за помощ отекна из целия свят.  Техните снимки се появяват и на платформата за издирване на изчезнали деца \"Amber Alert“. Родителите на София и Василики дават ДНК проби – основният метод, с който гръцките власти се опитват да идентифицират жертвите на пожара.  За съжаление обаче изследването доведе до скръбна вест – двете момиченца са намерени мъртви в прегръдките на баба си и дядо си. Попаднали в коварния капан на огнената стихия, те не са успели да намерят изход.  Гръцките власти продължават да разследват причините за пожара. Според експерти смъртоносната стихия най-вероятно е добре обмислен и умишлен план на подпалвачи.  На този фон в социалните мрежи бяха разпространени кадри на очевидци, на които се вижда бързото движение на огъня, който преминава през десетки метри само за минути. За щастие, авторът на видеото, заедно с котката му, са успели да се спасят от огнения ад.", "date": "2018.07.28", "title": "След гръцкия Армагедон - жертвите вече са 88"}
{"url": "https://www.bgonair.bg/world/2018-07-28/ogromen-pozhar-bushuva-v-amerikanskiya-shtat-oregon-naznachena-e-chastichna-evakuatsiya", "text": "Огромен пожар бушува в американския щат Орегон. Стихията, наречена от местните \"Дългата кухина\", принуди властите да започнат частична евакуация в региона.  Други жители остават в готовност да напуснат населените места, ако пожарът не бъде овладян. До момента огнените езици са унищожили близо 70 квадратни километра площи.  Пожарът в Орегон започна в четвъртък. Според основната теория комбайн за жито е пуснал искри, които са възпламенили изсушеното от високите температури поле.", "date": "2018.07.28", "title": "Огромен пожар бушува в американския щат Орегон - назначена е частична евакуация"}
