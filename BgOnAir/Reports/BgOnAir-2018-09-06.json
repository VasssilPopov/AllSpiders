{"url": "https://www.bgonair.bg/world/2018-09-06/vulkanat-etna-v-sitsiliya-se-sabudi-otnovo-obyaven-e-zhalt-kod-za-opasnost", "text": "Вулканът Етна се събуди отново. Заради няколкото зрелищни изригвания през последните дни властите в Сицилия обявиха жълт код за опасност.  Наблюдението на вулкана ще бъде засилено и ще се задейства постоянен канал за връзка между геолозите в района на кратера и спасителните служби.  Със своите 3300 метра височина Етна е най-големият активен вулкан в Европа. Последното по-сериозно изригване беше през зимата на 2008 година.", "date": "2018.09.06", "title": "Вулканът Етна в Сицилия се събуди отново, обявен е жълт код за опасност"}
{"url": "https://www.bgonair.bg/world/2018-09-06/zvezdata-na-komika-bil-kozbi-na-aleyata-na-slavata-beshe-oskvernena", "text": "Оскверниха звездата на Алеята на славата на американския комик Бил Козби. Неизвестен е написал с черен маркер \"сериен изнасилвач“. Това е втори подобен инцидент със звездата на Козби за последните 4 години. Комикът беше обвинен в упояването и изнасилването на жена през 2004 година. Присъдата му ще бъде произнесена на съдебно заседание в края на месеца. Ако бъде признат за виновен, 81-годишният Козби може получи до 10 години затвор.", "date": "2018.09.06", "title": "Звездата на комика Бил Козби на Алеята на славата беше осквернена"}
{"url": "https://www.bgonair.bg/bulgaria/2018-09-06/otkriha-nov-komunisticheski-pametnik-na-pencho-kubadinski-v-loznitsa", "text": "\r\n Въпреки решението на местния общински съвет, днес в Лозница беше открит паметник на комунистическия функционер и един от ръководителите на Възрожденския процес Пенчо Кубадински. Кубадински е родом от лудогорския град и е бил член на Централния комитет на БКП до 10 ноември 1989 година.  През май миналата година общинските съветници в Лозница дават съгласие за поставяне на негов паметник на централния площад по случай 100-годишнината от рождението на Кубадински – на 6 септември.  След свое извънредно заседание тази седмица обаче местният парламент отменя решението си. Днес обаче паметникът на Пенчо Кубадински беше открит, но достъпът до него остава ограничен. Не е ясно дали ще той остане на мястото си.", "date": "2018.09.06", "title": "Откриха нов комунистически паметник на Пенчо Кубадински в Лозница"}
{"url": "https://www.bgonair.bg/economy/2018-09-06/kriptovalutite-dostignaha-nay-niskoto-si-nivo-ot-9-mesetsa", "text": "Криптовалутите загубиха значителна част от цената си за втори път в рамките на по-малко от 24 часа, насочвайки се към деветмесечно дъно. Причина за спада станаха притесненията, че по-мащабното влизане в употреба на дигиталните активи ще отнеме по-дълго време от очакваното, съобщава Bloomberg. Биткойнът – най-голямата дигитална валута, се срина с 9,8%, достигайки цена до 6408 долара по време на търговията в Хонконг. Цената му достигна 6402,19 долара малко след 12:30 ч. българско време. Измерителят Bloomberg Galaxy Crypto Index, който следи представянето на най-големите криптовалути, се движи близо до най-ниските си стойности от ноември 2017 г. насам, след като конкурентните дигитални валути рипъл, етер и лайткойн също поевтиняха. Това е поредната лоша новина за търговците, залагащи на криптовалути, след като в сряда изданието Business Insider съобщи, че Goldman Sachs Group Inc се отказва от краткосрочните си планове за  създаване на бюро за търговия с дигитални пари. По-рано тази седмица пък платформата ShapeShift AG съобщи, че ще започне да изисква лична информация от потребителите си, което предизвика опасения, че това може да отблъсне клиенти, които държат на анонимността. \"Голяма част от надеждите на инвеститорите на дребно за по-голямо институционално присъствие наистина бяха водени от Goldman Sachs\", посочва Стивън Инес от Oanda Corp, цитиран от  Макар много банки и институционални инвеститори да навлизат полека в света на криптовалутите, притесненията за всичко от схеми за пране на пари, пазарни манипулации и неясни регулации пречат на по-мащабното приемане на този вид средства за разплащане. Пазарната оценка на виртуалните пари, отчетена от CoinMarketCap.com, се понижи с над 75% от върха си през януари до около 203 млрд. долара. Следващата ключова точка за цената на биткойна е прагът от 5000 долара, посочва още Инес. Според него, ако той бъде прекрачен, то тогава обезценяването може да се ускори.", "date": "2018.09.06", "title": "Криптовалутите достигнаха най-ниското си ниво от 9 месеца"}
{"url": "https://www.bgonair.bg/science/2018-09-06/izkustveniyat-intelekt-na-tesla-model-3-spasi-chovek", "text": "Изкуственият интелект, с който са оборудвани електромобилите на Tesla, често е критикуван в медиите за грешките, които допуска. Оказва се обаче, че системата \"Autopilot\" наистина може да измъкне автомобила и неговия водач от опасна ситуация и по този начин дори да спаси човешки живот. На един от каналите в YouTube, посветен на автомобилите Tesla, се появи именно такова видео. В него собственик на Tesla Model 3 разказва за пътен инцидент, като показва и видеозапис от него. Ясно се вижда, как електромобилът се движи по прав участък на пътя, когато е засечен от Toyota Yaris.  Малката японска кола се вмъква между два автомобила, като според водача на Tesla-та, само бързите действия на електронната система предотвратяват катастрофа. Студиото \"Crash Animation Studios\" се е заинтересувало от случая и пусна в интернет собствено видео, в което с помощта на компютърна графика анализира инцидента. Според анализаторите от студиото, \"Model 3\" се движи със 100 км/ч, а скоростта на Toyota Yaris е около 130 км/ч. Твърди се, че в тази ситуация инцидентът е избегнат само заради автопилота на електромобила. Електронната система реагира за 0,4 секунди и успява да осигури разстояние между двете коли от половин метър. В случая човек би реагирал най-малко за секунда, което със сигурност ще доведе до катастрофа. А при тази висока скорост последствията от може да бъдат фатални. ", "date": "2018.09.06", "title": "Изкуственият интелект на Tesla Model 3 спаси човек"}
{"url": "https://www.bgonair.bg/world/2018-09-06/v-rumaniya-predlozhiha-naslednik-na-laura-kyoveshi", "text": "Румънският министър на правосъдието предложи наследник на Лаура Кьовеши. Постът ѝ в Националната дирекция за борба с корупцията вероятно ще заеме прокурорът от Констанца Адина Флоря.  Последната дума е на президента Клаус Йоханис.  Рокадите в северната ни съседка идват на фона на нестихващи протести и изказването на еврокомисаря по бюджета и човешките ресурси Гюнтер Йотингер, че Румъния иска да унищожи Европейския съюз.  Поредната голяма демонстрация е насрочена за 10 септември под мотото \"Румънци от всички градове отиват в Букурещ\".", "date": "2018.09.06", "title": "В Румъния предложиха наследник на Лаура Кьовеши"}
{"url": "https://www.bgonair.bg/bulgaria/2018-09-06/rumen-radev-neka-vseki-praznik-bade-povod-da-vizhdame-sebe-si-v-istoriyata", "text": "\r\n На площад \"Съединение\", пред едноименния паметник, хиляди пловдивчани и гости на града се събраха да почетат паметта на предците ни, осъществили Съединението на Княжество България с Източна Румелия преди 133 години. Тържествената заря-проверка започна с приемане строя на почетните роти на поделенията на Сухопътни войски и Военно-въздушните сили на Пловдивския гарнизон от президента Румен Радев. През септември 1885-та, на седмата година от свободата, българите решават да вземат съдбата си в свои ръце. Не ги спира нищо - нито несправедливите договори, нито враждебността на Великите сили. Онзи вдъхновен, възрожденски народ има една цел: Съединението. И я постига с дързост и всеотдайност, отбеляза в словото си президентът Румен Радев, цитиран от  Събираме се от година на година на славните дати да поменем героите, да почетем делата им. Гордеем се с чужди подвизи, а достойното минало е утеха за безпътното ни настояще, заяви Радев. Редно е да се запитаме - какво остава днес от духа на Съединението? Защо потомците на българите от Княжеството и Източна Румелия, които се събраха в общ дом, днес наричат България \"тази държава\", а мнозина я напускат? Българският ХХ век бе белязан от трагедии, които внесоха разкол в обществото. Уви, дори демокрацията не успя да го излекува. Защото Съединението е еднократен акт, но единението е въпрос на съзряване. За героите от Възраждането България стоеше по-високо от користта, от славата и дори от живота им. Този зрял дух възроди България. А днес този дух остана да живее само в книгите и в сърцата на най-ревностните от вас, посочи държавният глава. Някои побързаха да обявят държавите и нациите за отживелица в глобалния свят. Пренаписваше се историята. Но махалото днес отива в обратната посока. Народите се обръщат отново към себе си и безродността вече не е модерна. Този процес обаче има своите скрити рискове. За да не скочим от националнихилизма в национализма и ксенофобията, трябва да се обърнем към нашата история и просветления патриотизъм на възрожденците. Зрелият патриотизъм не говори високо, а проникновено. Не се гордее с чужди подвизи, а более за близкия тук и сега. Не битува само в историята, а твори достойното настояще, добави президентът Радев. Той призова: \"Нека всеки празник бъде повод да виждаме себе си в историята. Да почитаме миналото с ясното съзнание, че нашето единение днес е най-голямата почит към делото на онова Съединение, което ни завещаха героите от 1885 г.\". Всяка година на този ден преосмисляме силата на девиза \"Съединението прави силата\", което е израз на непреодолимия патриотичен подем за Съединението на Княжество България и Източна Румелия, каза в приветствието си кметът на Пловдив Иван Тотев. По думите му пловдивчани имат статут и самочувствие, защото са изградили своя град не само като най-големия и най-богатия, но и като духовния център на българските земи. Шести септември 1885 година е най-пловдивският ден в новата българска история. Денят, в който тракийските българи остават верни на заветите на предците, макар да знаят, че Съединението ще ги откъсне от пазарите на Османската империя и ще навреди на тяхното благосъстояние, добави кметът. И днес, само месеци преди градът ни да бъде първата за България Европейска столица на културата, можем гордо да заявим: Всяко идване в нашия град е среща с най-ценните уроци на Съединението и най-съкровените изяви на българския дух, каза още Иван Тотев. На тържествената заря-проверка присъстват председателят на парламентарната група на ГЕРБ Цветан Цветанов, лидерът на БСП Корнелия Нинова, лидерът на \"Воля\" Веселин Марешки, депутати, областният управител на Пловдив Здравко Димитров, командири на поделения от Пловдивския гарнизон. Пред паметника на Съединението бяха положени цветя от името на всички държавни институции, представители на местната власт, политически партии и обществени организации, от десетки граждани. Тържествената заря-проверка бе предшествана от възстановка на по-важните моменти на събитията от 6 септември 1885 година, реализирана от комитет \"Родолюбие\". В катедралния храм \"Света Богородица\" пловдивският митрополит Николай отслужи молебен за здраве и просперитет на целия български народ. В знак на признателност бяха положени цветя пред паметника на Захари Стоянов и паметната плоча на майор Райчо Николов. По-рано днес официалните лица посетиха Музея на Съединението, където е експонирана Националната изложба \"Пловдив в културната история на България\". Според директора на музея Стефан Шивачев изложбата е постигнала целта си - да събере исторически свидетелства, които предопределят определението, че Пловдив е \"духовен център на българските земи през 19 и 20 век\". Това, по думите му, предшества избора на града за Културна столица на Европа през 2019 година.", "date": "2018.09.06", "title": "Румен Радев: Нека всеки празник бъде повод да виждаме себе си в историята"}
{"url": "https://www.bgonair.bg/world/2018-09-06/bivsh-strateg-na-tramp-predvizhda-revolyutsiya-i-kriza-v-sasht", "text": "Революция и финансова криза в САЩ - това предвижда бившият стратег на президента Доналд Тръмп Стив Банън в нов документален филм.  Лентата беше представена на филмовия фестивал във Венеция. По думите на Банън, ако не се позволи разпространие на богатството, в страната ще има революция.  И изтъква, че е необходимо радикално преструктуриране. Той определя отстраняването на бившия директор на ФБР Джеймс Коми като грешка и признава, че не е обиден на Тръмп за това, че го е уволнил през август миналата година.", "date": "2018.09.06", "title": "Бивш стратег на Тръмп предвижда революция и криза в САЩ"}
{"url": "https://www.bgonair.bg/world/2018-09-06/samolet-beshe-postaven-pod-karantina-v-nyu-york", "text": "Самолет на авиокомпанията \"Емирейтс\", с 521 души на борда, бе поставен под карантина на международното летище \"Джон Кенеди\" в Ню Йорк. Мярката бе предприета заради съобщение за болни хора на борда, които внезапно се почувствали зле по време на полет 203 от Дубай. При кацането си в Голямата ябълка на борда на самолета веднага се качили служители на Центъра за контрол и превенция на болестите. 11 души са били хоспитализирани, но властите не дадоха информация от какво точно са се разболели. Сред пътниците на борда на самолета е бил и рапърът Ванила Айс, който успокои феновете си в социалната мрежа Туитър, че е невредим.", "date": "2018.09.06", "title": "Самолет беше поставен под карантина в Ню Йорк"}
{"url": "https://www.bgonair.bg/world/2018-09-06/velikobritaniya-obvini-putin-za-otravyaneto-na-skripal", "text": "Британският министър по въпросите на сигурността Бен Уолъс обвини руския президент Владимир Путин, че е отговорен за нападението с \"Новичок\", извършено през март срещу бившия руски шпионин Сергей Скрипал и неговата дъщеря в Англия, предаде Франс прес, цитиранa от  \"В крайна сметка, разбира се, той е отговорен, той е ръководителят на държавата\", каза Уолъс в ефира на \"Би Би Си радио 4\". Вчера британската премиерка Тереза Мей обвини руското военно разузнаване (ГРУ), че стои зад покушението. \"В края на краищата е (отговорен), имайки предвид, че той е президентът на Руската федерация и че неговото правителство контролира, финансира и ръководи военното разузнаване\", добави Уолъс. Според Лондон атаката е дело на двама агенти на ГРУ, идентифицирани от британската полиция като руските граждани Александър Петров и Руслан Боширов. Полицията смята тези имена за псевдоними. Издадена е заповед за арест на двамата. А Съветът за сигурност на ООН заседава извънредно по случая \"Скрипал\".  САЩ, Франция, Германия и Канада обявиха, че подкрепят Лондон за това, че Русия стои зад атаката.  Москва категорично отхвърля нападките. ", "date": "2018.09.06", "title": "Великобритания обвини Путин за отравянето на Скрипал"}
{"url": "https://www.bgonair.bg/world/2018-09-06/sled-misisipi-tropicheskata-burya-gordan-otslabna", "text": "Тропическата буря \"Гордън\" отслабна, преминавайки над централната част на щата Мисисипи. Стихията взе една жертва - бебе, намирало се в каравана, върху която падна повалено от вятъра дърво. Бурята донесе със себе си ветрове със скорост от 112 километра в час и проливни дъждове. На някои места бе издадено предупреждение за опасност от наводнения.", "date": "2018.09.06", "title": "След Мисисипи, тропическата буря \"Гордън\" отслабна"}
{"url": "https://www.bgonair.bg/denqt-on-air/2018-09-06/agent-tenev-ako-saedinenieto-tryabvashe-da-se-sluchi-dnes-to-edva-li-shteshe-da-prosashtestvuva", "text": "\r\n Aко Съединението трябваше да се случи днес, то едва ли щеше да просъществува. Българите днес не биха се обединили дори в името на една велика държава, каквато днес за съжаление не сме. Това коментира в студиото на  журналистът и художник Иван Тенев, известен с псевдонима Агент Тенев по повод 133-годишнината от Съединението на Княжество България с Източна Румелия. \"Много хора биха си казали, че това звучи твърде песимистично и съм прекалено краен, но на фона на случващото се в държавата ни, това е горчивата истина\", каза още той. Пред   Агент Тенев даде за пример разделението в културата на страната ни и по-специално в музикалните жанрове. \"Това е пагубно за самата музика. Наблюдава се едно разкъсване и разпръскване на таланти и възможности\", допълни той в студиото на Ганиела Ангелова.", "date": "2018.09.06", "title": "Агент Тенев: Ако Съединението трябваше да се случи днес, то едва ли щеше да просъществува"}
{"url": "https://www.bgonair.bg/denqt-on-air/2018-09-06/v-denya-na-saedinenieto-zashto-balgarite-sme-obedineni-samo-po-praznitsi", "text": "\r\n На 6 септември България празнува обединението на Княжество България и Източна Румелия. То се случва през есента на 1885 г. и е координирано от Българския таен централен революционен комитет (БТЦРК). На този ден  народът отхвърля една несправедливост, наложена от Великите сили през юни 1878 г. Берлинският конгрес от 1878 г. разделя България на Княжество България и Източна Румелия. Останалото под османска власт българско население се стреми към обединяване с освободените българи. \"Съдинението прави силата\" пише на българския парламент. Новият политически сезон обаче започна с поредна порция раздори. \"Майстори сме на това да обливаме обществото с негативи и отрицание. Когато обаче няма граници, не е добре за никого\", коментира в студиото на   председателят на парламентарната Комисия по културата и медиите Вежди Рашидов. По думите му за разединението на нацията към днешна дата са виновни както политиците, така и медиите.  \"Всички ние спомагаме за това обществото да бъде нервно, непоносимостта между хората да се увеличава с всеки изминал ден все повече и повече. И като че ли това стана стил на живот, което е отвратително\", допълни още гостът. Във връзка с борбата с войната по пътищата, Вежди Рашидов отсече, че дори да бъдат направени и 1000 нови държавни органи, ако никой не се подчинява на законите, то те никога няма да проработят. \"Как не се научихме да изграждаме еталоните на нашето общество? От сутрин до вечер лидерът на БСП Корнелия Нинова говори за оставки. Всички страдаме заради ужасната трагедия, която се случи край Своге. Опозицията обаче прекали. Хората, които загинаха в катастрофата още не бяха погребани, когато се започна едно страшно говорене. Медиите от своя страна пък спомогнаха да се раздуе огромен скандал\", каза депутатът от ГЕРБ пред  .", "date": "2018.09.06", "title": "В Деня на Съединението: Защо българите сме обединени само по празници?"}
{"url": "https://www.bgonair.bg/world/2018-09-06/dvama-dushi-i-120-raneni-sled-zemetresenie-na-severniya-yaponski-ostrov-hokaydo", "text": "\r\n Най-малко осем души загинаха, над 140 са ранени, а близо 40 други са в неизвестност  след силното земетресение, разтърсило северния японски остров Хокайдо. Епицентърът на труса с магнитуд 6,7 по Рихтер бе в окръг Ибури, на дълбочина 37 километра. Разтърсването на земните маси предизвика свлачища на много места. Има десетки разрушени и затрупани от земната маса къщи. Електроцентралите на остров Хокайдо спряха работа като предпазна мярка, което остави 3 милиона домакинства без ток. Главното летище в района също е затворено, след като покривът му бе разрушен. Не се движат влаковете и обществения транспорт. Властите изпратиха 25 000 души от гражданска защита, за да помогнат на пострадалите. Спасителни екипи издирват оцелели под срутените сгради.", "date": "2018.09.06", "title": "Поне 8 души загинаха, а над 140 са ранените след земетресение на японския остров Хокайдо"}
{"url": "https://www.bgonair.bg/denqt-on-air/2018-09-06/133-g-ot-saedinenieto-ne-biva-da-sme-chernogledi-kam-segashnoto-tvardi-istorik", "text": "\r\n Днес честваме 133 години от Съединението на Княжество България и Източна Румелия. Въпреки днешната празнична екзалтация, почти веднага след празника ще видим, че далеч не сме толкова обединени, колкото ни се иска. А защо това е така? Според историка и бивш ректор на Софийския университет проф. Иван Илчев няма чак толкова голяма разлика между миналото и днес.  \"Времето на съвременниците ни почти никога не е било хубаво. Съединението е правено от живи хора. Те са били със своите пристрастия, предпочитания и политически ориентации. Тогава е имало хора, които не са го приемали. По време на Сръбско-Българската война е имало политици в София, които са били готови радушно да посрещнат сърбите. Не трябва да гледаме чак толкова черногледо на сегашното или да възхваляваме миналото\", подчерта гостът в \"Денят ON AIR\".  По думите на проф. Илчев, ако искаме да сме по-единни, то трябва да намалим градуса на политическото напрежение.  \"Политическият диалог се води на изключително ниско ниво. Почти го няма. В еталон за политиците се превръща низкото и долното. Няма разлика между власт и опозиция. Напрежение във властта винаги е имало. Лошото е сега, че не се вижда идея зад действията на опозицията или властта. Става въпрос за идея, подкрепена с икономически и демографски анализ на страната. За мен е страшна липсата на инвестиционен интерес\", отбеляза ученият пред Bulgaria ON AIR.   Темата на разговора премина и към новините има на Република Македония. Проф. Иван Илчев посочи, че досегашното име на съседката ни предявява много по-големи териториални претенции от готвеното ново име – Република Северна Македония.  \"Странни ми бяха напъните на някои политици да протестират срещу името Северна Македония. Като 25 години никой нищо не каза. Ние не можем да наложим на Македония каква да ѝ бъде политиката\", категоричен бе той.  Тази година са обявени 850 свободни места в СУ. Изправен ли е пред трудности университетът? \"Системата продължава да принуждава университетите да обявяват предварително високи свободни места, а е пределно ясно, че никой няма да ги заеме. Това е поради финансирането на калпак. Махнете го и веднага ще спаднат числата\", изтъкна историкът. ", "date": "2018.09.06", "title": "133 г. от Съединението: Не бива да сме черногледи към сегашното, твърди историк"}
{"url": "https://www.bgonair.bg/bulgaria/2018-09-06/nankov-nyama-da-se-razdeli-s-posta-si-moskovski-i-radev-obache-si-otivat", "text": "Николай Нанков, министърът на регионалното развитие и благоустройството в оставка, все пак ще остане на поста си. Това потвърдиха високопоставени източници от Министерски съвет и близки до политическите кабинети на ГЕРБ и Обединени патриоти. Свободни ще бъдат само постовете на Ивайло Московски и Валентин Радев. Лично премиерът и лидер на ГЕРБ Бойко Борисов обаче е забранил на своите да коментират оставките на тримата министри, признаха депутати от управляващото мнозинство, пише в.\"Труд\". \r\n  \r\n\"Решения ще се вземат на съвета на коалицията в понеделник\", отсякал Борисов. Попитан дали ще оттегли оставката си, министър Нанков вчера лаконично отговори: \"Категорично, не!\". Той беше в парламента където отговаряше на въпроси от парламентарния контрол. В пленарната зала министърът обяви, че на всички пътища в страната ще бъде направена паспортизацията, което би трябвало да установи дефектите и опасностите по цялата пътна мрежа. \"През тази година ще се направят конкретни одити, а в последствие ще се направи и паспортизация на всички пътища. Т.е. по абсолютно всички пътища дефектите ще бъдат установени. Има идеи и за информационна система, която онлайн да следи в 24-часов режим и пътната обстановка\", обясни той.", "date": "2018.09.06", "title": "Нанков няма да се раздели с поста си, Московски и Радев обаче си отиват?"}
{"url": "https://www.bgonair.bg/bulgaria/2018-09-06/malniya-podpali-zhilishten-blok-v-gorna-oryahovitsa", "text": "Мълния е предизвикала пожар в апартамент в Горна Оряховица по време на разразилата се силна гръмотевична буря с пороен дъжд в сряда вечерта, съобщиха от пожарната във Велико Търново. Сигналът за пожара в жилище на ул.\"Родопи\" е получен в 18:27 ч. в Оперативен център Велико Търново от тел. 112. Веднага на мястото пристигнал специализиран автомобил с трима огнеборци, които овладели стихията. Огънят обаче е унищожил обзавеждане и техника, има опушени 100 кв.м стени. Според данни на живущи в блока, непосредствено преди пожара сградата е била поразена от мълния. ", "date": "2018.09.06", "title": "Мълния подпали жилищен блок в Горна Оряховица"}
{"url": "https://www.bgonair.bg/direktno/2018-09-06/za-6-septemvri-prez-pogleda-na-istorik-i-kraeved", "text": "\r\n Всеки от нас познава поне по един патриот, историк, краевед, родолюбец или изследовател. В следващото видео ще ви разкажем за една интересна личност от Търговище. Личност, която притежава качествата на споменатия тип хора. А по професия е учител, който скоро ще се пенсионира и ще има повече време да прави това, което го вълнува и прави с огромно желание.", "date": "2018.09.06", "title": "За 6 септември през погледа на историк и краевед"}
{"url": "https://www.bgonair.bg/bulgaria/2018-09-06/protest-zatvarya-patya-sofiya-svoge-nastoyavat-za-kachestveni-remonti", "text": "Тази вечер жителите на Своге излизат на протест заради опасната отсечка, на която в катастрофа загинаха 17 души.  Демонстрацията започна в 19 ч. и ще блокира пътя към София за известно време.  \"Доволни сме, че започна ревизия на пътя. Започна ремонтът, но той не е качествен. Няма отводняване, а мантинелата все още навлиза в пътя. АПИ трябва да са отговорни, тъй като пътят е републикански. От Агенцията казаха, че общината е отговорна, но оттам нищо все още не са ни казали. Всички опасни участъци са боядисани в червено, за да се поправят по-късно\", сподели Таня Грозданова, част от протестиращите.   ", "date": "2018.09.06", "title": "Протест затваря пътя София-Своге: Настояват за качествени ремонти!"}
{"url": "https://www.bgonair.bg/bulgaria/2018-09-06/natsionalite-debyutirat-v-ligata-na-natsiite-sreshtu-udoben-sapernik", "text": "\r\n Националният отбор на България ще стане част от историята днес със своето участие в дебютното издание на Лигата на нациите.  Турнирът цели да замени приятелските мачове между националните отбори. Лигата дава отличен шанс както на отборите от най-силните урни, така и абсолютния аутсайдер за място на Евро 2020. За целта трябва да бъде спечелена първо групата, а след това и плейофната фаза в съответната дивизия. Словения приема България в двубой от Лига 3 на Група С. Двата тима ще се изправят на стадион \"Стожице\" в 21:45 часа българско време. България има стопроцентов актив в мачовете си със Словения, показва статистиката. Досега националите са се изправяли срещу бившата юго-република два пъти, информира  .  Това се случи в квалификациите за Евро 2008. Тогава записахме два успеха, без да допуснем гол - 3:0 у дома на днешната дата през 2006 година и 2:0 на 21 ноември през 2007 година.", "date": "2018.09.06", "title": "Националите дебютират в Лигата на нациите срещу удобен съперник"}
{"url": "https://www.bgonair.bg/bulgaria/2018-09-06/v-denya-na-saedinenieto-plovdiv-na-protest-sreshtu-upravlenieto", "text": "\r\n Денят на Съединението се оказа и повод за разединение. Докато в цялата страна хората празнуваха, в Пловдив около 300 души се събраха на протест срещу управлението в държавата.  Участниците в демонстрацията излязоха в центъра на града и се обявиха за лустрация на трите власти, съд за прехода, смяна на системата на управление на България и избори в държавата чрез Велико Народно събрание.  Събитието се организираше в социалните мрежи, а инициаторите избраха именно деня на 133-ата годишнина от Съединението на България, за да изразят недоволството си.", "date": "2018.09.06", "title": "В Деня на Съединението - Пловдив на протест срещу управлението"}
{"url": "https://www.bgonair.bg/direktno/2018-09-06/kade-se-namirat-dvorat-na-kirilitsata", "text": "\r\n В следващото видео ще ви разкажем за едно място, за което напълно важи изречението „По добре един път го виж, отколкото десет пъти да го чуеш“. То се намира в някогашната Първа столица на България – град Плиска. Нарекли са го „Двор на кирилицата“ и е направено по повод 1150 годишнината от покръстването", "date": "2018.09.06", "title": "Къде се намирът Дворът на кирилицата"}
