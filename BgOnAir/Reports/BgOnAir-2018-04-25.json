{"url": "https://www.bgonair.bg/world/2018-04-25/bez-poveche-kolela-v-stara-praga", "text": "Спират велосипедите в старата част на Прага. Властите забраняват придвижването с колела в часовете, когато потокът от туристи е най-голям. Любителите на колоезденето възразяват, че над 1000 автомобила имат специални разрешения да се движат в Стария град. А данните за последните десет години показват, че 21 пешеходци са били ударени от кола в Прага. Инцидентите с велосипеди са в пъти по-малко - едва 3. В същото време в града на 1000 жители се падат 900 автомобила, което е близо два пъти повече от други западни градове.", "date": "2018.04.25", "title": "Без повече колела в стара Прага"}
{"url": "https://www.bgonair.bg/world/2018-04-25/ostavka-v-madrid-regionalniyat-prezident-e-obvinena-v-krazhba-ot-magazin", "text": "Президентът на регион Мадрид в Испания Кристина Сифуентес подаде оставка. Причината за това е скандалът, който се разрази, след като тя беше обвинена в кражба от магазин. На кадри, които са заснети преди няколко години, личи как 53-годишната Кристина Сифуентес краде продукти от магазин.", "date": "2018.04.25", "title": "Оставка в Мадрид: Регионалният президент е обвинена в кражба от магазин"}
{"url": "https://www.bgonair.bg/economy/2018-04-25/rusnatsite-se-otpravyat-kam-balgariya-za-mayskite-praznitsi", "text": "България е на четвърто място сред предпочитаните от руснаците туристически дестинации за майските празници. Това показва изследване на Асоциацията на руските туроператори, похвали се писмен отговор на депутатски въпрос ресорният министър Николина Ангелкова. Руските туристи са били на пето място по брой през миналото лято, а през тази година интересът им дори се увеличава – има ръст на ранните записвания за лятна отмора по Черноморието, както и повече издадени визи. Руснаците продължават да са много важни за българските курорти през лятото, а Министерството на туризма рекламира Черноморието все по-активно, допълва Ангелкова. Над половин милион руснаци са предпочели да почиват в България през 2017 г., а за 400 хил. руснаци България е втори дом.  От началото на тази година до момента консулската служба към българското посолство в Москва е издала със 7,9% повече туристически визи в сравнение със същия период на миналата година. 50 руски туроператори са подали документи за акредитация, като имат намерение да работят активно на нашия пазар. \r\nКонсулството ни в Екатеринбург също отчита ръст на издадените визи и увеличение на заявките на туроператорите. До момента фирмите, които ще водят руснаците в България, са 18, като само за 10 дни документи са подали 7 агенции. По данни на туристическите агенции от Уралския регион ранните записвания за почивка са много активни, като при тях има увеличение от 20% в сравнение с миналата година, което в условията на покачване на цените прави България една от най-търсените дестинации за лятна почивка. Полетите на туроператорите започват в края на май и както и през 2017 г. ще има както редовни, така и чартърни програми с полети до Варна и Бургас. Ръстът на руските туристи у нас нараства плавно от 2016. България беше отличена и с награда за най-добрата дестинация за семейна почивка на руските туристи, припомня Ангелкова. Министерството на туризма продължава активно да рекламира на руския пазар, като залага на съотношението цена – качество, безопасност, екологична храна, културна и духовна близост с Русия. Работи се и за разширяването на предлагането. Към традиционния летен и зимен туризъм се представят възможностите за допълнителни екскурзии, програми и мероприятия, които да обогатят почивката, която България предлага на активния руски турист.", "date": "2018.04.25", "title": "Руснаците се отправят към България за майските празници"}
{"url": "https://www.bgonair.bg/economy/2018-04-25/30-ot-balgarite-zhiveyat-v-tezhki-materialni-lisheniya", "text": "\r\n Почти всеки трети българин живее в сериозен риск от бедност, според данните на Евростат. Средно 6,7 процента от хората в Европейския съюз живеят в тежки материални лишения, у нас цифрите показват около 30%. Според европейските показатели, човек е изложен на риск от бедност, когато не може да плаща сметките си навреме, да отоплява жилището си, да се справя с неочаквани разходи, да има телевизор, пералня, кола и телефон, и да може да си позволи почивка далеч от дома. Най-ниски нива на материални лишения са регистрирани в Швеция, Люксембург, Финландия. В другия край на скалата, страните от ЕС, в които се регистрира най-висок процент на хора в материални лишения са: България, Гърция, Румъния и Унгария.", "date": "2018.04.25", "title": "30% от българите живеят в тежки материални лишения"}
{"url": "https://www.bgonair.bg/world/2018-04-25/tramp-i-makron-nishtiha-yadrenata-programa-na-iran-i-krizata-v-siriya", "text": "\r\n Президентите на САЩ и Франця Доналд Тръмп и Еманюел Макрон обсъдиха ядрената програма на Иран и кризата в Сирия при първата си среща в Овалния кабинет.  Междувремнно съпругите им - Мелания и Брижит се насладиха на спокоен следобед в Националната художествена галерия във Вашингтон.  Гвоздеят в програмата на френския президент Еманюел Макрон в САЩ бе тържествената държавна вечеря в Белия дом – първият официален прием, който Доналд Тръмп дава за гостуващ държавен глава.  На събитието присъсваха около 120 гости, които се насладиха на кулинарните шедьоври на главния готвач на Белия дом Кристета Комърфорд. За доброто настроение на гостите пък се погрижи оркестърът на Националната опера на Вашингтон.", "date": "2018.04.25", "title": "Тръмп и Макрон нищиха ядрената програма на Иран и кризата в Сирия"}
{"url": "https://www.bgonair.bg/denqt-on-air/2018-04-25/nyamalo-sdelka-za-chez-a-ako-se-promeni-zakonat-za-energetika-kevr-mozhe-da-se-namesi", "text": "\r\n Сделката за продажбата на ЧЕЗ все още не е приключила. Ако бъдат приети предложените от групата на \"Обединени патриоти\" промени в Закона за енергетиката, според които КЕВР да може да проверява и да се произнася при продажба на енергийни компании, то това ще може да стане и по тази сделка. Това е мнението на депутатът от ОП Александър Сабанов. \"Тогава КЕВР ще може да влезе и да научи доста факти и обстоятелства, включително и относно тръжната процедура\", заяви той в студиото на \"Денят ON AIR\". Промените предстои да бъдат гласувани утре, а Сабанов каза, че се надява ГЕРБ да подкрепят предложението. \"От известно време ги наблюдаваме как се заиграват с ДПС. Нещо, което нито ни е приятно, нито ще го търпим\", заяви народният представител пред Bulgaria ON AIR. Александър Сабанов подчерта, че ГЕРБ и ДПС се притесняват от предложените промени в енергийното законодателство, но не знае защо. Той обвини водещата партия в управляващата коалиция в липса на диалог и неспазване на обещания.  ", "date": "2018.04.25", "title": "Нямало сделка за ЧЕЗ, но КЕВР може и да се намеси"}
{"url": "https://www.bgonair.bg/world/2018-04-25/napadatelyat-s-vana-v-toronto-publikuval-shifrovano-saobshtenie-vav-facebook-predi-atakata", "text": "Алек Минасян, който е обвинен за смъртта на 10 души при кървавата атака в Торонто, публикувал \"шифровано\" съобщение във Facebook минути преди да се вреже с ван в група пешеходци.  Във вече изтрития си акаунт в социалната мрежа 25-годишният мъж приветства студент, убил шестима и ранил 13 души при стрелба и нападения с нож край Калифорнийския университет в Санта Барбара през 2014 г.  Той нарекъл убиеца от Калифорния \"Върховният джентълмен\". При нападението бяха убити 10 и ранени 15 души.  Вчера Алек Минасян се появи за кратко в съда, за да чуе обвиненията срещу него. Изглеждаше, че той разбира какво се случва и говореше тихо с адвоката си.  Следващото заседание на съда е насрочено за 10 май. Минасян не е известен на полицията и няма криминално досие.", "date": "2018.04.25", "title": "Нападателят от Торонто с \"шифровано\" съобщение във Facebook преди атаката"}
{"url": "https://www.bgonair.bg/world/2018-04-25/nay-malko-10-zhertvi-pri-pozhar-v-petrolen-kladenets-v-indoneziya", "text": "Най-малко 10 са жертвите на пожар, който бушува в незаконен петролен кладенец в Западна Индонезия. Десетки са ранените.  Стихията е причинена от разлив на петрол. Огънят все още не е потушен и овладяването му ще бъде трудно, съобщиха местните власти.", "date": "2018.04.25", "title": "Най-малко 10 жертви при пожар в петролен кладенец в Индонезия"}
{"url": "https://www.bgonair.bg/world/2018-04-25/sblasatsi-belyazaha-polufinala-ot-shampionska-liga", "text": "Сблъсъци белязаха снощи полуфинала от Шампионската лига, в който Ливърпул надигра Рома с 5:2. 53-годишен мъж е в критично състояние, след като беше нападнат пред стадион \"Анфийлд\" в Ливърпул малко преди началото на мача.  Пострадалият е с травми по главата. Полицията задържа двама фенове на Рома – на 25 и 26 години, които са обвинени в опит за убийство.  Въпреки засиленото полицейско присъствие привърженици на двата отбора се сбиха и в една от страничните улиците край стадиона.  След намесата на органите на реда има задържани, а на пострадалите бе оказана медициснка помощ.", "date": "2018.04.25", "title": "Сблъсъци белязаха полуфинала от Шампионската лига между \"Ливърпул\" и \"Рома\""}
