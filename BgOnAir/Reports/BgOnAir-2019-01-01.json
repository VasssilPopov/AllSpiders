{"url": "https://www.bgonair.bg/world/2019-01-01/kim-chen-un-gotov-za-nova-sreshta-s-tramp-za-postigane-na-rezultati", "text": "Cевернокорейският лидер Ким Чен Ун заяви, че решимостта му за пълна денуклеаризация остава непроменена, но може да се наложи да потърси \"нов път\", ако САЩ продължат да искат едностранни действия от КНДР, предаде Ройтерс, цитирана от  . Ким допълни в новогодишното си обръщение, че ще има по-бърз напредък към денуклеаризация, ако САЩ предприемат съответни действия. Той каза, че е готов отново да се срещне с американския президент Доналд Тръмп по всяко време, за да бъдат постигнати резултати, които международната общност би приветствала. По думите му обаче Северна Корея не би имала \"друг избор, освен да потърси нов път, за да защити своя суверенитет\", ако САЩ \"погрешно преценят търпението на нейния народ, насила ѝ наложат нещо и упражняват санкции и натиск, без да спазват обещание, което са дали пред целия свят\". Ким призова Южна Корея да спре съвместните военни учения със САЩ и каза, че на Корейския полуостров не трябва да бъдат разполагани стратегически военни активи. Изявлението му вероятно ще засили нарастващия скептицизъм за това дали КНДР възнамерява да се откаже от програмата си за ядрени оръжия. На среща през юни Ким и Тръмп обещаха да работят за денуклеаризация и да изградят \"траен и стабилен\" мирен режим, но оттогава не е постигнат особен напредък, а сателитни снимки показват продължаваща дейност в ядрени и ракетни обекти в Северна Корея.", "date": "2019.01.01", "title": "Ким Чен Ун готов за нова среща с Тръмп за постигане на резултати"}
{"url": "https://www.bgonair.bg/world/2019-01-01/rumaniya-poema-predsedatelstvoto-na-saveta-na-evropeyskiya-sayuz", "text": "Румъния поема председателството на Съвета на Европейския съюз. През следващите шест месеца Букурещ ще координира съюза в период, когато се очаква Великобритания да напусне Европейския Съюз, ще се състоят избори за Европейски парламент, ще се определя съставът на новата Европейска комисия и ще се водят преговорите по следващата многогодишна финансова рамка за периода 2021-2027 година. Председателството преминава под лозунга \"Сближаването - обща европейска ценност\". Букурещ поема ротационното председателство на фона на охладнели отношения с Брюксел заради съдебната реформа, която се възприема като отстъпление в борбата с корупцията и нарушаване на принципа за независимо правосъдие.", "date": "2019.01.01", "title": "Румъния поема председателството на Съвета на Европейския съюз"}
{"url": "https://www.bgonair.bg/bulgaria/2019-01-01/v-pamet-na-boyan-petrov-alpinista-koyto-zagubihme-prez-2018-godina", "text": "\r\n 19 върхове, изкачени за последните 18 години, 10 от тях осемхилядници. За него хората казват, че смелостта и жаждата за нови приключения е по-силна от всичко. През 2018 година загубихме алипиниста Боян Петров, но богатото му наследство остава. Наред с изкачването на височини, Боян Петров успява два пъти да пребори рака и да живее с тежка форма на диабет. През годините, неколкокрано съдбата му е поднасяла изпитания, които успява да преодолее. \"През 2009 г. Боян Петров пропадна в ледникова цепнатина, а испански алипинисти го спасиха. На слизане от К2 получи хипогликемична криза, а през 2013 г. имаше опасност за живота му след като беше ударен от автомобил на магистрала \"Струма“. Въпреки това, твърдеше че никога не мисли за най-лошото\", сподели Петко Петков пред Bulgaria ON AIR. Шиша Пангма спъна Боян Петров по мечтания път към Еврест.  Според приятелите и колегите на Боян той е изкачил върхове, до които друг едва ли ще може да се докосне.  На всички онези, които Боян Петров е вдъхновил, остава дългът да се борят за неговите каузи.  \"Давам си сметка, че щом съм горе, значи съм уцелил правилните стъпки по дългия път към облаците. Става ми леко, крилата ми порастват с още няколко пера, а желанието за следващия връх е отново посято.\" - Боян Петров (1973-2018)", "date": "2019.01.01", "title": "В памет на Боян Петров - алпиниста, когото загубихме през 2018 година"}
{"url": "https://www.bgonair.bg/world/2019-01-01/trima-dushi-sa-postradali-sled-napadenie-s-nozh-v-manchestar", "text": "Нападение с нож в британския град Манчестър. Инцидентът е станал на жп гара \"Виктория\". Трима души са пострадали. Полицията е задържала нападателя. Силите за сигурност са използвали лютив спрей. При арестуването на мъжа, единият от полицаите е пострадал. Британската служба за борба с тероризма разследва случая.", "date": "2019.01.01", "title": "Трима души са пострадали след нападение с нож в Манчестър"}
{"url": "https://www.bgonair.bg/world/2019-01-01/s-pishtni-praznenstva-i-zrelishtno-svetlinno-shou-svetat-posreshtna-2019-godina", "text": "\r\n Пищни фойерверки белязаха началото на 2019 година в Нова Зеландия и Австралия. В Сидни над един милион души се събраха да наблюдават зрелищното светлинно шоу. В продължение на 12 минути небето над града беше обагрено от над 100 000 фойерверки с различни ефекти.  Впечатляващи фойерверки имаше и в Тайван, Хонконг. Хиляди се събраха и в центъра на Пхенян. Те посрещнаха новата година с музикална шоу програма и много фойерверки. Пищни тържества белязаха началото на новата 2019 година и в Европа. Грандиозно светлинно шоу и на плажа Копа Кабана в Рио де Жанейро. 10-минутна заря обагри небето.  В Ню Йорк на Таймс Скуер хиляди се събраха под дъжда, за да станат свидетели на спускането на кристалната топка, даваща началото на новата година. ", "date": "2019.01.01", "title": "С пищни празненства и зрелищно светлинно шоу светът посрещна 2019 година"}
{"url": "https://www.bgonair.bg/denqt-on-air/2019-01-01/nova-godino-nova-godino-dobre-si-doshla", "text": "В предаването \" \" гостуват изпълнителите Богдана Карадочева и Васил Найденов. \"Молим се за здраве, песни, музика и приятели - това е най-важното\", заяви певицата. По думите на Васил Найденов годините летят неусетно. Певецът сподели, че през изминалата 2018 година е бил много деен и често са го питали как се справя.  Пред   изпълнителите  коментираха  младите хора в страната. \"Много са апатични, което ме тревожи. Когато настъпиха промените, ние бяхме млади и много енергични. Намирам, че не ги интересува много, като че ли техният живот не зависи от това, което се случва в държавата, всеки нанякъде сам се оправя\", обясни  Богдана Карадочева. Според Васил Найденов все още в България има млади хора, които са останали да живеят и работят тук и да си пробват силите, но не са социални.  Богдана Карадочева коментира, че при нас демокрацията е малко криворазбрана, защото тя значи свобода на словото, свобода на мисъл, свобода на действие, но подчинени на закони, а тук никой не им се подчинява.  \r\nИ двамата бяха категорични, че в българските радиа липсва усещането, че се слуша българска музика. Васил Найденов коментира, че начинът да се слушат песните им, е да се плати на компании, което той никога не би направил. \"Не става дума, че нямам такива пари или не мога да намеря спонсори, но не е това начинът. Това е обидно, защото ти самият се чувстваш като платен. Обиден съм на органите, които повеляват каква квота българска музика трябва да има в тази държава\", заяви Найденов. По думите на Карадочева в миналото редакторите в радиото са били по-осведомени и са разбирали от музика. Според нея много неща са се променили за добро - България не е същата, не сива и скучна, има свобода, но и опасност тя да се превърне в свободия. \r\n\"Медиите не пускат българска музика, защо да правим такава музика?\", заяви певецът п ред  \r\nНа финал Богдана Карадочева коментира, че България ще оцелее. По нейни думи българинът е жилав и трябва да вярваме в доброто, много да се обичаме и да се молим на Бог. Васил Найденов допълни, че по-интелигентните и по-можещите хора трябва да се съберат и да бъдат по-единни и да си помагат помежду си.      ", "date": "2019.01.01", "title": "Медиите не пускат българска музика, заяви дуетът, изпял \"Нова годино\""}
{"url": "https://www.bgonair.bg/economy/2019-01-01/za-treta-poredna-godina-se-otchita-izlishak-po-konsolidiranata-fiskalna-programa", "text": "Според предварителни данни се очаква салдото по консолидираната фискална програма (КФП) на касова основа за 2018 г. да бъде положително в размер на 163,5 млн. лв. или 0,2 % от прогнозния БВП. За трета поредна година се отчита излишък по консолидираната фискална програма, пише  . Според финансовото министерство България затвърждава позицията си сред държавите-членки на ЕС с най-ниско съотношение на държавния дълг към БВП, като се предвижда този показател да продължи да намалява до 2021 г. Спрямо заложената цел в Бюджет 2018 г. бюджетното салдо по КФП отчита номинално подобрение с близо 1,3 млрд. лева. \"Силното фискално представяне на България намери отражение и в годишните доклади на международните рейтингови агенции, като анализаторите посочват, че постигнатата финансова стабилност, ниският държавен дълг и присъединяването към валутния механизъм II (ERM II) ще засилят допълнително доверието към страната ни и са фактор за бъдещо повишение на рейтинга“, се казва в съобщението. Основни параметри по КФП по предварителни оценки: Приходите и помощите по КФП за 2018 г. се очаква да бъдат в размер на 39,644 млрд. лв. (103,7 % спрямо годишния разчет), като спрямо 2017 г. се отбелязва ръст от 4,327 млрд. лева. Ръстът спрямо предходната година се дължи основно на по-високите данъчни и неданъчни приходи, които нарастват с 3,748 млрд. лв. (11,1 %). Увеличение в размер на 578,8 млн. лв. се отчита и при постъпленията от помощи. Разходите по КФП (вкл. вноската на България в бюджета на ЕС) за 2018 г. са 39,480 млрд. лв., което е 100,4 % спрямо годишния разчет. Номиналното нарастване спрямо предходната година се дължи както на по-високите бюджетни разходи, така и на нарастването на разходите по сметките за средства от Европейския съюз. Ръстът на бюджетните разходи разходите се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.) и по-високите разходи за педагогическия персонал. По сметките за средства от ЕС нарастват основно капиталовите разходи. Частта от вноската на България в бюджета на ЕС, изплатена към 31 декември 2018 г. от централния бюджет, е 1,083 млрд. лв.", "date": "2019.01.01", "title": "За трета поредна година се отчита излишък по консолидираната фискална програма"}
{"url": "https://www.bgonair.bg/world/2019-01-01/9-dushi-sa-raneni-sled-kato-kola-se-vryaza-v-talpa-v-tokio", "text": "Инцидент в новогодишната нощ в Токио. Миниван се вряза в група празнуващи на една от най-оживените търговски улици в японската столица. Девет души са ранени, сред тях има и сериозно пострадали.  Зад волана на автомобила е бил 21-годишен младеж. Той успял да избяга от местопрестъплението, но по-късно е арестуван.  Първоначално мъжът казал на униформените, че целта му била да извърши терористичен акт. След това обаче признал, че действията му били насочени в отговор на смъртното наказание в страната. Подобна атака в Япония имаше и през 2008 година. Тогава изморен от живота мъж се вряза с камион в пешеходци и уби седем души.", "date": "2019.01.01", "title": "9 души са ранени, след като кола се вряза в тълпа в Токио"}
{"url": "https://www.bgonair.bg/bulgaria/2019-01-01/sled-praznitsite-ochakva-se-intenziven-trafik", "text": "Изключително интензивен трафик се очаква в последния от празничните дни, предупреждават от \"Пътна полиция\". От 14 до 20 часа се спира движението на камионите над 12 тона по магистралите и най-натоварените пътни артерии. Заради ремонтите на автомагистрала \"Хемус\" там също е създадена специална организация. Трафикът ще бъде умишлено забавян преди тунелите. ", "date": "2019.01.01", "title": "След празниците: Очаква се интензивен трафик"}
{"url": "https://www.bgonair.bg/bulgaria/2019-01-01/vinetka-samo-za-uikenda-veche-e-vazmozhno", "text": "От днес шофьорите на леки коли и всички превозни средства до 3,5 тона могат да се възползват от нова екстра на пътя - уикенд винетка. Тя ще струва 10 лева и ще важи от 12:00 часа в петък до 23:59 часа. в неделя. Тази възможност ще облекчи водачите, които пътуват по републиканската пътна мрежа по-рядко, пише  . Останалите цени на винетни такси остават непроменени. Няма да се променят цените на винетните такси и за тежкотоварни превозни средства - те ще важат до 16 август 2019 г., когато за тях влиза в сила тол системата и ще преминат на тол такса. Вече са продадени 13 000 електронни винетки, а 47 000 хартиени стикера са конвертирани, съобщиха от АПИ. От 1 януари 2019 г. в България се въвежда електронна винетка за ползване на платената пътна мрежа. От началото на продажбата на е-винетки на 17 декември 2018 г., вече са купени 13 000 за 1,3 млн. лв. Отбелязва се, че с влизане в сила на е-винетката отпада необходимостта да се залепва хартиен стикер на предното стъкло на пътното превозно средство. При проверка от контролните органи на пътя, шофьорите не са задължени да представят документ, удостоверяващ купена e-винетка. Хартиените винетни стикери, купени през 2018 г., които изтичат след 1 януари 2019 г., запазват своята валидност. Шофьорите трябва да ги запазят, залепени на предното стъкло на автомобила, до датата, на която изтичат. Сайтът bgtoll.bg дава възможност за конвертиране на валидните хартиени винетки към електронни, като операцията не е задължителна. Тя обаче се препоръчва за улеснение при пътуването. В Тарифата за таксите, които се събират от Агенция \"Пътна инфраструктура\", е определен и размерът за компенсаторната такса, която ще се заплаща от нарушителите, които ползват републиканската мрежа без платена пътна такса. За шофьорите на превозни средства над 12 тона тя ще бъде 175 лв., за пътните превозни средства между 3,5 и 12 тона - 125 лв., а за леките автомобили до 3,5 тона - 70 лв.  ", "date": "2019.01.01", "title": "Винетка само за уикенда? Вече е възможно."}
{"url": "https://www.bgonair.bg/bulgaria/2019-01-01/14-godishno-momche-e-v-reanimatsiya-sled-prepivane", "text": "Около 10 пияни младежи за преминали през Спешен център-Благоевград, съобщи Агенция \"Фокус\". 14-годишно момче е постъпило в реанимация, вследствие на прекомерна употреба на алкохол.  Няма сериозни инциденти след използване на пиротехнически материали, както и тежки пътни инциденти.", "date": "2019.01.01", "title": "14-годишно момче е в реанимация след препиване"}
{"url": "https://www.bgonair.bg/world/2019-01-01/zhaltite-zhiletki-protestiraha-vav-frantsiya-i-v-novogodishnata-nosht", "text": "\r\n \"Жълтите жилетки\" протестираха във Франция и в новогодишната нощ. Те отново изразиха недоволството си от високите данъци и политиката на президента Еманюел Макрон. Въпреки протестите Макрон обеща в новогодишното си обръщение да продължи с програмата си за реформи през 2019 година. С нетипично тържество жълтите жилетки отбелязаха настъпването на новата 2019-та година във френския град Нант. Вместо със заря, те застанаха на магистралата към летището на града. Със скандирания \"Ние сме жълтите жилетки“ протестиращите посрещаха и изпращаха преминаващите автомобили. Акцията им премина мирно, с музика и вино. \r\nНедоволството им е провокирано от високите данъци и политиката на президента Еманюел Макрон. За мнозина протестиращи той се превърна в мишена.  Напук на протестите в новогодишното си обръщение Макрон обеща да продължи със своята програма за реформи и през 2019 година. Той призова избирателите да се изправят пред икономическите реалности. \"През последните години ние се занимавахме с крещящо отричане на реалността. Изпитали сме гняв срещу несправедливости, гняв срещу темпото на глобализацията, срещу административна система, срещу дълбоките промени. Не можем да работим по-малко, да печелим повече, да намаляваме данъците и да увеличаваме разходите. Не сме се отказали от промените. Страната ни иска да изгради по-добро бъдеще. Това е урокът от 2018 г. в моите очи. Искаме да променим нещата, за да живеем по-добре, да защитим идеалите си\", заяви Еманюел Макрон.", "date": "2019.01.01", "title": "\"Жълтите жилетки\" протестираха във Франция и в новогодишната нощ"}
{"url": "https://www.bgonair.bg/bulgaria/2019-01-01/tsarkvata-pochita-sveti-vasiliy-veliki", "text": "\r\n Във всички епархии на Българската православна църква се отслужва тържествена света литургия по повод Васильовден. Тя символизира 1 януари и началото на новата година.  Българският патриарх Неофит отправи послание за мир и благодат през новата 2019 г. и поиска Бог на мира и любовта да бъде с всички нас. Негово светейшество каза още, че благодарим на господа, че навлизаме в новата година с нова надежда за възход и укрепване на нашата Православна църква и скъпото ни отечество, за мир и благодат във всеки български християнски дом и всяка християнска душа. Днес имен ден имат Васил, Василка, Василия, Василена, Веселин, Веселина, Весела, Василий, Василина, Васияна, Васо, Влада, Властин, Властина, Властомир, Влайко, Ваца, Въло, Въла, Въто, Царена, Царил, Царила.", "date": "2019.01.01", "title": "Църквата почита Свети Василий Велики"}
{"url": "https://www.bgonair.bg/bulgaria/2019-01-01/zavedenie-v-tsentara-na-sofiya-gorya-v-novogodishnata-nosht", "text": "Заведение в центъра на София горя в новогодишната нощ. Няма пострадали, няма жертви, нанесени са обаче много големи материални щети. По първоначална информация вероятно фойерверки или пиратка е попаднала в стъклата или найлоните, с които е било заградено мястото. Там са били складирани мебелите за лятната градина на близкото заведение. Тъй като те са от ракита и други лесно запалими предмети и материи, са пламнали за минути. На мястото веднага идва екип на пожарната и огънят е загасен за минути. Близката кооперация също е пострадала, тъй като от високата температура част от стъклата ѝ са се напукали.", "date": "2019.01.01", "title": "Навръх Нова година: Заведение горя в центъра на София"}
{"url": "https://www.bgonair.bg/bulgaria/2019-01-01/kakva-shte-bade-2019-godina-za-dzhoba-na-balgarite", "text": "\r\n От днес минималната работна заплата у нас е 560 лева. По-високи възнаграждения са предвидени и в бюджетния сектор, както и за учителите. Увеличават се обаче и някои цени. Каква ще бъде 2019 година за джоба на българите? Тази година Никола Добрев ще навърши 90 години. Навремето работил в международния отдел на Локомотив София. Говори френски и немски език. Пенсията му е 272 лева, но не се оплаква. Никола Добрев. \"Жена ми, да е жива и здрава, прави една сметка, колко пари ни трябват за храна. Оказва се, че ни трябват, ние сме 2-ма души, децата са отделно, трябват ни 250-260 лева\", сподели той пред Bulgaria ON AIR.  През месец май плащал 15 лева за вода. Сметките обаче постепенно станали непосилни.Ноември месец платил 46 лева за студена вода. Работещите в бюджетния сектор очакват 10% увеличение на заплатите, учителите – 20%, а хората с минимална работна заплата ще получават с 50 лева повече спрямо миналата година. От 1 юли минималната пенсия ще се увеличи с малко над 10 лева и ще стане 219 лева. От днес обаче скача и цената на водата в 27 български града - с между 5 и 25 стотинки.  По-скъп е и природният газ с 3,5%, което засега няма да се отрази пряко на цената на парното, топлата вода и тока.  Проф. Ганчо Ганчев смята, че 2019 да бъде почти същата като 2018 за България, но малко по-лоша. Най-вече заради негативните външноикономически тенденции. \"Нарастването на потреблението ще се забави. Можем да очакваме едно относително забавяне и влошаване на основните макроикономически параметри. При ниски инвестиции, при относително изоставане на капитала, ние не можем да очакваме високи темпове на растеж\", коментира Ганчев пред Bulgaria ON AIR.  Според проф. Ганчев фактът, че през 2018 са се родили по-малко бебета в сравнение с миналата година е показателен за икономическото състояние на българина. Когато има бебета, сметките не са проблем, а животът е по-добър. ", "date": "2019.01.01", "title": "Каква ще бъде 2019 година за джоба на българите?"}
{"url": "https://www.bgonair.bg/world/2019-01-01/kakvo-ni-ochakva-prez-2019-godina", "text": "\r\n През 2019 година погледите ще бъдат насочени към небето – очакват се цели пет слънчеви затъмнения. На 2 юли жителите на Чили и Аржентина ще станат свидетели на пълно затъмнение, а през декември затъмнение ще се наблюдава над Арабския полуостров и южна Азия. 150-годишен рожден ден ще отпразнува Менделеевата таблица – едно от най-значимите научни открития в човешката история. Историческа годишнина ще отбележи и величественият Гранд Каньон в американския щат Аризона – един век като национален парк, въпреки че природната забележителност действително е малко по-възрастна - на близо шест милиона години.  Тази година британското кралско семейство ще се увеличи с още един член – Островът очаква с нетърпение раждането на първото дете на принц Хари и Мегън Маркъл. Щастливото събитие все още няма точна дата, но най-вероятно ще бъде през пролетта.  По същото време в Япония - император Акихито ще абдикира в полза на сина си Нарухито. Това е първото оттегляне в императорското семейство от два века насам.  От днес, стотици хиляди произведения на филмовото, литературното и музикалното изкуство стават достояние на публиката, без авторски права – сред тях са и творби на Чарли Чаплин, Олдъс Хъксли, Едуард Естлин Къмингс и Бела Барток.  През 2019 година ще бъде отбелязано и историческо събитие в света на видеоигрите – световен турнир на хитовата игра \"Фортнайт“ с награден фонд от  100 милиона щатски долара.  Новата година обаче, не носи добри новини за феновете на хитовия телевизионен сериал \"Игра на тронове“ – тазгодишния сезон ще бъде последен за титана на малкия екран.  На музикалната сцена ще бъде поставено началото на края – Елтън Джон започва последното си световно турне", "date": "2019.01.01", "title": "Какво ни очаква през 2019 година?"}
{"url": "https://www.bgonair.bg/bulgaria/2019-01-01/blizo-600-patsienti-sa-preminali-prez-pirogov-prez-novogodishnata-nosht", "text": "\r\n Традиционно висок брой пациенти са приети през изминалата новогодишна нощ след злоупотреба с алкохол и пиротехнически изделия. \r\n198 повиквания са имали в Спешната помощ през последните 12 часа. 100 от сигналите са заради злоупотреба с алкохол.  Близо 600 пациенти са преминали през \"Пирогов\" през тази нощ, като повечето са били приети в травматологията. \r\nПациенти е имало и в токсикологията, макар и по-малко от миналата година - 2 непълнолетни момичета и двама около 60-годишни мъже.", "date": "2019.01.01", "title": "Близо 600 пациенти са преминали през \"Пирогов\" през новогодишната нощ"}
{"url": "https://www.bgonair.bg/bulgaria/2019-01-01/boyko-borisov-otpravi-novogodishno-pozhelanie-kam-balgarskiya-narod", "text": "\r\n Премиерът Бойко Борисов  отправи пожелание към българския народ като използва за това своя профил във Facebook. Той определи изминалата 2018 година като дълга и изпълнена с много предизвикателства.  \"За първи път България пое председателството на Съвета на ЕС. Доказахме, че можем да бъдем активни участници в дебатите за развитието на ЕС, миграцията, присъединяването на Западните Балкани към Съюза, че може да защитаваме националния си интерес по важни въпроси като правата на българските граждани във Великобритания след Брекзит. Доказахме, че можем да бъдем лидер в региона, водейки активни разговори със съседите ни за реализирането на съвместни проекти и развитието на всички държави на Балканите. През годината работихме активно и във вътрешен план. В сила влиза рекордно голям държавен бюджет с ръст на БВП, пенсии, заплати, като особено внимание отделяме на образованието и на хората в неравностойно положение\", пише в публикацията. Премиерът призова всички да работят заедно за надграждане на постигнатото и пожела годината да бъде по-добра.", "date": "2019.01.01", "title": "Бойко Борисов отправи новогодишно пожелание към българския народ"}
{"url": "https://www.bgonair.bg/bulgaria/2019-01-01/kak-balgarite-posreshtnaha-novata-godina", "text": "\r\n С тържества по площадите в цялата страна, хора от малки и големи населени места посрещнаха новата година.  В София хиляди пожелаха да просрещнат новата 2019 на площад \"Александър Батенберг\" под звездите. Сред хилядите, избрали да посрещнат Новата година на площад Батенберг, преобладаваха гостите на столицата от различни краища на света. Хиляди хора посрещнаха 2019 на площада в новата европейска столица на културата – Пловдив. Точно в полунощ те се хванаха на дълго хоро. Градът под тепетата поема домакинството като столица на културата в Европа за следващите 12 месеца. Илюминациите в Пловдив бяха изпълнени от три точки - площада пред Общината, Сахат тепе и Бунарджика.  Новогодишна програма с песни, танци и заря и в Благоевград. За поредна година на площад \"Георги Измирлиев“ се стекоха стотици, за да отбележат началото на новата календарна година. Избралите да се забавляват на открито, се насладиха на богат празничен концерт, без да се притесняват от студа. А пожеланията за новата година бяха многобройни.  Хиляди русенци посрещнаха Новата година на площада пред общината. Специални гости на празничния концерт бяха рокаджиите от Б.Т.Р. Точно в полунощ гръмнаха стотици бутилки шампанско, заедно с петминутна заря, която бе последвана от голямо хоро. Рекорден брой бургазлии посрещнаха новата година, а заря озари небето над морския град. На хората бяха раздадени безплатно над 100 тави с баница и по чаша пенливо вино. Празненствата продължиха до малките часове на 1 януари. В масовото полунощно хоро по традиция се включи кметът Димитър Николов. \r\n  \r\n  ", "date": "2019.01.01", "title": "Как българите посрещнаха Новата година?"}
