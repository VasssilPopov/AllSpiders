{"url": "https://www.bgonair.bg/world/2018-07-18/kaliforniyskiyat-pozhar-pogubi-ogneborets-razrastva-se", "text": "Продължава борбата с горския пожар в Калифорния, отнел живота на един огнеборец. През последните дни огнената стихия се разрасна и вече стигна до границите на националния парк Йосемити.  Противопожарните служби се борят да предпазят местните населени места, но работата им е затруднена от планинския терен в района.  Към момента пожарът, наречен от местните \"Огънят от Фъргюсън\", е унищожил близо 50 квадратни километра площ.", "date": "2018.07.18", "title": "Калифорнийският пожар погуби огнеборец, разраства се"}
{"url": "https://www.bgonair.bg/world/2018-07-18/obama-otdade-pochit-kam-deloto-na-pokoyniya-nelsan-mandela", "text": "Барак Обама отдаде почит към делото на покойния Нелсън Мандела на церемония по случай 100-годишнината от рождението на първия чернокож държавен глава на Южна Африка.  Обама беше бурно аплодиран от близо 15-хилядната публика, събрала се на стадион в Йоханесбург.  В речта си американският президент отправи остри критики към своя наследник в Белия дом Доналд Тръмп, като нито веднъж не спомена името му. Обама заяви, че осъжда политиците, които търгуват с политиката на страха и отричат обективната реалност.", "date": "2018.07.18", "title": "Обама отдаде почит към делото на покойния Нелсън Мандела"}
{"url": "https://www.bgonair.bg/world/2018-07-18/tereza-mey-otselya-na-kosam-sled-klyuchovo-glasuvane-za-brexit", "text": "Тереза Мей оцеля след ключово гласуване в британския парламент. Депутатите подкрепиха премиера при вота на закон, необходим за да може Лондон да продължи да води независима търговска политика след Brexit.  Долната камара гласува с 318 гласа \"за\" срещу 285 \"против\" търговското законодателство, което ще преобразува споразуменията между ЕС и трети страни в двустранни сделки с Великобритания.  Сега предстои законодателството да бъде разгледано и в Камарата на лордовете. С полижителния вот Мей избегна поражение в парламента, което несъмнено щеше да влоши кризата около стратегията на правителството за Brexit.", "date": "2018.07.18", "title": "Тереза Мей оцеля на косъм след ключово гласуване за Brexit"}
{"url": "https://www.bgonair.bg/world/2018-07-18/rekordno-visoka-globa-nalozhiha-na-google", "text": "Рекордно висока глоба за Google. Европейската комисия наложи 4,34 милиарда евро за нарушение на антитръстовите правила на Европейския съюз.  Според Брюксел компанията е наложила ограничения върху операционната система в полза на собствените си продукти, така че да гарантира монопола си сред онлайн търсачките.  Google трябва да прекрати това в идните 90 дни или ще понесе допълнителни наказания. От търсачката вече обявиха, че ще обжалват.", "date": "2018.07.18", "title": "Рекордно висока глоба наложиха на Google"}
{"url": "https://www.bgonair.bg/economy/2018-07-18/kontsesiyata-na-letishte-sofiya-nyama-da-bade-spirana", "text": "\r\n Процедурата за отдаването на концесия на Летище София ще продължи, след като депутатите не подкрепиха искането на БСП за нейното спиране. Социалистите са категорични, че летището работи на печалба. При отдаването на концесия обаче има опасност за повишаване на летищните такси, което ще намали трафика, загуба на работни места, намаляването на заплатите на работещите и социалните им придобивки. Под въпрос е и националната сигурност. Изказани бяха и опасения, че концесионерът може да преотдаде летището на други фирми и така ще се превърне в \"гнездо на контрабанда\". От ГЕРБ защитиха решението си за концесия с нуждата от инвестиции за подобряване на работата на Летище София и поддръжката на инфраструктурата.", "date": "2018.07.18", "title": "Концесията на Летище София няма да бъде спирана"}
{"url": "https://www.bgonair.bg/world/2018-07-18/nedoverieto-na-tramp-v-taynite-sluzhbi-bilo-lapsus-toy-se-izvini", "text": "В опит да се защити след ожесточените критики след срещата си с Владимир Путин президентът на САЩ Доналд Тръмп оправда изказването си срещу американското разузнаване с \"грешка на езика\".  На пресконференция в Хелзинки в понеделник Тръмп заяви, че не вижда защо Русия би се намесвала в изборите в САЩ през 2016 г. и така публично отхвърли оценките на собственото си разузнаване. Пред репортери в Белия дом вчера американският президент се оправда, че изказването му било недоразумение, предизвикано от желанието му да използва \"двойно отрицание\".  В момента, в който Тръмп обявяваше пред събралите се журналисти, че всъщност той имал пълно доверие на разузнаването и в Хелзинки просто е направил грешка на езика – токът в Белия дом угасна за кратко.  Това накара държавният глава да се пошегува, че зад токовия удар стоят тайните служби.", "date": "2018.07.18", "title": "Недоверието на Тръмп в тайните служби било лапсус - той се извини"}
{"url": "https://www.bgonair.bg/world/2018-07-18/6-etazhna-sgrada-v-indiya-ruhna-i-pogubi-nay-malko-trima-dushi", "text": "Най-малко трима души загинаха, след като 6-етажна сграда се срина в Ню Делхи. Властите смятат, че десетки все още са в капан под отломките.  Инцидентът се е случил късно през нощта. Сградата, която е била построена преди няколко години и не е била напълно населена, е поддала и се е сринала върху съседен блок.  В спасителната операция се включиха над 100 души, а кучешки отряд неуспешно е търсил оцелели.  Властите са задържали собственика на сградата и двама негови служители за разпит. Причините за инцидента се изясняват, но най-вероятно материалите използвани при строежа са поддали заради мусоните, типични за сезона в Индия.", "date": "2018.07.18", "title": "6-етажна сграда в Индия рухна и погуби най-малко трима души"}
{"url": "https://www.bgonair.bg/denqt-on-air/2018-07-18/rezultatite-za-nalichie-na-chuma-tryabva-da-se-pokazhat-na-obshtestvoto-nastoyava-evrodeputat", "text": "\r\n \"Важно е да се покажат резултатите от самите анализи, които са направени и в България, и в тази френска лаборатория, не е въпросът да се твърди\", заяви в студиото на   евродепутатът от ПЕС Момчил Неков. Той настоява да бъдат показани документи, които да казват точно кои животни, в кои стада и в кои населени места са заразени, защото липсата на информираност, за която признаха и властите, плаши хората. Той призова управляващите да не си \"измиват ръцете с Брюксел\". \"В тази директива 119, в чл. 5 се твърди, че ако има заразено животно, стадото се евтаназира, но само това стадо\", подчерта Неков пред  . Той настоя, че у нас няма резултати от анализи дали има заразени животни, а освен това според европейската нормативна уредба, умъртвяването е за точно определено стадо, другите в населеното място се поставят под карантина в радиус от 3 километра, а в радиус от 10 километра територията се поставя под наблюдение. Евродепутатът беше категоричен още, че според същата директива, заразените животни трябва да бъдат горени, а не заравяни, както се прави в село Шарково.  Момчил Неков изрази и съмненията си за независимостта на френската лаборатория, според която имало наличие на чума по животните в Странджа. Той обясни, че се е опитал да се свърже с въпросната лаборатория, но това не може да стане нито по телефон, а отговор по имейл все още очаква. \"Твърди се, че тези резултати са анонимни. Не може да се свърже животно с определен резултат. Този резултат може да е от всякъде\", настоя Неков пред  .", "date": "2018.07.18", "title": "Резултатите за наличие на чума трябва да се покажат на обществото, настоява евродепутат"}
{"url": "https://www.bgonair.bg/denqt-on-air/2018-07-18/politicheski-skandali-i-sotsialno-naprezhenie-do-kade-shte-dovede-tova", "text": "\r\n \"От миналата година живеем в постоянни скандали - \"НДКгейт\", \"Суджукгейт\", \"Хасковогейт\" - тях можем да приравним под общ знаменател - това са скандали \"горе\". Протестът на майките на деца с увреждания и недоволството на животновъдите - това са скандалите \"долу\", обясни в студиото на Bulgaria ON AIR политологът Димитър Ганев.  Анализаторът уточни, че протестите крият много по-голям потенциал за социално недоволство и че скандалите \"долу\" имат по-голям политически заряд, въпреки, че по думите му, това не е най-опасното социално напрежение, \"защото са протести на отделни групи, които могат да се решат чрез бюджетни инструменти като компенсации и допълнителни плащания\". Политологът Стойчо Стойчев, обаче, изтъкна, че намирането на средства за компенсации на животновъдите и хората с увреждания няма да разреши проблемите.  \"В един момент държавата вече няма да бъде способна да реагира по този начин - това е най-лесния начин. Това показва, че властта лесно подвива крак. Правителството веднага изпълнява исканията, липсата на твърдост застрашава държавния бюджет\", предупреди Стойчев в \"Денят ON AIR\". Според Стойчев, животновъдите щели да реагират доста по-меко, ако бяха получили гаранция, че ще бъдат компенсирани на пазарни цени. Специалистът се съгласи с това, че \"истерията с чумата\" се политизира. \"Върху един реално съществуващ ветеринарно-експертен проблем, ние надухме огромен политически балон до степен, в която депутати се изказват много компетентно, включително и президентът, всички много разбират от чума по животните. Целта е да използват искрата на недоволство\", каза Стойчев.  Колегата му Димитър Ганев акцентира върху комуникационния провал на управляващите,  свързан с мерките по ограничаване на заразата  и го нарече \"очевиден\" . Той посочи като една от причините за крайните позиции в обществото \"хроничното недоверие на българите в институциите\" и предположи, че ако животновъдите са знаели за заразата, са могли да скрият животните си.  \"Лидерът на опозицията се опитва да трупа политически дивидент на база на възникналото социално напрежение\", обобщи Ганев. .", "date": "2018.07.18", "title": "Политически скандали и социално напрежение - докъде ще доведе това?"}
{"url": "https://www.bgonair.bg/bulgaria/2018-07-18/prezidentat-nyama-da-svikva-ksns-zaradi-chumata-po-zhivotnite", "text": "\r\n Консултативният съвет по национална сигурност няма да бъде свикан, заради ситуацията с чумата по добитъка в Странджа и напрежението в Ямболско. Това стана ясно след посещението на президента Румен Радев в Болярово, където последният месец бяха евтаназирани над 3000 животни. Държавният глава смята, че липсата на диалог между институциите и животновъдите е породила кризата. Според него само финансови компенсации няма да решат проблема.", "date": "2018.07.18", "title": "Президентът няма да свиква КСНС заради чумата по животните"}
{"url": "https://www.bgonair.bg/reportazhi/2018-07-18/novi-trusove-v-upravlyavashtata-koalitsiya-zaradi-zakonova-popravka", "text": "\r\n Нов трус в управляващта коалиция. Причината този път е поправка в Закона за приватизационнния и следприватизационния контрол, която според вицепремиера Валери Симеонов отменя глоба от 58 милиона лева, която бизнеменът Кирил Домусчиев дължи за това че е унищожил част от параходите в Български морски флот. Тази сутрин пред БНТ лидерът на НФСБ Влери Симеонов заяви, че с тези поправки в Закона се \"жертва коалицията\". Поправките са писани от \"Атака\", но възможността те да действат за стари казуси - не. В случай, че депутите на Валери Симоенов напуснат коалицията, управляващите няма да имат мнозинство в парламента.", "date": "2018.07.18", "title": "Нови трусове в управляващата коалиция: Сега заради законова поправка"}
{"url": "https://www.bgonair.bg/bulgaria/2018-07-18/torta-i-foyerverki-za-6-mesetsa-protest-na-rusenskite-mayki", "text": "\r\n Майки на деца с увреждания в Русе отбелязаха един месец от палатковия си протест на площада. Жените, които дежурят по списък всеки ден, вече са събрали близо 3000 подписа в подкрепа на исканията си за закон за личната помощ.  Те са категорични, че ще продължат с протестните си действия до 1 октомври, но признават, че са огорчени от липсата на адекватно отношение от страна на държавата. За да повдигнат духа си и да покажат, че не се предават, майките от Русе направиха символично парти за себе си и децата си с торта и фойерверки. И се готвят да се присъединят към националния протест, който ще се състои на 30 юли в София.", "date": "2018.07.18", "title": "Торта и фойерверки за 6 месеца протест на русенските майки"}
{"url": "https://www.bgonair.bg/bulgaria/2018-07-18/navarshvat-se-6-godini-ot-atentata-v-sarafovo", "text": "\r\n Традиционна възпоменателна церемония се състоя на летище Сарафово. Днес се навършват шест години от атентата там.  Припомняме, че на 18 юли 2012 г. атентатор самоубиец се взриви пред автобус с израелски туристи. Загинаха 5-ма от тях, както и шофьора на българския автобус.  Днес пред мемориала с имената на загиналите бяха запалени шест свещи. Посланикът на Израел у нас изрази увереност, че извършителите на кървавия атентат от организацията Хизбула ще бъдат осъдени.", "date": "2018.07.18", "title": "Навършват се 6 години от атентата в Сарафово"}
{"url": "https://www.bgonair.bg/denqt-on-air/2018-07-18/anton-todorov-ot-gerb-vidyah-edin-silno-uplashen-chovek", "text": "\r\n ГЕРБ внесе сигнал до прокуратурата, Комисията за противодействие на корупцията и за отнемане на незаконно придобитото имущество срещу Елена Йончева.  Това обявиха на брифинг в парламента Делян Добрев и Антон Тодоров. Те показаха и документи, които доказвали, че Елена Йончева има общ бизнес с Цветан Василев. \"Елена Йончева предизвиква искрено съжаление. Отбранява се, защото няма какво друго да направи. Видях един заекващ, силно уплашен човек\", заяви в студиото на Bulgaria ON AIR бившият депутат от ГЕРБ Антон Тодоров. Той продължи с думите, че документите са достоверни и с ясен произход, както и, че в тях се съдържало \"обяснението за проваления преход в България\". Представителят на ГЕРБ обясни, че документите били показани в края на януари от Делян Добрев, без да е получен отговор от Йончева.  \"Когато колегите я притиснаха, тя каза \"каквото имат-да го дават в прокуратурата\". Тя явно не е очаквала да го направим\", изтъкна Тодоров в \"Денят ON AIR\". Бившият народен представител показа пред камерата документ, доказващ създаването през 2012 г. на фирмата \"Офроуд\" ООД, в която съдружници са Елена Йончева и офшорка, регистрирана на Британски Вирджински острови. Според думите на Тодоров, \"Офроуд\" ООД внася 5 000 лв., а офшорната фирма - 315 000 лв. \"Логично е да си зададем въпроса защо с лека ръка те са дали десетки пъти повече? Зададохме въпроса още януари, Елена Йончева мълча\", каза още той. Антон Тодоров цитира още поредица от текстове, публикувани във в. \"Капитал\", претендиращи да разгледат детайлно случая КТБ, според които въпросната офшорка била притежание на Цветан Василев.  Тодоров насочи вниманието и към удостоверение, според което парите са преведени по сметка в КТБ.  \"Очаквам от прокуратурата да разследва този сигнал, Комисията за противодействие на корупцията и \r\nза отнемане на незаконно придобитото имущество да разследват за конфликт на интереси и НАП да провери дали са платени данъци, както и произхода на тези пари\", каза Антон Тодоров.", "date": "2018.07.18", "title": "Антон Тодоров от ГЕРБ: Видях един силно уплашен човек!"}
{"url": "https://www.bgonair.bg/bulgaria/2018-07-18/6-godini-ot-atentata-v-sarafovo-nakazani-nyama", "text": "Навършват се 6 години от атентата на летище \"Сарафово\". На 18 юли 2012 година атентатор-самоубиец се взриви до автобус с израелски туристи.  При атаката загинаха петима от тях и шофьорът на автобуса - българският гражданин Мустафа Кьосов, други 38 бяха ранени. Шест години след терористичната атака наказани няма.  С огромни затруднения в Специализирания наказателен съд се води делото, в което задочно подсъдими са ливанският гражданин с австралийски паспорт Мелиад Фарах и неговият сънародник с канадски паспорт Хасан ел Хадж Хасан.  Двамата са обвинени, че са били помагачи на загиналия атентатор Мохамед Хасан ел Хюсейни.", "date": "2018.07.18", "title": "6 години от атентата в Сарафово: Наказани няма"}
{"url": "https://www.bgonair.bg/bulgaria/2018-07-18/planirat-da-oblagat-bezmitnite-tsigari-s-aktsiz-raven-na-drugite", "text": "Парламентът ще разгледа на първо четене промените в Закона за акцизите и данъчните складове.  Предлага се т.нар. бездимни цигари да се облагат с акциз, равен на този на цигарите. Планираните промени изправиха един срещу друг коалиционните партньори в кабинета \"Борисов 3\".  Основният аргумент на вносителите от ГЕРБ и \"Обединените патриоти\" беше, че заради по-ниския акциз от бездимните цигари, хазната губи 15 милиона лева годишно.", "date": "2018.07.18", "title": "Планират да облагат безмитните цигари с равен на другите акциз"}
{"url": "https://www.bgonair.bg/bulgaria/2018-07-18/protestirashtite-zhivotnovadi-poluchiha-4-ostavki", "text": "\r\n Протестиращи фермери се опитаха да нахлуят в сградата на Министерския съвет. Стотици се събраха под прозорците на властта за няколко часа, за изразят недоволството си срещу унищожаването на животни и кризата в сектора, заплашен от фалит. Те разливаха мляко и горяха вълна. \n След среща между Симеон Караколев, който е организатор на протеста, министър Румен Порожанов и Бойко Борисов, която продължи повече от 90 минути, стана ясно, че министър-председателят е освободил зам.-министъра на земеделието Цветан Димитров. Заедно с него си тръгват още трима души - директорите на дирекции \"Животновъдство\"  и \"Директни плащания\"  Златка Възлова и  Георги Праматаров и Бойко Синапов, който беше съветник на министър Румен Порожанов. На излизане от срещата Караколев обяви, че исканията на протестиращите са удовлетворени.       ", "date": "2018.07.18", "title": "Протестиращите животновъди получиха 4 оставки"}
{"url": "https://www.bgonair.bg/reportazhi/2018-07-18/vnimavayte-s-martvoto-valnenie-osobeno-okolo-ilinden", "text": "\r\n На 20 юли отбелязваме Илинден, а поверието гласи, че в Деня на пророк Илия морето се обръща и взема жертви. Спасителите по българското Черноморие са в готовност да реагират при инциденти, но предупреждават летовниците да бъдат особено внимателни през следващите дни, защото се очаква мъртво вълнение.  Днес приключи обучението на спасителите на един от бургаските плажеве в квартал \"Крайморие\". Във форма ли са спасителите на плажа и може ли да се разчита на тях? Загрявка, извличане на удавник и първа помощ. Това наблюдаваха летовниците на плажа. Спасителите са в готовност за очакваното мъртво вълнение, което обикновено се появява по Илинден. И както в хитовия сериал и тук си имат спасителки на плажа. Димитрина е една от тях и предпочита да работи на българското море. \"Защо българските спасители бягат в чужбина? Единственото нещо за което се сещам на първо четене са финансовите параметри. Не мога да кажа, че у нас заплащането е ниско, но в чужбина е по-високо и по-добре\", посочи тя. Не пренебрегвайте съветите на спасителите, но поемете и сами отговорност за своето здраве, съветват лекарите.", "date": "2018.07.18", "title": "Внимавайте с мъртвото вълнение, особено около Илинден!"}
{"url": "https://www.bgonair.bg/reportazhi/2018-07-18/chastnite-samoleti-i-poleti-koy-otgovarya-za-tyah", "text": "\r\n След поредния случай с непроверен самолет на летище София - защо няма наказани и какви са правилата, за да притежавате и ползвате частен самолет?  Всички пътници от частния самолет, който излетя от летище София без проверка, са били разпитани. По-рано днес беше проведена работна среща между гранична полиция и летищните оператори по темата сигурност и проверки. Разследването на случая продължава, до момента един служител е отстранен от работа.  Всякакви товари, разрешени за пренос по въздух, са позволени и в частните самолети. За техническата изрядност обаче се следи изкъсо. Има и нерегистрирани самолети, но те нямат право да летят. При излитане проверката се прави от командира на самолета. Той отговаря за техническото състояние на всеки полет. Частните полети от и за България се осъществяват на определени летища. ", "date": "2018.07.18", "title": "Частните самолети и полети: Кой отговаря за тях?"}
{"url": "https://www.bgonair.bg/bulgaria/2018-07-18/gerb-obvini-elena-yoncheva-v-prane-na-pari-i-sauchastie-v-iztochvaneto-na-ktb", "text": "\r\n ГЕРБ внася сигнал до прокуратурата, Комисията за противодействие на корупцията и за отнемане на незаконно придобитото имущество срещу Елена Йончева.  Това обявиха на брифинг в парламента Делян Добрев и Антон Тодоров. Те показаха и документи, които доказвали, че Елена Йончева има общ бизнес с Цветан Василев.  И по-конкретно - фирмата на Елена Йончева е съдружник с офшорна фирма на Василев. Със сигнала си ГЕРБ пита - има ли пране на пари и била ли е източвана КТБ чрез тази обща фирма.  Елена Йончева обяви - ще съди двамата депутати за клевета. Според нея, това е \"поредната клевета срещу депутат и журналист\".", "date": "2018.07.18", "title": "ГЕРБ обвини Елена Йончева в пране на пари и съучастие в източването на КТБ"}
{"url": "https://www.bgonair.bg/bulgaria/2018-07-18/vdignaha-aktsiza-na-bezdimnite-tsigari-slagat-banderol-na-birata", "text": "\r\n Акцизът на бездимните цигари скача от 1 октомври. Това решиха депутатите на първо четене. Една кутия, която в момента струва 5,50 лв. по всяка вероятност ще се увеличи с лев. До момента една кутия бездимни цигари се облага с 26% от акциза на обикновените цигари - следва увеличение от 40%. Управляващите настояват и че бездимните цигари не са по-малко вредни от обикновените, а при сегашния акциз в хазната влизат само - 0.93 ст. срещу 3,54 лв. за конвенционалните цигари. Предложението беше на парламентарната група на ГЕРБ, която първоначално настояваше акцизите на двата вида цигари да бъдат изравнени. В крайна сметка решиха покачването да става постепенно. Наливната бира вече ще има бандерол. След днешните промени над 5 литра пакетирана бира ще трябва да има бандерол. БСП И ДПС се обявиха категорично срещу промените.  Междувременно ГЕРБ дава на прокуратурата и Комисията за конфликт на интереси депутата от БСП Елена Йончева. Народните представителите от ГЕРБ подозират, че тя е в съдружие с бившия шеф на фалирата КТБ Цветан Василев. Самата Йончева отрече обвиненията.", "date": "2018.07.18", "title": "Вдигнаха акциза на бездимните цигари, слагат бандерол на бирата"}
{"url": "https://www.bgonair.bg/bulgaria/2018-07-18/goryashta-valna-i-lokvi-mlyako-fermerite-nastoyavat-za-ostavki", "text": "\r\n Животновъдите протестират под прозорците на Министерския съвет срещу размера на компенсациите за унищожените им животни заради чумата в Странджанско. Премиерът Борисов призова министрите си да проявят съчувствие и да вземат спешни мерки, за да помогнат на хората.  Разгневената тълпа скандира за оставка на министъра на земеделието Румен Порожанов и неговия заместник д-р Цветан Димитров. Според демонстрантите министрите не се грижат за сектора и това довело до всички проблеми.  По данни на протестиращите фермери преди началото на Прехода в България е имало около 11 милиона дребни преживни животни, а днес те са под 1 милион, предаде Миглена Георгиева. \n В знак на крайно недоволство протестиращите запалиха чували с вълна пред Министерския съвет и изляха литри мляко. Те показаха, че не могат да се издържат с това, което произвеждат, тъй като се оценява много евтино, а се компенсират от държавата прекалено слабо. Преди началото на заседанието премиерът призова министрите да информират хората какво точно се случва със стадата им и защо се налага животните им да бъдат умъртвени. Порожанов каза, че едно от исканията на овцевъдите не може да бъде постигнато, защото ще струва около 25 милиона лева за бюджета.  Премиерът припомни, че по време на комунизма армията е влизала в населените места, за да избива животните. Той бе категоричен, че мерките са адекватни, но не са обяснени достатъчно, предаде репортерът на Bulgaria ON AIR Иван Иванов. \r\n  ", "date": "2018.07.18", "title": "Горяща вълна и локви мляко: Фермерите настояват за оставки!"}
{"url": "https://www.bgonair.bg/bulgaria/2018-07-18/zasileno-politseysko-prisastvie-v-haskovsko-zaradi-opasnostta-ot-razprostranenie-na-chumata", "text": "\r\n Засилено полицейско присъствие посреща автомобилите по пътищата в област Хасково. Причината опасността от разпространение на чумата от Ямболско.  Служителите на реда проверяват камиони и микробуси заради опасността от нелегално превозване на овце или кози. Засилен контрол заради опасност от пренасяне на заразата има и на граничният пункт с Турция.  Там всяко превозно средство се дезинфекцира. Автомобили и камиони се проверяват и за храни или суровини, чрез които може да се пренесе заразата.", "date": "2018.07.18", "title": "Засилено полицейско присъствие в Хасковско заради опасността от разпространение на чумата"}
{"url": "https://www.bgonair.bg/bulgaria/2018-07-18/dva-dzhipa-s-nelegalni-migranti-zadarzhaha-na-srabskata-granitsa", "text": "\r\n На сръбската граница гранична полиция е задържала два джипа с 26 нелегални мигранти в тях.  В землището на село Мало Малово на черен път граничните полицаи спират за проверка два джипа.  \r\nВодачът на първия автомобил не спира и се насочва към граничарите.  Служителите на реда произвеждат предупредителни изстрели. Двамата каналджии и чужденците са задържани.", "date": "2018.07.18", "title": "Два джипа с нелегални мигранти задържаха на сръбската граница"}
