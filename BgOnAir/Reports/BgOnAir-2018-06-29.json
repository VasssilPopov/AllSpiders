{"url": "https://www.bgonair.bg/world/2018-06-29/bez-dobavki-na-svetovnoto-nyama-hvanati-s-doping", "text": "Антидопинговата система на Международната федерация по футбол работи изправно и нарушения на правилата от началото на Световното първенство в Русия не са регистрирани. Това обяви на пресконференция на \"Лужники\" Колин Смит, директор на отдела за провеждане на турнири към ФИФА.  \"Направени са повече от 2700 теста, всеки от футболистите е бил проверен поне един път. Тестове се правят на всеки мач, взимат се проби от минимум четирима играчи, след което се изпращат в лаборатория в Швейцария. Нарушения от началото на Мондиала няма. Програмата работи успешно и сме удовлетворени\", каза Смит. В хода на световния шампионат ФИФА обяви приключване на разследването на играчите на руския национален отбор, посочвайки липсата на нарушения на антидопинговите правила в руския отбор. Заключенията на ФИФА са признати от Световната антидопингова агенция.  ", "date": "2018.06.29", "title": "Без добавки на Световното: Няма хванати с допинг"}
{"url": "https://www.bgonair.bg/world/2018-06-29/zatvoriha-letishte-v-bali-zaradi-izrignal-vulkan", "text": "Международното летище на остров Бали беше затворено заради изригване на вулкана Агунг, който изхвърли облак от прах и пепел на височина 2000 м.  Спирането на работата на летището, което е третото най-натоварено в Индонезия, засегна близо 8 хиляди пътници.  Властите взеха решение за затварянето му докато облакът вулканична пепел, която се носи над пистите и е опасна за двигателите на самолетите, не се разсее.  Нивото на опасност в района на вулкана Агунг, който изригва периодично от ноември миналата година,не бе повишено.  Въпреки това властите предупредиха живеещите в подножието на кратера да са особено внимателни.", "date": "2018.06.29", "title": "Затвориха летище в Бали заради изригнал вулкан"}
{"url": "https://www.bgonair.bg/world/2018-06-29/zadarzhaha-blizo-600-dushi-okupirali-sgrada-na-senata-vav-vashington", "text": "Близо 600 души бяха задържани по време на протест във Вашингтон срещу политиката на американския президент Доналд Тръмп за имиграцията.  Демонстрантите, повечето от които бяха жени, облечени в бели дрехи, бяха седнали на пода в офисната сграда \"Харт\" на американския Сенат.  Дамите, сред които бе и холивудската актриса Сюзан Сърандън, бяха наметнати с термоодеяла с алуминиево фолио, подобни на тези, които се раздават на мигрантите в американските центрове за задържане.  \r\nПротестиращите скандираха лозунги срещу разделянето на семействата на нелегалните мигранти, влезли на американска територия от Мексико. Към тях се присъединиха и няколко сенатори, известни с критиките си към политиката на президента Тръмп.  \r\nОт полицията съобщиха, че задържаните демонстранти по-късно са били освободени.", "date": "2018.06.29", "title": "Задържаха близо 600 души, окупирали сграда на Сената във Вашингтон"}
{"url": "https://www.bgonair.bg/reportazhi/2018-06-29/ot-ponedelnik-zapochva-preobrazyavaneto-na-tsentara-na-sofiya", "text": "\r\n Цялостно преобразяване на центъра на София започва в понеделник и ще приключи догодина. Историческия център на града ще бъде с по-малко места за паркиране, но с повече пешеходни зони. Тротоарите се връщат на пешеходците, поне на улица \"Московска\", с предвидените промени от Столичната община обещават тротоара да бъде покрит със сив гранит. Такъв ще има и в градинките \"Кристал\" и \"Св. Климент Охридски\".  Без автомолиби ще остане и пространството пред храм-паметника \"Св. Ал. Невски\". Ще бъдат извършени обновяване на алеите, обновяване на настилките. Изграждане на осветление, там където то липсва. Основно в градината \"Св. Климент Охридски\". Ще има допълнително озеленяване, монтиране на парково обзавеждане. Проектът предвижда всички кофи за смет да са под земята. Ще бъдат изградени 5 обществени тоалетни и монтирани 3 зарядни станции за електрически автомобили. Общата стойност на проекта е 21.5 млн., а негов изпълнител е строителната фирма \"ПСТ груп\".  Гаранцията нa ремонтираните обекти е 5 години, и ще бъде обезпечена с \"банкова гаранция\" от 500 хиляди лева, половината от които общината ще задържи до края на изтичането й. Глобата за неспазването на сроковете е 180 хил. лева лв за всеки ден просрочие, а санкцията за некачествено изпълнение е 900 хил. лева. ", "date": "2018.06.29", "title": "От понеделник започва преобразяването на центъра на София"}
{"url": "https://www.bgonair.bg/world/2018-06-29/vodeshta-be-prinudena-da-napusne-sauditska-arabiya-pognaha-ya-za-neprilichno-obleklo", "text": "\r\n Телевизионна водеща в Саудитска Арабия бе принудена да напусне страната след като властите в Риад започнаха криминално разследване срещу нея. Причината – Ширийн ал Рифайе е нарушила нормите за облеклото в консервативната мюсюлманска държава. Младата жена, която е репортер в дубайския телевизионен канал \"Ал Аан\", отрича да е извършила нещо нередно.  Риад започна разследването след репортаж на Ширин за саудитските жени, на които само преди дни бе разрешено да шофират.  Според властите във видеото тя носи дрехи, нарушаващи правилата и нормите в кралството.", "date": "2018.06.29", "title": "Водеща бе принудена да напусне Саудитска Арабия, погнаха я за \"неприлично\" облекло"}
{"url": "https://www.bgonair.bg/world/2018-06-29/nay-posle-evropeyskite-lideri-se-dogovoriha-za-imigratsiyata", "text": "\r\n Европейските лидери успяха да договорят приемливо за всички държави споразумение за справяне с имиграцията.  Преговорите в Брюксел продължиха над 10 часа. Председателят на Европейския съвет Доналд Туск публикува в Twitter съобщение, в което посочва, че всички 28 лидери от ЕС са се съгласили на компромисно решение по въпроса с миграцията – основната тема на двудневната среща в белгийската столица.  Късно снощи Италия заплаши да блокира всички решения от срещата на върха, ако лидерите на другите страни членки не успеят да сторят повече, за да окажат помощ на Рим в справянето с бежанците.  Едно от най-обсъжданите предложения за справяне с нелегалната имиграция бе създаването на платформи в Северна Африка, където да се отделят икономическите от истинските мигранти.  Засега обаче никоя африканска държава не е изявила желание да създаде такива пунктове. Снимка: Pixabay  ", "date": "2018.06.29", "title": "Най-после европейските лидери се договориха за имиграцията"}
{"url": "https://www.bgonair.bg/world/2018-06-29/ekaterina-zaharieva-pred-bulgaria-on-air-ikonomicheskite-migranti-v-es-sa-90", "text": "\r\n Вече над 90 % от хората, които искат убежище в Европейския Съюз, са икономически мигранти, които търсят по-добър живот, заяви пред   външният министър Екатерина Захариева. Първото, което трябва да се направи, е да се спре възможността всеки, който поиска, да влиза в Европейския съюз и да се укрепят външните граници. Така коментира решението на евролидерите министър Захариева. Тя допълни още, че България вече направи това и вече нямаме незаконно преминаване на границата. Целия разговор на Милена Милотинова с външния министър Екатерина Захариева гледайте утре от 17.30 в предаването  . ", "date": "2018.06.29", "title": "Екатерина Захариева пред Bulgaria ON AIR: Икономическите мигранти в ЕС са 90%"}
{"url": "https://www.bgonair.bg/economy/2018-06-29/vlizame-li-v-evrozonata-pitame-na-13-yuli-razbirame-na-16", "text": "\r\n Заявката за влизане на България в чакалнята на еврозоната, ще бъде представена на 13 юли пред финансовите министри от Европейския съюз. Днес в Брюксел премиерът Бойко Борисов трябваше да представи кандидатурата ни. За разлика от вчера, когато премиерът Бойко Борисов заяви, че ще запознае лидерите на страните от еврозоната с кандидатурата на България за чакалнята, днес той се въздържа от тази идея, а каза само, че сме готови за ERM ІІ. Критериите, които България от години изпълнява, са ниска инфлация, бюджетен дефицит под 3 процента, ниски нива на държавния дълг – под 60 процента, ниски дългосрочни лихвени проценти на държавните облигации.  По отношение на стабилния курс към еврото, ние го имаме, най-малкото защото от 20 години сме във валутен борд. Според икономистите един от проблемите е размерът на доходите. България е на последно място по БВП на глава от населението в страните от ЕС. Това означава, че и нашите доходи са най-ниски.  Ако в средата на юли подадем документи за чакалнята, то влизането ни в еврозоната ще е в края на 2020 г. или в началото на 2021 година. Притеснението на повечето хора е, че всичко ще поскъпне. Работодателските организации не са на това мнение и дават за пример триото Литва, Латвия и Естония, които също са били във валутен борд преди да въведат еврото. Според правилата, по които досега се е  подавало документи за чакалнята на еврозоната, това винаги се е случвало в петък, а отговорът е идвал в следващият понеделник. Сиреч, ако подадем документи на 13 юли, което се пада петък, ще получим отговор на 16 юли, понеделник. \r\n  ", "date": "2018.06.29", "title": "Влизаме ли в еврозоната? Питаме на 13 юли, разбираме на 16"}
{"url": "https://www.bgonair.bg/bulgaria/2018-06-29/otmeniha-bedstvenoto-polozhenie-v-oblast-smolyan", "text": "Отменено е бедственото положение в област Смолян. Започва изчисляване на щетите, които причини проливния дъжд в района и активизира свлачища.  Вода, кал, изтръгнати дървета, отнесени стълбове и знаци, така се събуди Смолян след силния порой. Военни, областна администрация и граждани се включиха в разчистването и описването на щетите. Препълнено дере пък е отнесло стока за хиляди левове от този строителен магазин. Палета по тон и половина са отнесени от водата.  Множество свлачища и срутища се образуваха, като чистенето на затворени пътища и блокирани улици продължава. Хората се надяват да бъдат взети мерки, за да не се стига отново до подобни бедствия.", "date": "2018.06.29", "title": "Отмениха бедственото положение в област Смолян"}
{"url": "https://www.bgonair.bg/bulgaria/2018-06-29/urok-po-kiber-higiena-za-detsa-beshe-predstaven-dnes", "text": "\r\n Първи по рода си интерактивен урок по кибер хигиена беше представен днес по случай края на учебната година. На събитието бяха демонстрирани наръчник за преподавателите, практически съвети към родителите за повишаване на кибер културата на подрастващите, както и тестове за проверка на навиците за кибер хигиена на учениците. Анонимността и липсата на цензура в интернет могат да бъдат много опасни за децата, които прекарват онлайн средно повече от 30 часа седмично. Това сочат данните на Държавната агенция \"Електронно управление\". 75 на сто от децата са склонни да споделят лична информация. Близо 90% от сексуалните предложения към деца са отправени в онлайн среда, като едва 25 на сто от младите споделят със своите родители.    ", "date": "2018.06.29", "title": "Урок по кибер хигиена за деца беше представен днес"}
{"url": "https://www.bgonair.bg/bulgaria/2018-06-29/mazh-zagina-pri-katastrofa-v-prohoda-na-republikata", "text": "Тежка катастрофа е станала в ранния следобед. Загинал е един човек, а мястото на произшествието е Прохода на Републиката, който беше затворен. Шофьорът на лек автомобил с пловдивска регистрация изгубил контрол на ляв завой и се врязал челно в автовоз. На място загива водачът на колата, а спътникът му е откаран в тежко състояние в болница.", "date": "2018.06.29", "title": "Мъж загина при катастрофа в Прохода на Републиката"}
{"url": "https://www.bgonair.bg/bulgaria/2018-06-29/shkolo-v-blagoevgrad-otkaza-da-priema-romi-v-parvi-klas", "text": "\r\n Училище в Благоевград отказва да приема роми. В официално съобщение школото обявява - деца от ромски произход не могат да бъдат записани в първи клас в училището. Чрез съобщение в социалните мрежи, колективът на 9-о ОУ \"Пейо Яворов\" в Благоевград, приканва родителите да запишат децата си в първи клас. Но с две условия първото – да живеят в квартала и второ - да не са от ромски етнос. Според ромите от близката махала, това е явна дискриминация. Жулиен има дъщеря, която скоро ще бъде в първи клас и с възмущение разбира, че има ограничение в квотата за ромски деца в близкото училище. Директорката на благоевградското училище обаче е категорична – няма дискриминация просто квотата за ромските деца е запълнена. Постът бил за успокоение на останалите родители. В училището до този момент са записани под 10 деца, което означава, че има опасност да не се сформира нито една паралелка първи клас за 2018/2019 учебна година.", "date": "2018.06.29", "title": "Школо в Благоевград отказа да приема роми в първи клас!"}
{"url": "https://www.bgonair.bg/bulgaria/2018-06-29/stolichnata-druzhba-sveti-s-nov-fontan-za-30-bona", "text": "Всички жители и гости на София могат да се насладят на новия фонтан в езерото \"Дружба\" от днес. Той се състои от два елемента и освен естетически ще изпълнява и допълнителни функции, насочени към обогатяване на средата за живеене в езерото, съобщиха от Столичната община. Аераторът, който е част от самия фонтан, вкарва кислород във водата, с което подобрява условията за живот на рибите и същевременно ограничава развитието на водораслите. Фонтанът е снабден и с декоративно осветление, като общата стойност на съоръжението е 30 000 лв., предаде  . В парка, около езерото в кв. \"Дружба\", предстои извършване на ремонтни дейности, които ще обхванат както алейната инфраструктура, така и детските площадки.", "date": "2018.06.29", "title": "Столичната \"Дружба\" свети с нов фонтан за 30 бона"}
{"url": "https://www.bgonair.bg/bulgaria/2018-06-29/vtoriyat-lift-v-bansko-shte-se-stroi-yunesko-razreshi", "text": "\r\n ЮНЕСКО разреши строежа на втори лифт в Банско. Това съобщи вицепремиерът Валери Симеонов, след като се върна от 42-та годишна сесия на организацията в Бахрейн.  Според Симеонов представителите на ЮНЕСКО са били подведени от неправителствените организации с невярна информация за ситуацията в България.  Това е и причината първоначалното решение да е било против изграждането на ски съорежение в Банско. След тежки преговори обаче, българската делегация успява да убеди страните-членки на комитета да не приемат решение, с което страната ни да бъде задължена да прави екологична оценка на изменението на действащия План за управление на Национален парк \"Пирин\".  Ако концесионерът реши да направи втори лифт, оценка ще се прави само на самия лифт, а не на цялата планина.", "date": "2018.06.29", "title": "Вторият лифт в Банско ще се строи! ЮНЕСКО разреши... "}
{"url": "https://www.bgonair.bg/denqt-on-air/2018-06-29/predsedatelstvoto-svarshi-a-ndk-ostava-kakvo-sledva-za-emblematichnata-sgrada", "text": "\r\n Българското председателство на Съвета на Европейския съюз ще бъде закрито с безплатен концерт тази неделя край сградата, която беше домакин на срещите на високо равнище, а именно Националният дворец на културата в София. Въпреки края на председателството обаче НДК ще продължи да действа, а председателят на Съвета на директорите на националния дворец Борислав Велков сподели, че сградата вече представлява обновен културен и конгресен център. \"Бихме могли спокойно да претендираме, че това е един от водещите културни и конгресни центрове в тази част на Европа\", каза той в студиото на  . Велков беше категоричен още, че след напрегната работа свързана с европредседателството на страната ни, екипите на НДК са придобили безценен опит. \"Голяма част от хората показаха невероятен опит и капацитет, така че председателството по някакъв начин повдигна нивото на екипа на НДК\", допълни още Борислав Велков. Той разказа също, че сега ръководството смята да използва събралата се инерция и да продължава с развитието на НДК и че програмата от събития във всички зали на сградата е запълнена до края на годината.", "date": "2018.06.29", "title": "Председателството свърши, а НДК остава: Какво следва за емблематичната сграда?"}
{"url": "https://www.bgonair.bg/denqt-on-air/2018-06-29/evroliderite-se-razbraha-za-migrantite-kakvo-sledva", "text": "\r\n Лидерите на Европейския съюз се споразумяха за миграцията, след 12-часови проговори. Председателят на европарламента Антонио Таяни определи срещата като историческа.  Ще сработят ли решенията? \"Освен кризите, в Европа имаме политическата промяна, породена от консервативната вълна. Решенията, които бяха взети днес, са само първата стъпка. Те ще се прилагат на доброволен принцип. Още път има да се извърви\", обясни политическият анализатор Емил Марков. В студиото на \"Денят ON AIR\" политологът Антон Стоянов изтъкна, че фактът, че се е взело изобщо някакво решение на тази среща, е изключително голяма изненада на всички анализатори.  \"В Европа има много страни на интереси и не може да се вземе решение за емигрантската криза лесно. Ние успяхме да погледнем по-голямата картинка през европредседателството си с темата за Западните Балкани\", отбеляза той. Според Марков политиката за разпределяне на мигранти трябва да бъде преразгледана и реформирана, тъй като \"никоя трезво мислеща държава няма да приеме толкова много бежанци\".  \"Ако Германия и Австрия затворят границите си, другите западни страни ще ги последват. Какво ще стане тогава с ЕС? За Меркел ще бъде все по-трудно да управлява коалицията си. Проблемите пред социалдемократите ще прокарат нови линии на разделение в партията им\", посочи анализаторът пред Bulgaria ON AIR.  Политологът Стоянов добави за финал на разговора, че европредседателството ни премина изключително успешно, въпреки че неуспешни няма. \"Изтъкнахме се с темата за Западните Балкани. Голяма чест прави на правителството, че е успяло да погледне общоевропейските проблеми\", подчерта той. ", "date": "2018.06.29", "title": "Евролидерите се разбраха за мигрантите: Какво следва?"}
{"url": "https://www.bgonair.bg/denqt-on-air/2018-06-29/slaba-opozitsiya-zaradi-slabo-upravlenie-i-nakraya-slab-vot-na-nedoverie", "text": "\r\n Очаквано кабинетът \"Борисов 3\" оцеля след гласуването на внесения вот на доверие от БСП за провал на политиката му в сферата на сигурността. Зад премиера и министрите му застанаха 131 депутати от ГЕРБ, \"Обединени патриоти\" и \"Воля\". Единодушно от БСП и ДПС гласуваха против правителството. Социологът Евелина Славкова коментира гласуването днес в Народното събрание и каза, че от този вот нито опозицията, нито управляващите са спечелили. \"Неглижиращо е вече отношението към вота на недоверие. Спретва се един дебат в рамките на час и половина. Това е неуважение към тежестта, която един вотът на недоверие трябва да има\", подчерта Славкова в студиото на  . Социологът каза също, че резултатът от гласуването е бил ясен още преди това, но тя допълни също, че при толкова важна тема на вота, каквато е сигурността, не е имало никакво желание от страна на опозиция или управляващи да защитават аргументите си. Политологът Страхил Делийски пък беше категоричен, че БСП са избрали грешна тема, по която да внесат вот на недоверие. Според него това, което ще остане от него е поредна демонстрация за изключително незачитане на формалните демократични процедури. \"Аз ви предлагам да не се задълбочаваме в тези детайли в рамките на един ритуал, който беше очевидно досаден за всички. Трибуната беше използвана за политически декларации и за нищо друго\", каза Страхил Делийски пред  .", "date": "2018.06.29", "title": "Слаба опозиция заради слабо управление и накрая слаб вот на недоверие"}
{"url": "https://www.bgonair.bg/kriminalno/2018-06-29/otnovo-vazrastna-zhena-dade-13-000-lv-i-500-paunda-na-alo-izmamnitsi", "text": "72-годишна жена от с. Джулюница е поредната жертва на телефонните измамници. Пенсионерката им дала 13 000 лв. и 500 паунда, съобщиха от полицията във Велико Търново. В четвъртък следобед на домашния й телефон се обадил непознат мъж, който се представил за началника на криминална полиция в Стражица. Той обяснил, че в региона има телефонни измамници, които искат пари под предлог, че ще бъдат използват за болен роднина и я предупредил да не се поддава. След това се обадил мъж, който поискал 60 000 лв., а сумата трябвало да бъде предадена до 20 минути, че в противен случай жената щяла да бъде обезобразена и накълцана на парчета. В повторен разговор с \"началника на криминална в Стражица\" жената разказала, че е получила телефонно обаждане от измамниците, които са й поискали пари и са я заплашили. Мнимият полицай я посъветвал да изпълнява указанията на измамниците и да не се тревожи, защото в селото вече имало цивилни полицаи, които щели да ги заловят. По-късно отново получила телефонно обаждане от измамниците, които й дали указания къде да остави парите. Убедена, че помага на полицейските служители, жената събрала всички налични средства и оставила парите в близост до кошара за животни до дома й. Впоследствие установила, че е измамена и сигнализирала в полицейското управление в Горна Оряховица. По случая е започнато досъдебно производство. От ОДМВР - Велико Търново напомнят на гражданите и най-вече на възрастните хора, които живеят сами, да не вярват на лъжите на телефонните измамници, защото полицейските служители не искат пари. При най-малките възникнали съмнения в телефонни разговори с непознати, абонатите незабавно трябва да подадат сигнал в полицията.", "date": "2018.06.29", "title": "Отново: Възрастна жена даде 13 000 лв. и 500 паунда на ало измамници"}
{"url": "https://www.bgonair.bg/bulgaria/2018-06-29/reka-malki-iskar-izleze-ot-koritoto-si-i-navodni-kvartal-v-roman", "text": "\r\n Дъждове и наводнения и в Северна България. В община Роман е обявено бедствено положение, а в Плевен част от улиците се превърнаха в реки. Буквално за часове цял квартал в Роман остава под вода. До наводнението се стигна след като нивото на река Малък Искър рязко се повишава. Според властите това е станало заради огромните количества дъжд, но според част от местните причината е е изпускането на язовир, който е в близост. Заради бедствието е затворена детската градина, където са наводнени мазетата. В града се доставят хранителни продукти и вода за нуждаещите се. Пороен дъжд превърна улиците в реки и улиците на Плевен. Жителите на града се притесняват да не се повтори ситуацията от миналия месец, когато силният дъжд, придружен с градушка и силен вятър нанесе сериозни щети на инфраструктурата.  ", "date": "2018.06.29", "title": "Река Малки Искър излезе от коритото си и наводни квартал в Роман"}
{"url": "https://www.bgonair.bg/bulgaria/2018-06-29/praznuvame-petrovden-chestito-na-imennitsite", "text": "\r\n Петровден е!Православната църква почита светите братя първоапостоли Петър и Павел.  В едноименния манастр край Лясковец стотици миряни дойдоха за тържествената литургия и се помолиха за здраве и благоденствие.  У нас над 80 000 души носят имената Петър и Павел . Честито на именниците!", "date": "2018.06.29", "title": "Празнуваме Петровден - честито на именниците!"}
{"url": "https://www.bgonair.bg/bulgaria/2018-06-29/patsientite-s-belodrobni-zabolyavaniya-otnovo-pred-zdravnoto-ministerstvo", "text": "\r\n Месец след последния им протест – пациентите с белодробни заболявания отново пред здравното министерство.  Исканията остават същите – договор с лечебно заведение в Европа, в което да може да им бъде направена трансплантация.  В момента болните, които чакат са 16. Днес здравният министър не прие оставката на директора на Изпълнителната агенция по транспантация Мариана Симеонова, която тя подаде миналата седмица. А преговори се водят с болници във Франция, Англия и Австрия. ", "date": "2018.06.29", "title": "Пациентите с белодробни заболявания отново пред здравното министерство!"}
{"url": "https://www.bgonair.bg/bulgaria/2018-06-29/bedstveno-polozhenie-v-obshtina-etropole-zaradi-dazhdovete", "text": "\r\n Община Етрополе обяви бедствено положение, заради проливните и нестихващи дъждове.  В града и в околните села има наводнени къщи, дворове и улици. Евакуирани са две възрастни жени. Пътят до село Джурово е непроходим.  Продължават усилията за осигуряване на достъп. Четири багера разчистват най-критичните места, а пожарната отводнява частни и обществени сгради.  Ситуацията в Етрополе се нормализира. Местният язовир все още се наблюдава стриктно, тъй като нивото му е изключително високо. Засега има проблем предимно с водата, тъй като тя не е годна за пиене, а няма водоноски. \r\n  ", "date": "2018.06.29", "title": "Бедствено положение в община Етрополе заради дъждовете!"}
{"url": "https://www.bgonair.bg/sutreshen-blok/2018-06-29/hip-hop-festival-v-lyaskovets-v-nachaloto-na-avgust", "text": "\r\n 3 и 4 август са двата фестивални дни, на които ще се проведе музикалното хип-хоп събитие в Лясковец.  Звучи обещаващо - сцената ще събере както пионерите в хип-хопа, така и съвременните изпълнители, като ще комбинира свързаните с културата брейк-танци и графити.  Повече за фестивала в студиото на Bulgaria ON AIR разказаха Николай Геранлиев - Gerata и Михаил Митев F.O. Николай Геранлиев - Gerata обясни, че са решили да проведат фестивала там, защото точката е централна - близо е до София и Варна. \"Уважили сме хората, които слушат хих-хоп. България не е голяма страна и колкото и да са те, заслужават внимание\", каза Михаил Митев F.O. в \"България сутрин\".  Поканените групи са както от миналото, така и настоящето. Идеята на организаторите била да покажат, че има и \"друга музика\". \"Искаме да сплотим хората в една култура, както и всички, които се занимават с музика, хип-хоп и графити. Целта ни е също да смесим различни послания, хората не достигат до голяма част от музиката, която остава ъндърграунд\", разкри Николай Геранлиев - Gerata. Михаил Митев F.O. добави, че днес има много хора, пеещи \"генгста-рап\", но те не подражават на действието, а на музиката и по-скоро искат да предадат нейното въздействие. Част от участниците в двата фестивални дни ще са DRS група \"Нокаут\", а ще има и гости от чужбина - Македония и Англия, както и много други изненади, обещаха организаторите. Налични са и билети - в мрежата на EasyPay.", "date": "2018.06.29", "title": "Хип-хоп фестивал в Лясковец в началото на август"}
{"url": "https://www.bgonair.bg/bulgaria/2018-06-29/reka-chaya-v-plovdivsko-otnese-patishta-mostove-i-avtomobili", "text": "\r\n Хиляди декари залети земеделски земи и пътища, отнесени мостове и автомобили. Това е картината в пловдивската община Садово, след като река Чая скъса диги и преля.  Създадена е организация за евакуация на хората, които живеят до реката. Няма информация за бедстващи хора, но има застрашени къщи. И в Садово, и в Асеновград е обявено бедствено положение. Заместник-кметът на Садово Петър Георгиев призна - една от причините за преливането на реката е, че коритото й не е било почиствано от години.  В цялата област Пловдив са получени 51 сигнала за наводнение къщи, дворове, улици и подлези и паднали дървета.", "date": "2018.06.29", "title": "Река Чая в Пловдивско отнесе пътища, мостове и автомобили"}
{"url": "https://www.bgonair.bg/bulgaria/2018-06-29/vakantsiya-za-deputatite-shte-ima-ns-othvarli-predlozhenieto-na-bsp", "text": "\r\n Народното събрание няма да работи през месец август. Депутатите отхвърлиха предложението, внесено от БСП, парламентът да няма лятна ваканция докато не бъдат приети законите, свързани с хората с увреждания. Идеята на опозицията бе инспирирана от факта, че вече месец парламентът се намира под обсадата на майки на деца с увреждания, искащи промени.  В крайна сметка по-голямата част от депутатите гласуваха \"въздържал се\" и така предложението не мина. Дали през юли депутатите ще успеят да се справят с всички важни законопроекти, предстои да разберем. От левицата поясниха, че ще внесат и трети вот на недоверие към кабинета \"Борисов 3\". Най-вероятно той ще бъде в сектор \"Здравеопазване\".", "date": "2018.06.29", "title": "Ваканция за депутатите ще има! НС отхвърли предложението на БСП"}
{"url": "https://www.bgonair.bg/bulgaria/2018-06-29/predstavyame-kandidaturata-si-za-chakalnyata-na-evrozonata", "text": "\r\n България ще представи пред лидерите на Еврогрупата кандидатурата си за чакалнята на еврозоната.  Това обяви българският премиер Бойко Борисов преди редовното заседание на Европейския съвет в Брюксел, и допълни, че страната ни изпълнява необходимите пет критерия за чакалнята. Снимка: Pixabay", "date": "2018.06.29", "title": "Представяме кандидатурата си за чакалнята на еврозоната"}
{"url": "https://www.bgonair.bg/bulgaria/2018-06-29/maya-manolova-vnese-v-ns-noviya-zakon-za-lichnata-pomosht", "text": "\r\n След дълги протести на майки на деца с увреждания, Законът за личната помощ вече е в парламента. Коригираният вариант беше занесен от обмусдмана Мая Манолова. А демонстрацята на родителите ще продължи докато исканият от тях закон не влезе в сила, предаде репортерът на Bulgaria ON AIR Даниела Пехливанова. Омбудсманът вече занесе проектозакона в НС. Всичко се случи по начина, по който майките настояваха. Те посрещнаха Мая Манолова с ръкопляскания, дори ѝ пуснаха бели гълъби, които кацнаха върху сградата на парламента. Омбудсманът посочи, че с майките са работили до 3.00 ч. сутринта, за да могат да структурират варианта на Закона по начин, по който той да бъде най-добър за всички хора с увреждания и да удовлетвори исканията им. Той предвижда лична помощ за повече от 77 000 души, а допълнителните средства ще са 105 млн. лв. Дали обаче ще влезе за обсъждане в пленарна зала, зависи от това дали някой от депутатите ще го одобри и внесе от свое име.", "date": "2018.06.29", "title": "Мая Манолова внесе в НС новия закон за личната помощ"}
