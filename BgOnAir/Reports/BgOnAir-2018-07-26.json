{"url": "https://www.bgonair.bg/world/2018-07-26/antipravitelstveni-nadpisi-i-prizivi-na-kontsert-na-massive-attack-v-bukuresht", "text": "Поглед към северната ни съседка Румъния - антиправителствени надписи и призиви по време на концерт на Massive Attack в Букурещ.  Докато британската група забиваше в румънската столица, на гигантски екрани на сцената вървяха лозунги, използвани от северните ни съседи по време на протестите срещу корупцията в страната.  Посланията бяха насочени срещу премиера, срещу лидера на управляващата социал-демократическа партия и срещу кметицата на Букурещ.  Някои побързаха да критикуват групата, че политизира шоуто и използва концерта за пропаганда, но имаше и такива, които подкрепиха каузата на Massive Attack.  В Клуж, Трансилвания се появи огромен надпис, изписан с трактор, който гласи \"Виждаме ви\", използван често от демонстрантите в Румъния.", "date": "2018.07.26", "title": "Антиправителствени надписи и призиви на концерт на Massive Attack в Букурещ"}
{"url": "https://www.bgonair.bg/world/2018-07-26/golyam-pozhar-plamna-v-sgrada-s-luksozni-apartamenti-v-london", "text": "Пожар в 5-етажна сграда с луксозни апартаменти в лондонския район \"Уест Хемпстед\" наложи евакуацията на близо 50 души.  Огънят пламнал тази нощ и бързо обхванал последния етаж на блока. Близо 100 огнеборци и 15 пожарни автомобила гасиха няколко часа пламъците.  Няма данни за жертви и ранени. Причините за пожара се разследват.", "date": "2018.07.26", "title": "Голям пожар пламна в сграда с луксозни апартаменти в Лондон"}
{"url": "https://www.bgonair.bg/world/2018-07-26/melaniya-tramp-razlaya-kuchetata-v-beliya-dom-gledala-cnn-a-ne-fox-news", "text": "Скандал разбуни Белия дом, породен от предпочитанията на първата дама при избора на телевизия. Мелания Тръмп си позволила да гледа CNN, докато пътувала в самолета при неотдавнашната европейска обиколка на американския президент.  Говорител на първата дама припомни, че тя има право да гледа каквото си поиска. Изказването дойде, след като вестник \"New York Times\" съобщи, че Доналд Тръмп вдигнал скандал на сътрудниците си, че в \"Air Force 1\" телевизорът бил включен на CNN, а не на Fox News.  Очевидно на борда на президентския самолет има неписано правило да се гледа предпочитаната от държавния глава Fox, а не CNN, която той редовно обвинява в разпространение на \"фалшиви новини\".", "date": "2018.07.26", "title": "Мелания разлая кучетата в Белия дом - гледала CNN, а не Fox News"}
{"url": "https://www.bgonair.bg/world/2018-07-26/mazh-predizvika-pozhar-do-amerikanskoto-posolstvo-v-pekin", "text": "Взрив край американското посолство в Пекин. Мъж е задействал бомбичка, която е предизвикала малък пожар на ъгъла до сградата.  Нападателят е с обгорена ръка, освен него няма други пострадали. От полицията съобщиха, че той е жител на автономния регион Вътрешна Монголия. Посолството вече е възобновило нормалната си работа.  А няколко часа по-рано полицията отведе жена, която опитала да се самозапали. Не е ясно дали двата инцидента са свързани, нито какви са мотивите за тях.", "date": "2018.07.26", "title": "Мъж предизвика пожар до американското посолство в Пекин"}
{"url": "https://www.bgonair.bg/economy/2018-07-26/formulata-na-dubay-za-ikonomicheski-uspeh-poizvehtya", "text": "В шикозния жилищен район \"Джумейра бийч резидънс\" наемите на луксозните апартаменти са спаднали с около 15% спрямо миналата година. Мнозина се опасяват, че това е сигнал, че формулата на богатото емирство за икономически успех започва да се износва, пише  . От над две десетилетия Дубай просперира като един от най-интернационалните градове, привличайки хора и капитали от целия свят.  Преди девет години той трябваше да прибегне до спасителен план за 20 милиарда долара от богатото на петрол емирство Абу Даби, за да преодолее дългова криза, причинена от срива в цените на недвижимите имоти. Икономиката на Дубай бурно се възстанови и оттогава нарасна с една трета, подхранвана от външната търговия, туризма и статута на основен регионален център за бизнес услуги. Сега обаче Дубай се сблъсква с друг тежък период. \r\nЦените на жилищните недвижими имоти се понижиха с над 15% от края на 2014 г. и продължават да спадат. Фондовият пазар спадна с 13% тази година, отбелязвайки най-лошото представяне в региона. Дубай е издал 4722 нови бизнес лиценза през второто тримесечие на 2018 г., което е понижение с 26% спрямо същия период на 2016 г. Това бе година, когато лицензите отбелязаха максимум. Тези спадове може би са временен резултат от икономическото забавяне в Залива, причинено от ниските цени на петрола. Други цифри обаче намекват, че традиционните двигатели за растежа на Дубай губят скорост, което може да означава дългосрочни загуби. Снимка: Pixabay", "date": "2018.07.26", "title": "Формулата на Дубай за икономически успех поизвехтя"}
{"url": "https://www.bgonair.bg/world/2018-07-26/gratskite-vlasti-obvineni-v-neadekvatni-deystviya-pri-pozharite", "text": "Гръцките власти бяха обвинени, че са са действали твърде бавно, не са предприели своевременни мерки за справянето с пожарите и не е имало адекватен план за евакуация. Главният прокурор разпореди разследване на причините за пожарите, част от които вероятно са запалени умишлено. До момента жертвите са 81, а пожарите вече са овладени. Акцията по издирването на хора в изпепелените от пожарите райони продължава. Огнеборци и спасители претърсват къща по къща опустошените селища.  190 души са в болница, като някои от тях са в тежко състояние. В страната е обявен тридневен траур и е в сила извънредно положение за района на Атика.  Премиерът Алексис Ципрас призова ЕС за помощ, като Италия, Германия, Полша и Франция се отзоваха и изпратиха пожарникари и техника за борба с пожарите. ", "date": "2018.07.26", "title": "Гръцките власти обвинени в неадекватни действия при пожарите"}
{"url": "https://www.bgonair.bg/reportazhi/2018-07-26/pozharat-v-gartsiya-nay-smartonosniyat-v-sledvoennata-istoriya-v-evropa", "text": "\r\n Пожарът в Гърция може да се окаже най-смъртоносният в следвоенната история на Европа. Броят на жертвите достигна 81 души, а властите съобщават, че поне 100 души все още са в неизвестност.  Спасителни екипи са претърсили вече 2500 къщи. Няколкостотин от тях са напълно унищожени, стотици други са необитаеми.  А трагедията обедини страната. В училищния салон в селището Неа Макри пристигат дарени от стотици гърци продукти от първа необходимост. За тяхното разпределяне се грижат доброволци.  Сред скръбта дойде и една добра новина. Стана ясно, че кучето, чиято снимка обиколи социалните мрежи, се е събрало със стопаните си. Свилата се на скалата Луа вече се превърна в герой и символ на надеждата за гърците.", "date": "2018.07.26", "title": "Пожарът в Гърция - най-смъртоносният в следвоенната история на Европа?"}
{"url": "https://www.bgonair.bg/economy/2018-07-26/nova-faza-kray-na-targovskata-voyna-mezhdu-sasht-i-es", "text": "\r\n ЕС и САЩ сложиха край на търговската война помежду си. Вашингтон и Брюксел се договориха да спрат въвеждането на нови мита, докато провеждат преговори за обновяване на търговските си отношения. На среща в Белия дом председателят на Европейската комисия Жан-Клод Юнкер и президентът на САЩ Доналд Тръмп декларираха нова фаза във взаимоотношенията Вашингтон – Брюксел.  Тръмп заяви, че двете страни са се съгласили да работят заедно върху премахването на митата в търговския си обмен на индустриални стоки, с изключение на автомобилния сектор.  По пътя на преговорите ще се потърси уреждане на спора за наказателните американски мита за алуминий и стомана и ответните европейски мерки. Тръмп и Юнкер се разбраха специална работна група да обсъжда дневния ред в търговските отношения, а САЩ и ЕС ще работят за реформиране на Световната търговска организация.", "date": "2018.07.26", "title": "Положителна развръзка: Край на търговската война между САЩ и ЕС!"}
{"url": "https://www.bgonair.bg/denqt-on-air/2018-07-26/sled-vavezhdaneto-na-tol-sistemata-700-mln-lv-vlizat-v-haznata-za-patnata-mrezha", "text": "\r\n С въвеждането на ТОЛ системата у нас в хазната ще влязат над 700 млн. лв. До този момент от камиони и автобуси бяха събирани едва 12 евро на превозно средство. За сравнение със съседните нам държави таксата е близо 60 евро. С всички пари, които се събират от тежкотоварните автомобили, ще се рехабилитират пътища и ще се строят нови. Така депутатът от ГЕРБ Станислав Иванов коментира в студиото на \" \" въвеждането на ТОЛ системата у нас. По думите му законопроектът вече е внесен в Световната банка, която ще напише доклад, препоръки и приблизителни пътни такси, които да бъдат въведени. \"България няма как да бъде заобикаляна от транспортните фирми. Ние досега събирахме само 250 млн. лв. на година от тежкотоварни автомобили над 3,5 тона и автобуси. След въвеждането на ТОЛ системата вече ситуацията ще се нормализира. Който руши пътя, той ще си плаща. Досега основните приходи идваха от винетните стикери\", отбеляза народният представител от ГЕРБ. Според него опозицията не се е държала адекватно в парламента при предложението за въвеждането на ТОЛ системата. \"Те казаха, че са \"за\" въвеждането на такава система, но в същото време ще гласуват \"против\". Социалистите просто не можеха да обяснят своите действия. Правят несъстоятелни изказвания, с които вредят както на рейтинга на депутатите, така и на обстановката в парламента\", категоричен е Иванов пред  . Той смята, че управляващото мнозинство е стабилно, защото няма въпроси, по които не може да се намери сходство, а има само единични търкания в коалицията.", "date": "2018.07.26", "title": "След въвеждането на ТОЛ системата: 700 млн. лв. влизат в хазната за пътната мрежа"}
{"url": "https://www.bgonair.bg/world/2018-07-26/chetirima-rabotnitsi-zaginaha-sled-pozhar-na-stroezh-v-tokio", "text": "Най-малко четирима души загинаха, а десетки пострадаха при пожар на строеж на офис сграда в Токио. Искри от рязане на стомана са най-вероятната причина за инцидента.  Почти половината от ранените са в тежко състояние с опасност за живота. Част от работниците са успели да избягат в съседен паркинг, но мнозина други са останали в капана на пламъците.", "date": "2018.07.26", "title": "Четирима работници загинаха след пожар на строеж в Токио"}
{"url": "https://www.bgonair.bg/bulgaria/2018-07-26/v-pirdop-otmeniha-bedstvenoto-polozhenie", "text": "Отмениха бедственото положение в Пирдоп.  Вследствие на подобрените метеорологични условия и продължителния период без валежи, от вчера по обяд до момента, нивата на придошлите води са намалели значително.", "date": "2018.07.26", "title": "В Пирдоп отмениха бедственото положение"}
{"url": "https://www.bgonair.bg/bulgaria/2018-07-26/shokirashta-agresiya-mezhdu-uchenitsi-tiyneydzhar-s-opasnost-za-zhivota-namushkan-s-nozh", "text": "16-годишен тийнейджър беше намушкан с нож от 15-годишно момче на стълбите в блок в столичния квартал \"Надежда\". Раненият е в болница в опасност за живота. Инцидентът е станал около 14:00 ч. на площадката на първия етаж. По първоначална информация 16-годишното момче, което е пострадало е дошло на гости на свои съученици.  Имало е конфликт, последвало е спречкване, а пострадалият има множество прободни рани в ръката и корема. Лекари в \"Пирогов\" извършват в момента животоспасяваща операция. Състоянието на прободения Кристиян е много тежко заради прободните рани в областта на врата, корема и ръцете. Агресията е била провокирана от публикация в интернет. Във видео, разпространено в интернет 15-годишният нападател казва: \"Изобщо не ми пука, разбираш ли?\" и разказва уверено и в подробности как точно е наръгал Кристиян. ", "date": "2018.07.26", "title": "Шокираща агресия между ученици: Тийнейджър с опасност за живота, намушкан с нож"}
{"url": "https://www.bgonair.bg/bulgaria/2018-07-26/patnik-bez-bilet-v-gradskiya-transport-napadna-s-lyutiv-sprey-kontrolyorki", "text": "Две контрольорки пострадаха, след като нередовен пътник ги напръска с лютив спрей. Екшънът се разигра в градския транспорт в столицата. А причината за скандала е, че нападателят нямал билет, предаде БНР. Нападението е станало след скандал между две жени, които са проверявали билетите на пътниците, и единият от тях, който се е возел в автобуса, без да плати. При опит да бъде свален от автобуса, мъжът извадил лютив спрей и напръскал двете контрольорки. След това е избягал. Инцидентът е станал на ул. \"История Славянобългарская\", близо до строителен хипермаркет в София. Пострадалите са прегледани от екип на \"Спешна помощ\" и са освободени. Полицията издирва извършителя.", "date": "2018.07.26", "title": "Пътник без билет в градския транспорт нападна с лютив спрей контрольорки"}
{"url": "https://www.bgonair.bg/bulgaria/2018-07-26/otkriha-martav-sluzhitel-na-nso-na-plazh-v-burgasko", "text": "Откриха тялото на служител на Националната служба за охрана на плаж в Бургаско. Не са открити първоначални данни за насилствена смърт.  От НСО съобщиха - когато се е случил инцидентът, гардът не е бил на работа. Основната версия е, че 37-годишният мъж се е удавил.  Намерен е на плажа в Отманли - близо до резиденцията, известна като имението на лидера на ДПС Ахмед Доган.  Плажът около резиденцията е частен и се охранява от частна фирма, не е ясно дали служители на НСО охраняват политици, които отсядат в имението.", "date": "2018.07.26", "title": "Откриха мъртъв служител на НСО на плаж в Бургаско"}
{"url": "https://www.bgonair.bg/denqt-on-air/2018-07-26/bivsh-zdraven-ministar-problemite-na-nzok-sa-mnogo-tezhki-i-dalboki", "text": "\r\n Документът \"Визия за България\" съдържа необмислени предложения за здравната система. С текстът опозицията можеше да представи наистина своите различни виждания за секторите в страната, но това не се случи. Оттам лъха на политическа несъстоятелност. Едни добри намерения не бяха облечени в подходяща форма. Така бившият здравен министър Мими Виткова коментира в \" \" документът на БСП \"Визия за България\", който бе представен от лидера на социалистите и представлява виждането на \"червените\" за бъдещето на България и решението на проблемите в различните сектори. \"Начинът, по който са поднесени предложенията, показват едно непознаване на проблемите в здравеопазването. В документа на БСП системата се комерсиализира, медицината отстъпва на парите. Някои лекари може да получават едва 1000 лв., а други пък 20 000 и няма проблем с това. Никой вече не иска да става педиатър или патоанатом\", уточни експертът по здравеопазване. Според Виткова проблемът в НЗОК не е само в отделни личности. \"Проблемите на НЗОК са много тежки и дълбоки. 50% от разходите за здравеопазване идва от пациента. В Европа се взема от пациента близо 15%. Би трябвало всичко да върви по схемата от здравия за болния, от работещия за неработещия\", отбеляза тя пред  . По думите ѝ няма как хора, които взимат хиляди левове заплата, да не си плащат осигуровките, а в същото време да се взимат пари за бюджета от минималната работна заплата.", "date": "2018.07.26", "title": "Бивш здравен министър: Проблемите на НЗОК са много тежки и дълбоки"}
{"url": "https://www.bgonair.bg/bulgaria/2018-07-26/biser-petkov-s-dve-predlozheniya-na-zakona-za-horata-s-uvrezhdaniya", "text": "\r\n Социалният министър Бисер Петков заедно с омбудсмана Мая Манолова се срещнаха с майките на деца с увреждания, които вече близо два месеца протестират пред парламента. Вчера Петков нарече исканията им \"анархистични\" в отчета си пред депутатите. От едната страна бяха майките, които държат да се приеме Законът за личната помощ, а от другата пък бяха националните движения.  В две папки донесе министърът законопроекта за хората с увреждания. Министърът представи текста в два варианта и покани протестиращите в понеделник на обща среща. Петков уточни, че в новите варианти на законопроекта е увеличена финансовата помощ към всички сектори. Не е засегната само една страна или друга, законът е насочен към всички.", "date": "2018.07.26", "title": "Бисер Петков с две предложения на Закона за хората с увреждания"}
{"url": "https://www.bgonair.bg/bulgaria/2018-07-26/koalitsiyata-stabilna-vapreki-razdorite-sred-patriotite", "text": "\r\n Нови раздори в Обединените патриоти и вече ръкопашна схватка между председателя на \"Атака\" Волен Сидеров и Валентин Касабов от партията на Валери Симеонов.  Напрежението между Сидеров и вицепремиера Симеонов нарасна около обсъждането преди дни на промените в Закона за приватизацията.  Симеонов ги нарече лобистки, Сидеров пък упрекна Симеонов че работи срещу българския бизнес и вчера се закани - дори може и да го даде на съд и да го уволни.  Днес пък в стаята на Обединените патриоти в парламента Сидеров се обидил от коментара на Касабов, че не бил лидер на Парламентрната група.  Попитал го \"какво правиш тук\" и Касабов го бутнал. Самият Касабов отрече. След сблъсъка, премиерът спешно събра Коалиционния съвет. След него беше обявено - коалицията е стабилна. ", "date": "2018.07.26", "title": "Коалицията - стабилна, въпреки раздорите сред Патриотите"}
{"url": "https://www.bgonair.bg/bulgaria/2018-07-26/postoyanen-arest-za-ivo-natsev-pomel-10-koli-v-nadezhda", "text": "\r\n Съдът остави за постоянно в ареста 39-годишния Иво Нацев, който миналата седмица помете 10 автомобила в столичния квартал \"Надежда\"\".  Софийският градски съд реши - той е общественоопасен и може да извърши ново престъпление.  Пред магистратите защитата на Нацев подчерта, че той е единственият работещ в семейството. И обеща да съдейства на разследването.  Съдът обаче не прие доводите, след като мъжът е карал пиян и е избягал от полицейската проверка. Самият Нацев повтори тезата си, че не е карал без книжка.", "date": "2018.07.26", "title": "Постоянен арест за Иво Нацев, помел 10 коли в \"Надежда\""}
{"url": "https://www.bgonair.bg/ekrani/2018-07-26/seksterorat-na-rabotnoto-myasto-novoto-nasilie", "text": "\r\n В 90% на сто случаите на сексуален тормоз на работното място, ситуацията може да бъде решена след сериозен разговор между този, който се счита за жертва и насилника, казаха психотерпаевтът Анна Тодорова и сексологът доц.д-р Румен Бостанджиев. Според Тодорова въпрос на култура е това да бъде изговорено каото проблем във вскя фирма, прит ова с ръководните кадри. Предимно хора с нарицистични наклонности са насилниците. Доц. Бостанджиев е на мнение, че всяко нежелано действие, което цели унижаване е тормоз. Зад това много често стоят комплексари, които трудно осъществяват сексуален контакт.  Те са и зле възпитани, посочи той. ", "date": "2018.07.26", "title": "Секстерорът на работното място - новото насилие"}
{"url": "https://www.bgonair.bg/denqt-on-air/2018-07-26/deputat-ot-op-imame-4-godishen-horizont-da-izpalnyavame-obeshtaniyata-si", "text": "\r\n През последните няколко дни акцентът в политическите събития в страната беше свързан със ставащото в управляващата коалиция - скандалите в парламента са ежедневие, представителите на патриотичната коалиция се оказват все по-далекомислещи едни от други.  Лидерът на \"Атака\" Волен Сидеров заплаши със смяна вицепремиера Валери Симеонов, а търканията в \"Обединени патриоти\" (ОП) не са от вчера. \"След срещата, която направи днеска премиерът и след пресконференцията стана ясно, че коалицията е стабилна, имаме 4-годишен хоризонт да изпълняваме обещанията, които сме дали на избирателите си\", каза депутатът от \"Обединени патриоти\" Александър Сабанов в студиото на Bulgaria ON AIR. Сабанов добави, че няма нужда от нови избори и те няма да променят нищо в политическото пространство и парламента. \"Различията са крайни, но това е за сметка на истината. Ние нямаме проблеми в коалицията, особено по темите, свързани с нашата програма\" каза още народният представител в \"Денят ON AIR\". След президентското вето, ГЕРБ се отказа от поправката в Закона за приватизацията. Ето как коментира това Александър Сабанов: \"Ако не беше поставен така въпросът и президентът може би нямаше да върне тези текстове. В медиите изтече че това е лобистка поправка на закона, но това не е така. Мненията на юристите разделиха групите по този начин\", обясни той.  \"И \"Атака\" и \"НФСБ\" защитиха позициите си, но на гласуването ние от ОП не подкрепихме нито една от двете поправки. Днес изразихме същото становище, което изразихме и на гласуването. Това са теми извън нашата програма и понякога водят до сблъсък, защото не са обсъждани на коалиционен съвет\", заяви Сабанов.  Депутатът разясни, че от коалицията не се събирали достатъчно и това е довело до тези търкания.  \"Лека полека се образува напрежение, което избухна на обсъждането на този закон. От тук нататък се надявам, че няма да има такива търкания, особено в общественото пространство\", каза още Сабанов. ", "date": "2018.07.26", "title": "Депутат от ОП: Имаме 4-годишен хоризонт да изпълняваме обещанията си"}
