{"url": "https://www.bgonair.bg/world/2018-02-28/zetyat-na-tramp-dzhared-kashnar-ostana-bez-dostap-do-sekretna-informatsiya", "text": "Главоболия за администрацията на Доналд Тръмп. Белият дом понижи достъпа до секретна информация на Джаред Къшнър - зет и близък съветник на президента. Обяснението е, че процесът по проверка на миналото на членовете на новата администрация отнемало повече време. Според източници, запознати с доклади на разузнаването, съществуват обаче притеснения заради контактите на Къшнър с представители на чужди държави. Той е част от разследването за предполагаемите връзки на хора от предизборната кампания на Тръмп и Русия.", "date": "2018.02.28", "title": "Зетят на Тръмп, Джаред Къшнър, остана без достъп до секретна информация"}
{"url": "https://www.bgonair.bg/world/2018-02-28/hilyadi-makedontsi-protestiraha-za-da-zashtityat-imeto-si", "text": "Хиляди излязоха по улиците в Скопие на протест срещу преговорите за името на Македония. Демонстрацията премина без инциденти. Протестиращите поискаха правителството да отмени преговорите със съседна Гърция по дългогодишния спор за името. Те скандираха \"Македония!\", \"Заев - предател!\", пееха патриотични песни и развяваха националния флаг. Гърция твърди, че името съдържа териториална претенция, спрямо гръцкия район \"Македония\". Спорът пък е една от основните пречки по пътя на членството на Македония в Европейския съюз. Протест имаше и в Атина, той беше организиран от Комунистическата партия на Гърция.", "date": "2018.02.28", "title": "Хиляди македонци протестираха, за да защитят името си "}
{"url": "https://www.bgonair.bg/world/2018-02-28/organiziranata-prestapnost-stoi-zad-ubiystvoto-na-yan-kutsyak", "text": "Организираната престъпност може би стои зад убийството на разследващия словашки журналист Ян Куцяк. Той и приятелката му бяха намерени мъртви в дома им преди няколко дни. Смята се, че убийството е заради работата му. 27-годишният журналист прави репортажи и разследвания за случаи на данъчни измами, свързани с бизнесмени, които имат връзки с управляващата партия и други политици. Последната му история бе за данъчна измама с луксозен жилищен комплекс в Братислава. Словашкото правителство обяви награда от 1 милион евро срещу информация, която ще помогне на властите да разкрият убийството на журналиста.", "date": "2018.02.28", "title": "Организираната престъпност стои зад убийството на Ян Куцяк?"}
{"url": "https://www.bgonair.bg/world/2018-02-28/sasht-pismo-s-byal-prah-prati-trima-v-bolnitsa", "text": "11 души са се разболели след отваряне на писмо с бял прах в американската военна база в Арлингтън, Вирджиния. Трима от пострадалите са откарани в болница. Сградата е била евакуирана след прегледа и след това почистена. Според служител на силите за сигурност, текстът в писмото бил неразбираем и адресиран до командващ офицер в базата. По случая тече разследване.", "date": "2018.02.28", "title": "САЩ: Писмо с бял прах прати трима в болница"}
{"url": "https://www.bgonair.bg/world/2018-02-28/oon-siriya-poluchava-materiali-za-himicheski-orazhiya-ot-phenyan", "text": "Според доклад на Организацията на обединените нации, който не е оповестен, Северна Корея е снабдявала Сирия с материали за химически оръжия. В документа се твърди, че между 2012 и 2017 година е имало най-малко 40 доставки на материали, които могат да бъдат използвани за военни цели. Те включват киселиноустойчиви плочки, клапани и тръби. Твърденията идват след нови данни за използването на хлорен газ от сирийските сили. Правителството отрича тези обвинения. Според доклада на ООН севернокорейски специалисти по ракетни програми също са били забелязани в сирийски оръжейни заводи.", "date": "2018.02.28", "title": "ООН: Сирия получава материали за химически оръжия от Пхенян"}
{"url": "https://www.bgonair.bg/reportazhi/2018-02-28/sibirskata-mechka-vilnee-iz-evropa-zhertvite-rastat", "text": "Европа преживя най-студената нощ за тази година. В Германия температурите паднаха до минус 24 градуса, минус 35 отчетоха термометрите в централна Русия, а минус 29 в Естония. Жертвите на мразовитата вълна на континента вече са 20. \"Сибирската мечка\", \"Снежното оръдие\", \"Звярът от изтока\" – европейските медии не спират да дават имена на мразовитата вълна, сковала континента. Близо двуметрови преспи блокираха пътищата в планинските райони на Хърватия. В град Делнице живакът падна до минус 20 градуса. Някои плавателни съдове в Бакарския залив на Адриатическото крайбрежие не са издържали на тежестта на снежно-ледената маса. В Париж до 5 март са отворени временни центрове, където да се подслонят мигранти и бездомни. Според статистиката във френската столица живеят близо 5000 души без постоянен покрив над главата. Там освен легло, те получават храна и добър слушател. Мразовитата вълна стигна и до Великобритания. За Острова това е най-студената седмица от 5 години насам. Най-силно засегнати са североизточните части на страната, където паднаха до 10 сантиметра сняг. Колони от автомобили се вият по магистралите, а десетки полети и стотици влакове бяха отменени. В сила остава код оранжев – вторият най-сериозен за опасно време. Стотици училища са в дървена ваканция до края на седмицата, когато се очаква времето да омекне.7", "date": "2018.02.28", "title": "\"Сибирската мечка\" вилнее из Европа... броят на жертвите расте"}
{"url": "https://www.bgonair.bg/bulgaria/2018-02-28/spryaha-vremenno-mezhdugradski-avtobusi-v-severoiztochna-balgariya", "text": "Заради непочистени пътища в Североизточна България автобусни превозвачи са отменили и днес пътувания до различни градове. Това обяви пред БНР Галя Топалова от Националното сдружение на автобусните превозвачи. \"За Силистра в момента не пътуват. Добрич, Исперих, Дулово, Разград, там всичко е затворено все още и не се знае кога ще се отвори. Надяваме се до утре да изчистят. Пътниците могат да получат информация от сайтовете на централна автогара и на фирмите\", обясни Галя Топалова.", "date": "2018.02.28", "title": "Спряха временно междуградски автобуси в Североизточна България"}
{"url": "https://www.bgonair.bg/bulgaria/2018-02-28/nzok-i-bls-podpisaha-natsionalniya-ramkov-dogovor", "text": "Подписаха Националния здравен рамков договор за следващата година. Бюджетът за здравните услуги през тази година е на стойност 3,8 млрд. лева, което е с 400 млн. лева повече от миналата година. Повишават се цените и на 137 клинични пътеки, което ще дръпне от бюджета 150 млн. лева. По силата на закона новите правила трябва да влязат в сила от 1 април. До тази сутрин документът беше под въпрос заради просрочените дългове на Здравната каса към чуждестранни фондове, възлизащи на над 130 млн. лева. Днес се проведе извънредна среща по темата при премиера Бойко Борисов. На нея присъстваха представители на Министерството на здравеопазването, лекарския и зъболекарския съюз. Вижте във видеото изказването на здравния министър Кирил Ананиев.", "date": "2018.02.28", "title": "Окончателно: Бюджетът за здравни услуги е 3,8 млрд. лева"}
{"url": "https://www.bgonair.bg/bulgaria/2018-02-28/sdelka-ili-ne-chez-za-nova-tsena-na-toka-zove", "text": "Само дни след като бе обяване сделката за продажбата на ЧЕЗ, дружеството обяви, че ще поиска промяна на цената на тока. Това става ясно от официално съобщение. Компанията не уточнява в каква посока ще е промяната. Засега обаче не се е случвало тя да иска поевтиняване на тока. Ценовото заявление ще бъде подадено до Комисията за енергийно и водно регулиране след месец, а ако регулаторът го одобри, то влиза в сила от 1 юли. По-късно през деня от КЕВР обявиха, че няма да допуснат поскъпване на тока.", "date": "2018.02.28", "title": "Бум на чуждестранни туристи у нас - скок с 20% за януари"}
{"url": "https://www.bgonair.bg/economy/2018-02-28/bum-na-chuzhdestranni-turisti-u-nas-skok-s-20-za-yanuari", "text": "Значителен ръст на посещенията на чужденци в България през първия месец на годината спрямо миналия януари, отчита Националният статистически институт (НСИ). През януари 2018 г. посещенията на чужденци у нас са 544 хил., или с 19,7% повече в сравнение с януари 2017 г. Най-много са посещенията от Гърция – 109,7 хил., Турция – 103,8 хил., Македония – 68,3 хил., Румъния – 49,9 хил., Сърбия – 37,6 хил. Посещенията от Обединеното кралство са 16,5 хил., от Германия - 15,3 хил., а от Украйна – 13,8 хил. През януари преобладава делът на чуждестранните посещения с цел почивка и екскурзия – 43,4%, следвани от посещенията с други цели - 39%, и със служебна цел – 17,6%. Пътуванията на българи в чужбина през януари тази година са 387,6 хил., или с 4,9% повече спрямо януари 2017 година, показват още данните на Националния статистически институт. Увеличение в сравнение със същия месец на предходната година е отчетено към Австрия - с 36%, Испания - с 25,3%, Германия - с 12,7%, Румъния - с 12,6%, Франция - със 7,6%, Турция - със 7,1% и други. Същевременно намаляват пътуванията към Италия - с 5,1%, Гърция - с 3,8%, Македония - с 1,5%, Сърбия - с 0,3%.", "date": "2018.02.28", "title": "Бум на чуждестранни туристи у нас - скок с 20% за януари"}
{"url": "https://www.bgonair.bg/bulgaria/2018-02-28/mazhh-zagina-pri-pozhar-v-tsentara-na-sofiya", "text": "Жена е загинала при пожар в апартамента си в центъра на София, съобщиха от МВР. Сигналът е подаден в 16:53 часа. На мястото веднага са пристигнали пожарни, полиция и линейка. Загиналата жена, живееща в апартамент на първия етаж, е казала, че сама ще се справи. Пожарната пристига за по-малко от 2 минути. Пожарникарите правят всичко възможно, но двете врати затрудняват достъпа до апартамента. Те казват, че са намерили тялото на 84-годишната жена зад вратата, което означава, че тя най-вероятно се е опитала да излезе, но не е успяла и се е задушила от дима, причинен от пожара. Пожарникарите са разказали още, че са пламнали вестници и гардероби, но засега причината за избухването на пожара не е известна.", "date": "2018.02.28", "title": "Жена загина при пожар в центъра на София"}
{"url": "https://www.bgonair.bg/science/2018-02-28/novoto-audi-a6-vpechatlyava-s-darzak-dizayn-i-novi-tehnologii", "text": "Името Audi A6 се появи в средата на 90-те години на миналия век, като този модел се смята за директен наследник на автомобилите с индекс 100. Сега компанията от Инголщад представи осмото поколение на A6, като го обяви за \"най-дръзкия\", \"най-умен\" и \"най-спортен\" автомобил в историята на модела. Версията A6 40 TDI получава 4-цилиндров турбомотор с 204 к.с.. Другите два варианта са с 3,0-литров V6 с 231 и 286 к.с. Най-мощната модификация към момента е бензиновата, която разчита на 3,0-литров V6 с турбо. Тя развива 340 к.с. и 500 Нм въртящ момент. Интересното е, че въпреки дизеловия скандал, новото A6 излиза на пазара с 3 двигателя на такова гориво. Новата генерация на бизнес-седана ще бъде една от основните премиери на автосалона в Женева, който отваря врати следващата седмица. Подобно на баткото A8, и \"шестицата\" е натъпкана с всевъзможни електронни системи. Например вместо с традиционен ключ управлението на автомобила може да се осъщестява с помощта на смартфон. Комплексът MMI Touch позволява да се запомнят 400 параметъра на 7 различни шофьори. Дизайнът на автомобила не е претърпял революционни промени, затова Audi A6 запазва своите основни оръжия в това направление – елегантен силует с три прозореца, остри линии на светодиодната оптика и задни стопове с множество вертикални линии. Коефициентът на аеродинамично съпротивление е намален до впечатляващите 0.24, като подробности за това ще бъде обявени при премиерата.", "date": "2018.02.28", "title": "Новото Audi A6 впечатлява с дързък дизайн и нови технологии"}
{"url": "https://www.bgonair.bg/world/2018-02-28/tram-sklyuchi-sdelka-za-dva-novi-samoleta-air-force-one", "text": "Американският президент ще се сдобие с два нови самолета Аir Force One. Това стана възможно след като Доналд Тръмп постигна споразумение с компанията \"Боинг\" за нови машини на обща стойност от почти 4 млрд. долара. Преди да стане президент Тръмп заяви, че разходите на \"Боинг\" за създаването на заместители на настоящите два самолета Air Force One, които представляват една от най-ярките емблеми на американското правителство са твърде високи и призова федералното правителство, посредством социалната мрежа Twitter да отмени поръчката. Снимка: Pixabay", "date": "2018.02.28", "title": "Tръм сключи сделка за два нови самолета Air Force One"}
{"url": "https://www.bgonair.bg/denqt-on-air/2018-02-28/patriot-zove-promyana-v-zakona-i-nezabavna-namesa-na-kevr-v-sdelkata-za-chez", "text": "\r\n \"Наистина ЧЕЗ е от значение за националната сигурност на България. Не е вярно обаче, че КЕВР може да се намеси преди да има сделка. Може да се намеси, когато има продажба на реални компоненти от ЧЕЗ. В случая става дума за продажба на акции\", заяви депутатът от \"Обединени патриоти\" Александър Сабанов пред Bulgaria ON AIR. Той се обяви за промяна на Закона за енергетиката, който да даде право на КЕВР да се намеси в сегашния момент. Утре ще бъде обсъдена поправка в закона, която по думите му трябва да бъде гласувана веднага, за да може КЕВР да провери сделката от А до Я. \"Това, че ЧЕЗ продава ЧЕЗ България, се знае отдавна. През последните 7 месеца текат преговори. От многото кандидати остава въпросната г-жа Гинка Върбакова. Това е сделка между две юридически лица. Държавата трябва да я интересува дали г-жа Върбакова ще може да управлява толкова голямо дружество като ЧЕЗ България\", заяви гостът в предаването \"Денят ON AIR\". Не може в 21 век, особено когато сме председатели на Съвета на Европа, да говорим за национализации, отбеляза Александър Сабанов. Той подчерта, че казусът с продажбата на ЧЕЗ България не е оръдието на опозицията, което ще събори правителството. Сабанов посочи още, че премиерът е бил категоричен, че този път няма да подаде оставка. Между ГЕРБ и \"Обединени патриоти\" има по-чести срещи. По-често се виждат и нашите лидери (бел. ред. - лидерите на ВМРО, НФСБ и \"Атака\"), каза още Сабанов.", "date": "2018.02.28", "title": "Патриот зове: Промяна в закона и незабавна намеса на КЕВР в сделката за ЧЕЗ"}
{"url": "https://www.bgonair.bg/world/2018-02-28/dva-vlaka-se-sblaskaha-v-egipet-19-dushi-zaginaha", "text": "Сблъсък между два влака в Египет. Поне 19 души са загинали, а други 38 са ранени, съобщава телевизионният канал \"Скай нюз-Арабия\", цитиран от ТАСС. Пътническа композиция се врязала в товарен влак в провинция Бухайра, северно от Кайро и два пътнически вагона се разкачили, след което в тях се врязала идваща товарна композиция. Около 30 екипа на бърза помощ работят на мястото на катастрофата.  По данни на египетското министерство на здравеопазването загиналите са 10, а ранените 15 души. През август миналата година в Египет стана подобна катастрофа. Тогава пътнически влак от Кайро за Александрия се вряза с голяма скорост в околностите на столицата в спрял влак от Порт Саид. Загинаха 41 египтяни, а над 30 бяха ранени. Снимка: Pixabay", "date": "2018.02.28", "title": "Два влака се сблъскаха в Египет, 19 души загинаха"}
{"url": "https://www.bgonair.bg/lyubopitno/2018-02-28/snegat-ne-e-samo-bedstviya-mozhe-da-bade-i-zabaven", "text": "\r\n Двама почитатели на белите спортове показаха, че снегът, който за някои е бедствено положение, а за други е просто зима, може да бъде наистина забавен. В Черна гора на брега на Адриатическо море двама ентусиасти караха ски по заснежената плажна ивица.", "date": "2018.02.28", "title": "Снегът не е само бедствие, може да бъде и забавен"}
{"url": "https://www.bgonair.bg/denqt-on-air/2018-02-28/glas-ot-bsp-zad-ginka-varbakova-prozirat-chuzhdi-senki", "text": "\r\n Зад сделката за ЧЕЗ доста силно се вижда сянката на българския премиер. Друг е въпрост обаче зад Гинка от Пазарджик колко други сенки прозират. Това коментира в студиото на \"Денят ON AIR\" депутатът от БСП Стоян Мирчев. \"Знае се, че парите, които ще финансират въпросната сделка, идват от офшорни компании и заеми от банки. По-всичко личи, че Гинка Върбакова е подставено лице\", отсече още той. В първия парламентарен ден за седмицата социалистите поискаха изслушване на премиера Бойко Борисов в Народното събрание и настояха да се разнищи скандалът със сделката за продажбата на ЧЕЗ. Мнозинството обаче отхвърли предложението, което разгневи червените депутати. Депутатът от ГЕРБ и председател на Комисията по енергетиката Делян Добрев заяви по-рано пред журналисти в парламента, че няма нужда от нова анкетна комисия по темата, както иска БСП, а Гинка Върбакова е поканена на утрешното съвместно заседание на парламентарните комисии по енергетика и за контрол над СРС. \"Желанието на ЧЕЗ да продадат българската част от бизнеса си е ясно от месеци. Те просто ще вземат една много добра сума, а както всички знаем парите нямат нито цвят, нито мирис\", допълни още Стоян Мирчев пред Bulgaria ON AIR. По думите му ЧЕЗ е част от националната сигурност. А скандалът тепърва ще се разраства. \"КЕВР трябва да използва правомощията си и да прекрати тази сделка. В нея се залагат едни пасиви от купувача, които ще бъдат платени от джоба на 3 млн. българи. Всички тези заеми към банките трябва да бъдат обслужвани\", подчерта депутатът от БСП в студиото на Владимир Сиркаров.", "date": "2018.02.28", "title": "Глас от БСП: Зад Гинка Върбакова прозират чужди сенки"}
