{"url": "https://www.bgonair.bg/world/2018-04-01/katolicheskiyat-svyat-praznuva-dnes-velikden", "text": "Католическият свят празнува днес Великден! Папа Франциск води бдение в базиликата \"Св. Петър\" в Рим. 10 хиляди души гледаха службата на живо в най-голямата църква в света, съобщава \"24 часа\". По време на церемонията папа Франциск покръсти 8 души, сред които незаконен имигрант от Нигерия, който спрял обир на магазин и обезоръжил нападателя.  Днес главата на Римокатолическата църква ще прочете и обръщението си \"Към града и света\" от централния балкон на базиликата \"Св. Петър\".", "date": "2018.04.01", "title": "Католическият свят празнува днес Великден!"}
{"url": "https://www.bgonair.bg/world/2018-04-01/sgrada-v-indiya-se-sruti-i-ubi-deset-dushi", "text": "Десет души загинаха и двама бяха ранени в събота вечер при срутване на триетажен хотел в град Индоре, в централния индийски щат Мадхия Прадеш, съобщи Ройтерс. Първоначално бе съобщено за петима загинали и трима ранени.  Спасителните операции, продължили през цялата нощ, вече са приключили и полицията смята, че няма повече хора под развалините, заяви представител на местните власти.  Десетима човека са били извадени живи от развалините, съобщава  .  Причините за срутването още се разследват, казаха от местната полиция.", "date": "2018.04.01", "title": "Сграда в Индия се срути и уби десет души"}
{"url": "https://www.bgonair.bg/world/2018-04-01/bavyat-stotitsi-balgari-na-granitsata-mezhdu-sarbiya-i-ungariya", "text": "След подадени малко преди полунощ срещу първи април сигнали в Министерството на външните работи за забавяне на около 20 автобуса с български граждани на ГКПП Хоргош - Рьоске на сръбско-унгарската граница, посолството на България в Будапеща е оказало незабавно съдействие на чакащите ни сънародници, съобщиха от МВнР. След осем разговора с главния дежурен на МВР - Унгария е установено, че от март на граничните пунктове на Унгария се провежда постоянна операция \"Сухопътни граници 2018\". Това важи особено за уязвимите за миграционен натиск направления. Операцията включва тотална проверка на всички моторни превозни средства, влизащи в страната от Сърбия. Властите обръщат особено внимание на ТИР-автомобили и автобуси. Това е причината за забавянето на автобусите с българи, сред които и ученици. МВнР е уведомило своевременно подалите сигнала за операция \"Сухопътни граници 2018\". Отбелязването на католическия Великден, намаленият брой служители на граничен контрол и парламентарните избори в Унгария на осми април също може да утежнят преминаването през страната. ГКПП Хоргош - Рьоске е върху основната пътна артерия, водеща от България към Виена.", "date": "2018.04.01", "title": "Бавят стотици българи на границата между Сърбия и Унгария"}
{"url": "https://www.bgonair.bg/world/2018-04-01/vse-oshte-ne-se-znae-kade-i-koga-shte-padne-tyangun-1", "text": "Китайската космическа станция \"Тянгун-1\" ще влезе в земната атмосфера утре. Това съобщиха от космическата агенция в Китай. Точният момент, обаче, все още не е ясен, нито мястото, където ще се разбият отломките. Експертите са сигурни, че по-голямата част от станцията ще изгорят още във въздуха, но части от апарата ще запазят своята цялост. Очакват се отломки не по-големи от 10 килограма да достигнат земята. България остава в опасната зона. Заради променливата скорост с която пада Небесния дворец, точното местоположение на разбиване към момента не е ясно.", "date": "2018.04.01", "title": "Все още не се знае къде и кога ще падне \"Тянгун-1\""}
{"url": "https://www.bgonair.bg/world/2018-04-01/akula-napadna-sarfist-v-havay", "text": "Сърфист беше нападнат от акула близо до хавайския бряг. 25-годишният мъж е в критично състояние с рани по ръцете и краката. Той е намерен във водата от плажуващи, които са го спасили и са превързали раните му, докато са чакали парамедиците. Лекарите все още се борят за живота на сърфиста. Все още не е ясно какъв вид е акулата. Плажът, където се е случил инцидента остава затворен до второ нареждане.", "date": "2018.04.01", "title": "Акула нападна сърфист в Хавай"}
{"url": "https://www.bgonair.bg/reportazhi/2018-04-01/rusiya-zadade-14-vaprosa-na-london-po-sluchaya-skripal", "text": "\r\n Сагата \"Скрипал\" се задълбочава, а напрежението между Москва и Лондон расте. Руското министерство на външните работи изпрати списък с 14 въпроса към Великобритания. Сред тях са: Защо Лондон отказва да уважи правото на консулски достъп до руски граждани, пострадали на британска територия? Каква противоотрова е използвана, за да бъдат спасени, и защо тя е притежание на Кралството? И каква е ролята на Франция в разследването на покушението срещу Сергей Скрипал и дъщеря му?  Русия очаква отговор на всички въпроси от Лондон. Подобен списък беше изпратен от руските власти и в Париж, след като стана ясно, че Франция си сътрудничи с Острова по случая \"Скрипал\".  Сред притесненията на Москва са, че френските власти притежават не само проби от отровния газ Новичок, с който се предполага, че е извършено покушението, но и че те разполагат с биоматериали от двете жертви. Русия подчерта, че иска обяснение как се е стигнало до заключението на френските експерти, че субстанцията наистина е веществото, познато още като А-234, и какви са доказателствата, че то е с руски произход. Списъкът завършва с въпроса: \"Разработвана ли е нова версия на химическо вещество от този тип във Франция и ако е така – защо?\". През последните дни, напрежението между Москва и Запада се задълбочи. Мнозина предупреждават за опасността от дипломатическа война, след като десетки държави експулсираха руски дипломати в знак на солидарност с Лондон – решение, което Русия посрещна с идентични мерки, като изгони десетки чуждестранни дипломати от страната.", "date": "2018.04.01", "title": "Русия зададе 14 въпроса на Лондон по случая \"Скрипал\""}
{"url": "https://www.bgonair.bg/bulgaria/2018-04-01/zadarzhaha-migranti-v-reka-tundzha", "text": "Атрактивна акция по задържане на мигранти в района на река Тунджа. Петима мъже и две жени, самоопределящи се като сирийци се опитали да влязат на българска територия през реката, въпреки пълноводието й. Наложило се Гранична полиция да проведе спасителна операция, в която е участвал и хеликоптер от Специализирания отряд за въздушно наблюдение. Задържани са още каналджията, иракски гражданин, който водел групата и двама българи, които я чакали на наша територия. Действията по разследването продължават.", "date": "2018.04.01", "title": "Задържаха мигранти в река Тунджа"}
{"url": "https://www.bgonair.bg/bulgaria/2018-04-01/institutsiite-vse-oshte-nyamat-versiya-za-pozhara-v-sandanski", "text": "\r\n Все още няма официална версия за причините за пожара в жилищния блок в Сандански. Сградата горя в нощта на петък срещу събота, а тежкият инцидент се размина без жертви и пострадали. По неофициална информация, двама мъже са счупили витрина на магазина и са го подпалили с две туби бензин.  От всичките 40 семейства, 39 са намерили къде да отседнат. Помощ от община Сандански е потърсило само едно семейство. До домовете си днес хората бяха допускани съвсем за кратко, за да вземат най-необходимото със себе си. Тепърва ще се установява дали пожарът е увредил плочите и металните конструкции на сградата. Според все още непотвърдени информации пожарът е предизвикан умишлено.  В Сандански всички са потресени от случилото се в блока. В социалните групи част от гражданите се организираха, за да помогнат на семействата.  Очаква се в близките дни да бъде открита и банкова сметка в полза на пострадалите семейства.", "date": "2018.04.01", "title": "Институциите все още нямат версия за пожара в Сандански"}
{"url": "https://www.bgonair.bg/bulgaria/2018-04-01/fatme-hyusein-e-geroyat-ot-vlaka-sofiya-burgas", "text": "\r\n Започва транспортирането на вагоните след инцидента с пожара във влака София-Бургас. Експертизата ще бъде извършена в локомотивното депо в Пловдив. Огледът започва утре. А ние ще ви разкажем за големия герой, благодарение на когото при инцидента няма жертви. Това е кондукторката Фатме Хюсеин, която вади един по един пътниците от горящия влак на гара Коньово.  Едва вчера след като се съвзела от шока Фатме се почувствала зле и потърсила лекарска помощ. Във въпросната вечер тя вижда дим в едно от купетата и веднага взима пожарогасителя.  Пътниците от горящия влак са благодарни на Фатме за бързата реакция. Вижте още в репортажа на Стиляна Георгиева", "date": "2018.04.01", "title": "Фатме Хюсеин е героят от влака София - Бургас"}
{"url": "https://www.bgonair.bg/world/2018-04-01/v-albaniya-platenata-magistrala-ne-se-prie-dobre-ot-shofyorite", "text": "В Албания пускането на първата в страната платена магистрала беше посрещнато с бурно недоволство от водачите. Стотици хора се събраха край тунел в северната част на страната и блокираха пътя за поне 3 часа. Някои демонстранти изпочупиха и дори подпалиха пунктовете за плащане. Други замеряха полицаите с камъни. В сблъсъците бяха ранени най-малко 13 служители на реда. 110-километровата магистрала е основната връзка между адриатическото крайбрежие на Албания и Косово. Новият й концесионер наложи такси от 10 лева за автомобил и 45 за камион. Според косовари и албанци обаче цените са твърде високи.", "date": "2018.04.01", "title": "В Албания платената магистрала не се прие добре от шофьорите"}
{"url": "https://www.bgonair.bg/world/2018-04-01/izpratiha-stivan-hoking-v-posledniya-mu-pat", "text": "В Кеймбридж стотици изпратиха Стивън Хокинг в последния му път със съпровод на 76 камбанни звъна – по един за всяка година от неговия живот. Ковчегът беше носен от шестима служители на катедрата, в която астрофизикът преподава над 50 години. И украсен с бели лилии – символ на вселената, и бели рози, представляващи полярната звезда. След процесията, по улиците на града в църквата в Кеймбридж се състоя траурна служба. На нея бяха поканени 500 роднини, приятели и колеги на световноизвестния професор. Британският актьор Еди Редмейн, който спечели Оскар за ролята си на младия Хокинг, държа погребално слово в негова памет. Тленните останки на учения-визионер ще бъдат погребани на 15-и юни в Уестминстърското абатство в близост до тези на Исак Нютон и Чарлз Дарвин.", "date": "2018.04.01", "title": "Изпратиха Стивън Хокинг в последния му път"}
{"url": "https://www.bgonair.bg/bulgaria/2018-04-01/avtobus-s-detsa-e-katastrofiral-tazi-sutrin", "text": "Автобус, превозващ деца и лек автомобил катастрофираха рано тази сутрин на пътя Севлиево - Варна, в района на Севлиево, до село Богатово. Загинал е шофьорът на леката кола. Няма други пострадали, децата са добре. Това съобщиха от пресцентъра на МВР. Инцидент е станал след 07:00 ч. Вероятно децата са пътували на екскурзия. Малко преди 08:00 ч. от Агенция Пътна инфраструктура съобщиха, че временно е ограничено движението по път I-4 София - Велико Търново района на с. Богатово заради катастрофа. Движението се пренасочва през Севлиево и с. Богатово.   \r\n   ", "date": "2018.04.01", "title": "Автобус с деца е катастрофирал тази сутрин"}
{"url": "https://www.bgonair.bg/bulgaria/2018-04-01/na-tsvetnitsa-bchk-organizira-kravodaritelska-kampaniya", "text": "Национална кръводарителска кампания на Цветница организират по традиция от Българския червен кръст. Днес, в деня на големия християнски празник , в цялата страна за 15-и пореден път ще се проведе пролетна кампания за безвъзмездно и доброволно кръводаряване под надслов \"Запалете свещичка, дарете кръв, дарете живот сега!\", съобщават от сайта на БЧК.  Кампанията се организира от Националния център по трансфузионна хематология, Министерство на здравеопазването и Българския Червен кръст, с подкрепата на Българската православна църква.  Временните пунктове за кръводаряване в София започнаха работа в 9:00 часа и ще продължат до 13:00 часа. Те са разположени до някои от столичните православни храмове: \"Света Неделя\", \"Свети Седмочисленици\", \"Покров Богородичен\" и \"Света Параскева\". ", "date": "2018.04.01", "title": "На Цветница: БЧК организира кръводарителска кампания"}
{"url": "https://www.bgonair.bg/bulgaria/2018-04-01/stroitelstvoto-na-metroto-v-sofiya-nalozhi-novi-promeni-v-dvizhenieto", "text": "Въвежда се организация на движението във връзка със строителството на третата линия на метрото, съобщават от Столична община. Във връзка със строителството на Метро София – ІІІ диаметър – Позиция 1 - от ул. „Житница” до бул. „България” от 00.00 часа на 01.04.2018 г. до 24.00 часа на 01.10.2018 г. да се въведат следните промени в организацията на движение: Забранява се влизането на пътни превозни средства по: - средната част на пътното платно на бул. „Гоце Делчев”, между ул. „Кюстендил” и бул. „Цар Борис ІІІ”, като се оставят за движение на ППС по една пътна лента в двете посоки в същия участък, \r\n- северното локално пътно платно на бул. „Цар Борис ІІІ” и две пътни ленти от северната половина на централното пътно платно на бул. ”Цар Борис ІІІ”, с дължина по около 70 м от двете страни спрямо оста на бул. „Гоце Делчев” и ул. „Житница“; \r\n- ул. „Житница” между бул.”Цар Борис ІІІ” и ул. „Гебедже”. \r\nДвижението на пътни превозни средства по бул. „Цар Борис ІІІ” ще се извършва, както следва: \r\n.- в посока кв. „Княжево” - в една пътна лента от южната половина на централното пътно платно на бул. „Цар Борис ІІІ”, в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“, като се осигури и лента за движение на пешеходците с широчина 1,50 м; \r\n- в посока „Център” - в една пътна лента от южната половина на централното пътно платно на бул. „Цар Борис ІІІ” в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“. От 04.30 часа на 01.04.2018 г. до 24.00 часа на 01.10.2018 г. автобусите по линии номера 73, 83 и 102, ще се движат по променен маршрут. Автобусите по линия 73 – в посока ж.к. „Гоце Делчев“ ще се движат от ж.к. Овча Купел 2 по маршрута си до кръстовището на ул. „Любляна“ с бул. „Овча Купел“, надясно по бул. „Овча Купел“, наляво по бул. „Цар Борис III”, надясно по бул. „Братя Бъкстон“, наляво по ул. „Тодор Каблешков“, наляво по ул. „Ген. Стефан Тошев“, надясно по бул. „Гоце Делчев“ и по маршрута си до ж.к. „Гоце Делчев“- двупосочно. \r\nАвтобусите по линия 83 в посока Зоопарка ще се движат от Хюндай България по маршрута си до кръстовището на бул. „Константин Величков“ с бул. „Възкресение“, по бул. „Акад. Иван Евстатиев Гешов“ през тунела под бул. „Цар Борис III” и ул. „Св. Георги Софийски“, надясно по бул. „България”, наляво по бул. „Гоце Делчев“ и по маршрута си до Зоопарка – двупосочно. Автобусите по линия 102 – в посока Студентски град ще се движат от ж.к. Овча Купел 2 по маршрута си до кръстовището на ул. „Житница“ с бул. „Овча Купел“, наляво по бул. „Никола Мушанов“, надясно по бул. „Възкресение”, надясно по ул. „Акад. Иван Евстратиев Гешов“ през тунела под бул. „цар Борис III” и ул. „Св. Георги Софийски, по бул. „Петко Ю. Тодоров“, наляво по ул. „Бяла черква“ и по маршрута си до Студентски град - двупосочно. \r\nАвтобусите от линии 73, 83 и 102 ще спират на всички съществуващи автобусни спирки в променените участъци от маршрута. Спирки „Красно село“ с код 0636, 0638, 0639 и 0640 за автобусни линии 63 и 260 и трамвайни линии 4 и 5 се изместват на временно изградени перони в района на кръстовище ул. „Житница“ - бул. „Гоце Делчев“ - бул. „Цар Борис III”. Закриват се спирките: \r\n- двупосочна „Балканкар АД“ с код 0564 и 0569 на ул. „Житница“ ; \r\n- двупосочна „АП Земляне“ с код 0079 и 0080 на ул. „Житница“ ; \r\n- двупосочна „ж.к. Красно село“ с код 0637 и 0641 на бул. „Гоце Делчев“ .", "date": "2018.04.01", "title": "Строителството на метрото в София наложи нови промени в движението"}
{"url": "https://www.bgonair.bg/bulgaria/2018-04-01/zhalt-kod-buren-vyatar-ima-dnes-v-pochti-tsyalata-strana", "text": "Жълт код за силен вятър е обявен за днес в 17 области в страната, информира БНР.  Предупреждението е в сила за областите София-град, Благоевград, Кърджали, Хасково, Стара Загора, Габрово, Велико Търново, Русе, Търговище, Сливен, Ямбол, Бургас, Варна, Шумен, Разград, Силистра и Добрич. След обяд ще има условия и за гръмотевици. 6 сигнала за паднали керемиди, преместени контейнери и паднали строителни огради са подадени в София през изминалата нощ заради силния вятър.  \r\nОт Столичната община проверяват центъра на града за опасни предмети, които могат да паднат от поривите на вятъра.", "date": "2018.04.01", "title": "Жълт код: Бурен вятър има днес в почти цялата страна"}
{"url": "https://www.bgonair.bg/bulgaria/2018-04-01/zhitelite-na-gorna-banya-iskat-vazstanovyavane-na-banyata-v-kvartala", "text": "Протест за възстановяване на банята в Горна Баня събра на Цветница жителите на квартала. Хората се събраха пред рушащата се сграда и поискаха тя да бъде възстановена. На протеста обаче се появиха две групи хора. Едните са съгласни с проекта на столична община, който предвижда част от банята да стане научен център. Други обаче се опасяват, че ако това се случи хората няма да имат достъп до минералната вода. Двете групи си размениха обвинения. Въпреки различията всички са категорични, че трябва да се намери решение на проблема. След това шествие тръгна от центъра на Горна баня и затвори околовръстния път. Пропускани бяха само автобуси на градския транспорт, линейки и полиция.", "date": "2018.04.01", "title": "Жителите на \"Горна Баня\" искат възстановяване на банята в квартала"}
{"url": "https://www.bgonair.bg/bulgaria/2018-04-01/7-dni-predi-velikden-tsenata-na-agneshkoto-skochi", "text": "\r\n Седмица преди Великден сме свидетели на скок в цената на агнешкото месо в търговските обекти в цялата страна. Тази година килограм българско агнешко месо струва средно между 13 и 16 лева, за разлика от вносното, което е значително по-евтино. Въпреки това обаче изкупната цена от фермите на родните производители е 5 лева за килограм живо тегло, което според тях не стига дори за покриването на разходите им.  И въпреки, че фермерите са принудени да продават стоката си толкова евтино в търговските обекти цената на агнешкото месо започва от 13, а на места достига и до рекордните 16 лева за килограм.  Повечето от хората са категорични, че заради изключително високата цена тази година няма да купят агнешко за празника. А преди празника от Агенцията по безопасност на храните вече започнаха масови проверки за качеството и произхода на яйцата, козунаците и месото в цялата страна. ", "date": "2018.04.01", "title": "7 дни преди Великден цената на агнешкото скочи"}
{"url": "https://www.bgonair.bg/reportazhi/2018-04-01/dunav-mozhe-da-zalee-elektricheski-tabla-v-silistra", "text": "\r\n Електрически табла, монтирани на кейовата стена край Силистра, могат да бъдат залети от покачващите се води на Дунав и да създадат голяма опасност за хората. Затова алармираха жители на крайдунавския град.  \r\nПроблемът е, че таблата са монтирани ниско на кейовата стена, а пролетно време, както е сега, водите на Дунав край Силистра се покачват и могат да ги залеят. Отгоре парапетът е железен, а мястото е любимо за разходка на силистренци. Като специалист Велико Огнев забелязва опасността още когато се монтират таблата. И други са подавали сигнали до общината още при осъществяването на проекта. От общината обясняват, че таблата са предназначени да дават ток на лодки, малки кораби или други туристически съдове по реката.", "date": "2018.04.01", "title": "Дунав може да залее електрически табла в Силистра"}
{"url": "https://www.bgonair.bg/bulgaria/2018-04-01/pravoslavnata-tsarkva-otbelyazva-dnes-tsvetnitsa", "text": "\r\n Снимка: Олег Попов (Bulgaria ON AIR) Днес е Цветница е един от най-чаканите пролетни празници. Празникът е посветен на тържественото посрещане на Иисус Христос в Йерусалим с маслинови и лаврови клонки. Затова на този ден всички отиват на празничната църковна литургия с върбови клонки, китки от здравец и други пролетни цветя. След като свещеникът освети върбовите венчета, те се отнасят вкъщи и се поставят пред домашната икона. С тях жените баят против уроки и болести. Често, когато през летните месеци загърми и завали град, те изнасят върбовите венчета на двора и изричайки магически заклинания, гледат през тях облака, за да се разнесе той надалеч. Обикновено на Цветница се изпълнява и последният лазарски обичай – кумиченето. Преди обед всички лазарки се отправят вкупом към реката. Всяка девойка носи със себе си китка цветя, върбово венче или малко хлебче, наричано кукла. Момите се подреждат една до друга покрай брега или на моста над реката и едновременно пускат китката, венеца или хлебчето. Онази девойка, чийто венец или хляб бъде понесен най-бързо от водата и излезе най-напред, се избира за кумица или кръстница на лазарките. От този момент тя се превръща в обект на специално уважение и почит от страна на останалите момичета. На третия ден от Великден момата кръстница кани всички лазарки в дома си и ги гощава с баница и червени великденски яйца. С тази обща гощавка завършва и празничният лазарски комплекс, посредством който девойките демонстрират своя нов социален статус и годността си за встъпване в брак. \n С върбови клонки се окичват портите и се сплита венче от осветената в църквата върба. Те символизират палмовите, с които е бил посрещнат в Йерусалим Иисус Христос. Имен ден празнуват всички, които носят имена на растения и техните производни. Сред тях са Венета, Виолета, Върбан,  Гроздан, Елица, Жасмина, Здравка, Ива, Иглика, Калин, Камелия, Лили, Маргарита, Невена, Роза, Росица, Теменужка, Цветан и Цветанка, Явор, Ясен и много други. Честит празник!", "date": "2018.04.01", "title": "Православната църква отбелязва днес Цветница"}
