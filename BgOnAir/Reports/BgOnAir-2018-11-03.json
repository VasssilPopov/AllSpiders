{"url": "https://www.bgonair.bg/world/2018-11-03/twitter-iztri-nad-10-hil-akaunta-opitvashti-da-povliyayat-na-izborite-v-sasht", "text": "Twitter е изтрила над 10 хил. автоматизирани акаунта, които публикуват съобщения, каращи хората да не гласуват на изборите в САЩ във вторник, и се представят за демократи. Мерките са предприети, след като от партията са забелязали заблуждаващите публикации в социалната мрежа, предава Ройтерс. “Предприехме действия по съответните акаунти и дейности в Twitter”, коментира говорителка на компанията в имейл. Всичко това се е случило в края на септември и началото на октомври, предава  . Според трима източници, запознати с проблема на демократите, Twitter е премахнала над 10 хил. профила от своята платформа. Броят е скромен, като се има предвид, че Twitter вече е изтрила милиони акаунти, които определи като отговорни за изпращането на дезинформация преди изборите за президент на САЩ през 2016 г. Въпреки това сегашните мерки представляват победа за кампанията на демократите. От организацията, която се занимава с предизборната кампания, тази година предприеха действия, за да отговорят на разпространението на милиони акаунти в Twitter и други социални мрежи, които изпращаха негативна или фалшива информация за Хилари Клинтън и други кандидати от партията, твърдят трима източници, запознати с въпроса. Въпреки че разпространението на кампаниите за дезинформация е сравнително скромно преди изборите на 6 ноември, демократите се надяват, че подобни операции ще им помогнат да реагират бързо, ако в близките дни има проблеми с подобни послания. Сред туитовете има такива, които обезкуражават демократично настроените мъжеw да дадат вота си, твърдят двама от източниците. Според трима души, пожелали анонимност, от партията са разработили собствена система за идентифициране и съобщаване за злонамерени автоматизирани профили в социалните мрежи.", "date": "2018.11.03", "title": "Twitter изтри над 10 хил. акаунта, опитващи да повлияят на изборите в САЩ"}
{"url": "https://www.bgonair.bg/bulgaria/2018-11-03/mazh-i-14-godishno-dete-ot-harmanli-zaginaha-v-tezhka-katastrofa", "text": "Мъж на 32 години и дете на 14 години от Харманли са загинали в тежък пътен инцидент, съобщиха от МВР-Хасково. Сигнал за произшествието е бил подаден малко преди 23 часа от село Малък извор, община Стамболово. Лекият автомобил се е ударил в уличен стълб в населеното място. На волана е бил шофьор на 40-годишна възраст. Той също е пострадал, но е настанен без опасност за живота в болницата в Хасково. Причините за катастрофата се разследват, образувано е досъдебно производство.", "date": "2018.11.03", "title": "Мъж и 14-годишно дете от Харманли загинаха в тежка катастрофа"}
{"url": "https://www.bgonair.bg/world/2018-11-03/skandal-vav-fifa-infantino-pomognal-na-man-siti-i-pszh-da-izbegnat-nakazaniya", "text": "Настоящият президент на ФИФА Джани Инфантино е помогнал на \"Манчестър\" (Сити) и \"Пари Сен Жермен\" да избегнат наказания за нарушаване на Финансовия феърплей на европейската футболна централа. Той е правил това като генерален секретар на УЕФА, пише Gol.bg. Това се твърди в материал на германското списание \"Der Spiegel\", базиран на документи, извадени на показ от Football Leaks.  През идните седмици ще има разкрития за футболист, който няколко пъти е спечелил Шампионската лига, но в същото време е бил с положителна допинг проба, което е било скрито. Освен това имало доказателства как някои от водещите клубове от Висшата лига на Англия са избегнали плащането на данъци. Повече четете на  .", "date": "2018.11.03", "title": "Скандал във ФИФА: Инфантино помогнал на Ман Сити и ПСЖ да избегнат наказания"}
{"url": "https://www.bgonair.bg/bulgaria/2018-11-03/prezidentat-rumen-radev-otdade-pochit-na-zaginalite-balgarski-voyni", "text": "[related_articles] Православната църква отбелязва днес Архангелова задушница. В съботата преди Архангеловден отдаваме почит към паметта на починалите ни близки, както и признателност на загиналите български воини. Във Военния мавзолей-костница на Централните софийски гробища белоградчишкият епископ Поликарп отслужи заупокойна служба. На ритуала присъстваха висши военни и президентът на страната и главнокомандващ на българската армия Румен Радев. Панихида за задушница днес се отслужва и в Асеновград, Бургас, Варна, Пловдив, Плевен и Ямбол.", "date": "2018.11.03", "title": "Президентът Румен Радев отдаде почит на загиналите български воини"}
{"url": "https://www.bgonair.bg/world/2018-11-03/burnite-dazhdove-i-vetrove-na-apeninite-ne-stihvat", "text": "Хиляди изкоренени дървета, разхвърляни като клечки кибрит. Това е едно от последствията от силните бури, връхлетели Италия през последната седмица.  Ветрове, достигащи скорост от 190 километра в час, са опустошили вековни гори от дъб и червен смерч в северните региони Трентино и Венето.  Според природозащитници това е тежък удар върху природното богатство на Алпите. Броят на жертвите на лошото време на \"ботуша\" пък достигна 18 души. Хиляди домакинства са без ток, а свлачища откъснаха от света цели селища.  Италианските власти определиха метеорологичната ситуация като най-тежката от 50 години насам. А метеоролозите предупреждават - проливните дъждове ще продължат и през целия уикенд.", "date": "2018.11.03", "title": "Бурните дъждове и ветрове на Апенините не стихват"}
{"url": "https://www.bgonair.bg/bulgaria/2018-11-03/mrasniyat-vazduh-u-nas-prichinil-smartta-na-15-hil-balgari-za-godina", "text": "Мръсният въздух е причината за преждевременната смърт на близо 15 хиляди българи само за една година. Това сочат данните на Европейската агенция по околната среда. Според изследването замърсяването на въздуха с фини прахови частици е довело до преждевременната смърт на 14,2 хил. души в България през 2015 година. Други 640 случая на преждевременна смърт са свързани с превишаващата допустима норма концентрация на азотен диоксид, който се свързва със замърсяването от колите. Според доклада над 420 хил. случая на преждевременна смърт в 41-на европейски държави са свързани със замърсяването на въздуха с фини прахови частици, които са твърде малки, за да бъдат видeни или помирисани, но имат изключително вреден ефект и могат да причинят рак на белите дробове, астма и сърдечни болести. Само в страните от Европейския съюз броят на тези случаи е 391 хиляди. Регионите с най-лоши нива на фини прахови частици са в източноевропейски държави като България, Полша и Словакия.  Други страни над допустимите норми са Хърватия, Сърбия, Албания и Босна. Македония се представя най-зле от всички държави.", "date": "2018.11.03", "title": "Мръсният въздух у нас причинил смъртта на 15 хил. българи за година"}
{"url": "https://www.bgonair.bg/bulgaria/2018-11-03/gori-smetishteto-na-ruse-razsledvat-dali-ne-e-umishlen-palezh", "text": "\r\n Пожар на сметището на Русе. Пламъците са тръгнали едновременно от четири места, поради което ще се разследва дали става дума за умишлен палеж. Към момента огнищата са локализирани.  Сигналът е подаден около 12:30 часа. На място незабавно са изпратени четири екипа на пожарната, като към тях са се включили и екипи от самото сметище. Пожарът е обхванал обща площ от близо 5 декара, а гасенето е затруднено от вятъра. От екоинспекцията незабавно са взели проби за евентуално замърсяване на въздуха. Засега няма данни за екологичен проблем, тъй като вятърът не духа към града. Очаква се пожарът да бъде потушен окончателно до вечерта.", "date": "2018.11.03", "title": "Гори сметището на Русе, разследват дали не е умишлен палеж"}
{"url": "https://www.bgonair.bg/brjuksel-1/2018-11-03/ekspert-sreshtata-balgariya-gartsiya-rumaniya-sarbiya-dava-zayavka-za-balkanski-benelyuks", "text": "\r\n Четиристранната среща във Варна във формат България-Гърция-Румъния-Сърбия дава силна заявка за \"Балкански Бенелюкс\", коментира в предаването \"Брюксел 1\" проф. Владимир Чуков. Идеята за \"Балкански Бенелюкс\" не е нова, но с тази среща тя получава легитимация. По този начин нашият район се бори да излезе от периферията.  Присъединяването на израелския премиер Бениамен Нетаняху към четиристранната среща България-Гърция-Румъния-Сърбия във Варна е знаково, според проф. Чуков. \"Страната търси пазар за новооткритите си находища на газ - пазар, който може да реализира в четирите балкански страни, като по този начин намали зависимостта ни от руския газ\", заяви Чуков. Целия разговор на Милена Милотинова с проф. Владимир Чуков - вижте във видеото.", "date": "2018.11.03", "title": "Експерт: Срещата България-Гърция-Румъния-Сърбия дава заявка за \"Балкански Бенелюкс\""}
{"url": "https://www.bgonair.bg/bulgaria/2018-11-03/stolitsata-ostana-bez-metro-mezhdu-serdika-i-natsionalniya-stadion-prez-uikenda", "text": "\r\n Днес и утре движението на метровлаковете между станциите \"Сердика\" и Национален стадион \"Васил Левски\" е спряно. Причината е, че се изгражда тунел под съществуващата вече \"Линия 1\" на метрото - става дума за тунел на третия лъч на метрото.  Днес и утре пробивната машина - известна повече като \"къртицата\", ще пробива въпросния тунел в района на Орлов мост. Именно заради това метрото ще бъде спряно. За целта са пуснати автобуси, които да се движат в този участък, за да извозват пътниците между станциите. Автобусите се движат на често, но все пак се появи огромен транспортен хаос. Тъй като едната спирка се намира срещу Министерство на здравеопазването, тя е крайната спирка и на нея пътниците могат само да слязат от транспортното средство. В същото време много хора седяха в очакване да се качат на автобуса, но това нямаше как да стане. Спирката, на която хората, слезли на метростанция \"Сердика\", могат да се качат, за да бъдат извозени, се намира на бул. \"Тодор Александров\", но малцина се оказа, че са информирани къде могат да я намерят.  Хората, излизащи от метрото, споделят, че никой никъде не им е дал информация къде се намират тези спирки и наистина се създава голямо объркване. Все пак в самите метровлакове се пускат съобщения, които казват на пътниците, че метрото няма да се движи между спирките \"Сердика\" и \"Васил Левски\".", "date": "2018.11.03", "title": "Столицата остава без метро между \"Сердика\" и Националния стадион през уикенда"}
{"url": "https://www.bgonair.bg/brjuksel-1/2018-11-03/rayna-mandzhukova-nuzhna-e-promyana-v-zakona-za-balgarsko-grazhdanstvo", "text": "\r\n В нито една страна, която дава гражданство по произход, няма отделна институция, която да издава удостоверения за етнически произход, каза в предаването \"Брюксел 1\" Райна Манджукова, бивш председател на Агенцията за българите в чужбина (2009 - 2010 г). Тази функция не е присъща на Държавната агенция за българите в чужбина, тя ѝ беше придадена през 2010 година. С издаването на такива удостоверения не трябва да се занимават и българските културно-просветни дружества в чужбина, защото те имат друга функция, казва бившият директор на ДАБЧ. Според нея трябва да се направят промени в закона, които да регламентират по-добре процедурите и да се заложат ясни критерии за установяване на български произход. Манджукова постави въпроса и за провежданото интервю с кандидатите за българско гражданство, което според нея е формално. Какви законови промени може да се направят, за да се избегнат скандали като този от последната седмица, как са решили този въпрос в Румъния и Унгария - вижте целия разговор на Милена Милотинова с Райна Манджукова.", "date": "2018.11.03", "title": "Райна Манджукова: Нужна е промяна в закона за българско гражданство"}
{"url": "https://www.bgonair.bg/bulgaria/2018-11-03/18-godishen-pomete-dve-zheni-na-trotoar-v-karnobat-ednata-zagina", "text": "\r\n Младеж на 18 години с едно-месечен шофьорски стаж помете две жени на тротоар в Карнобат. Двете жени се връщали от Задушница. Едната - 70-годишна, е загинала на място, а другата - на 84-ри години, е в кома и е настанена в Бургаската болница. Тежкият инцидент е станал рано тази сутрин на улица \"Д-р Петър Берон\" в Карнобат. Лекият автомобил, в който е бил 18-годишният младеж, се е качил на тротоара и е прегазил двете жени. Според хората, които живеят в квартала, на тази улица често се провеждали гонки с коли. Момчето е от ромски произход. Хората, които са се събрали на мястото на инцидента твърдят, че момчето е добро, а алкохолната проба - отрицателна. 18-годишното момче е млад шофьор, взел книжка преди близо седмица. Районът продължава да бъде отцепен. Все още полицаите продължават да извършват огледи на място.", "date": "2018.11.03", "title": "18-годишен помете две жени на тротоар в Карнобат, едната загина"}
{"url": "https://www.bgonair.bg/bulgaria/2018-11-03/37-godishen-mazh-zagina-v-katastrofa-prez-noshtta-na-patya-varna-burgas", "text": "37-годишен мъж загина в катастрофа през нощта на пътя Варна - Бургас, съобщиха от МВР.  Инцидентът е станал в района на с. Старо Оряхово, около 02.00 часа. 22-годишен водач на лек автомобил \"Ауди\" е загубил контрол над автомобила, излязъл извън платното за движение и се блъснал в крайпътно дърво.  Вследствие на удара, на място е загинал неговия спътник на 37 години. Водачът е настанен за лечение в болнично заведение със съчетана травма и опасност за живота.  В автомобила е пътувало непълнолетно момиче, което е получило фрактура на таза, но няма опасност за живота му. Повече новини четете на  .", "date": "2018.11.03", "title": "37-годишен мъж загина в катастрофа през нощта на пътя Варна-Бургас"}
{"url": "https://www.bgonair.bg/bulgaria/2018-11-03/kola-vleze-pod-parkiral-mikrobus-v-ruse-vinovnitsite-izbyagaha", "text": "\r\n Инцидент в Русе тази сутрин. Кола е влязла под паркиран микробус, като при удара е пострадал още един автомобил. Малко след шест часа и половина шофьорът на микробуса, който е трябвало да вози пенсионери за фестивал, чува силен удар. Навън вижда момче и момиче да бягат от катастрофиралата кола и подава веднага сигнал на телефон 112. На място са изпратени екипи на полицията и \"Пътна помощ\", за да вдигнат автомобилите. Операцията обаче отнема повече от два часа, като се е наложила и намесата на специализирана техника. При силния удар двата автомобила са се заклещили един в друг и разделянето им се оказа трудно. Полицията издирва пътниците от колата, за които има съмнения, че са употребили алкохол.", "date": "2018.11.03", "title": "Кола влезе под паркирал микробус в Русе, виновниците избягаха"}
{"url": "https://www.bgonair.bg/bulgaria/2018-11-03/dnes-ni-ochakva-slanchevo-vreme-gradusite-skachat-do-22-na-mesta", "text": "Днес ни очаква отново слънчево време, като минималните температури ще са между 7 и 12 градуса, а максималните - между 17 и 22 градуса. Малко по-високи ще бъдат в крайните югозападни райони. В Източна България и повечето равнинни райони на страната ще е с ниска облачност или мъгла, като временни разкъсвания и подобрения на видимостта ще има в следобедните часове, сочи прогнозата на Националния институт по хидрология и метеорология към БАН. Над останалата част от страната облачността ще е предимно висока и през деня ще има и слънчеви часове. Над Черноморието облачността ще е значителна, на места ще има ръмежи. Ще духа слаб до умерен източен вятър. Максималните температури на въздуха ще бъдат 16-18 градуса, близки до температурата на морската вода, съобщава . Над планините облачността ще е променлива, в изолирани райони със слаби валежи. Сутринта на места в ниските части ще е мъгливо, а през деня над масивите от Западна България ще е предимно слънчево. Максимална температура на височина 1200 метра – около 19°, на 2000 метра – около 13°. В следващите дни над Източна България ще преобладава облачно време. Значителна ниска облачност и намалена видимост ще има сутрин и в много райони в равнинната част от страната, но около и след обяд облачността ще се разкъсва, видимостта ще се подобрява. Температурите ще продължат постепенно да се понижават. Във вторник на места ще превали слаб дъжд.", "date": "2018.11.03", "title": "Днес ни очаква слънчево време, градусите скачат до 22 на места"}
{"url": "https://www.bgonair.bg/economy/2018-11-03/gigantat-alibaba-s-netna-pechalba-ot-29-mlrd-dolara-i-rast-ot-13", "text": "Гигантът Alibaba отчита нетна печалба от 2,9 млрд. долара, което е 13% ръст на годишна база, съобщава AFP. Китайският гигант за електронна търговия Alibaba отбеляза 54% ръст на приходите през второто тримесечие. Alibaba отчита нетна печалба от 20 милиарда юана ($2,9 млрд.), което е с 13% ръст на годишна база, реализиран от високи приходи от основната си дейност. Това е резултат на фона на 41-процентен спад на печалбите през предходното тримесечие, след като Alibaba раздаде компенсационни награди за служители на Ant Financial, финансов филиал на Alibaba. Като цяло данните за растежа на Alibaba през второто тримесечие показват стабилен ръст, въпреки опасенията за забавяне на икономическия растеж в Китай, в условията на търговска война със САЩ. Приходите от облачния бизнес на компанията са нараснали с 90% на годишна база, а средният брой на дневните абонати на платформата за видео стрийминг Youku на Alibaba се е увеличил повече от два пъти през това тримесечие. Електронният търговски гигант също продължи да инвестира в така наречената \"нова търговия на дребно\", която оптимизира продажбите и услугите в магазините, използвайки данните, получени от интернет. Hema, магазин за хранителни стоки, стартиран от Alibaba през 2015 г., е от водещите в \"новата търговия на дребно\", тъй като клиентите могат да пазаруват и да се хранят в магазина, както и да пазаруват онлайн. На 11 ноември компанията ще се наслади на един от най-натоварените си дни в годината или на Деня на самотните сърца (Singles Day), който включва отстъпки и сделки в двата големи сайтове за електронна търговия на Alibaba, Tmall и Taobao. Миналата година нетната печалба на Alibaba се е увеличила с 35% след рекордни продажби по време на този ежегоден пазарен фестивал.", "date": "2018.11.03", "title": "Гигантът Alibaba с нетна печалба от 2,9 млрд. долара и ръст от 13%"}
{"url": "https://www.bgonair.bg/bulgaria/2018-11-03/dnes-e-arhangelova-zadushnitsa-pochitame-pametta-na-pochinalite", "text": "Днес е църковният празник Архангелова задушница, който се отбелязва винаги преди Архангеловден - на 8 ноември. На този ден се отдава почит към паметта на мъртвите. Архангеловата задушница, която предхожда големия празник на Свети Архангел Михаил, намира своето основание в християнската догматика за възкресението на мъртвите. Оттам идва и почитта към починалите, която ние като християни отдаваме при всеки помен и на задушниците през годината. Архангелова задушница се нарича още \"Рангелова задушница\", \"Голяма задушница\", \"Мъжка задушница\". На Архангелова задушница, както на всеки друг помен, се раздават жито, хляб, вино, сладкиши, бонбони, плодове, месо. Освен на близките, се раздава и на хората около съседните гробове, дори да са непознати. Житото символизира възкресението, а хлябът - Исус Христос. Значението на Задушница е голямо. Това не е само ден, в който близките и роднините на покойника се събират край гроба му, за да \"ядат и пият\". Поменът, който се прави, е и възпоменание на живите за починалия, че не е забравен. Според богослови това е връзката между земната и небесната Църква.", "date": "2018.11.03", "title": "Днес е Архангелова задушница, почитаме паметта на починалите"}
{"url": "https://www.bgonair.bg/bulgaria/2018-11-03/135-hil-trudovi-narusheniya-sa-ustanoveni-za-9-mesetsa-u-nas", "text": "135 000 трудови нарушения са установени за девет месеца, съобщиха от Инспекцията по труда. Извършени са 33 000 проверки. Най-често нарушенията били за липса на договор, забавяне на възнагражденията, оставане на работното място над установеното по трудов договор или необезопасена работна среда. За всяко от тях са предприети мерки за отстраняването им. Спряна е дейността на фирмите, които не са взели под внимание предписанията на инспекцията.  Случаите, в които животът на работниците е бил застрашен, са 251, информира още  .  Над 5000 родни служители сами са потърсили помощ от инспекторите за разрешаване на проблеми на работното място. 16.6 млн. лв. пък били изплатените забавени възнаграждения на стотици българи след намесата на Инспекцията по труда.", "date": "2018.11.03", "title": "135 хил. трудови нарушения са установени за 9 месеца у нас"}
{"url": "https://www.bgonair.bg/bulgaria/2018-11-03/dopalnitelni-avtobusi-tragvat-v-stolitsata-zaradi-zadushnitsa", "text": "Столичната община пуска допълнителни автобуси за Задушница, която е днес, с цел улесняване на придвижването на хората. В съботния ден се разкрива временна трамвайна линия с маршрут: ж.к. \"Борово\" - кв. \"Орландовци\" - обслужвана с четири мотриси. Трамвайни линия № 3, 4 ще работят с увеличен брои мотриси. Ще бъдат осигурени и 4 броя мотриси оперативен резерв за включване при необходимост. Тролейбусна линия № 9 ще се обслужва от по-голям брой тролейбуси, като ще бъдат осигурени 4 броя за резерв. Разкрива се временна автобусна линия № 83А (за гробищен комплекс \"Бакърена фабрика\") с маршрут – от Зоопарка по маршрута на автобусна линия № 83 до бул. \"Ломско шосе\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута двупосочно. Разкрива се временна автобусна линия № 108А (за гробищен комплекс \"Бакърена фабрика\") с маршрут – от ж.к. Люлин - 5 по стария маршрут на автобусна линия № 108 (в посока ул. \"Бели Дунав\" – от бул. \"Сливница\" по ул. \"Адам Мицкевич\") до ул. \"Бели Дунав\", надясно по ул. \"Хан Кубрат\", наляво по ул. \"Христо Силянов\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута, двупосочно. Разкрива се временни автобусни линии за обслужване на гробищни комплекси \"Централни гробища\" и \"Малашевски гробища\" със следните маршрути: - линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18 - линия № 79А с маршрут: надлез \"Надежда\", ул. \"История Славянобългарска\", ул. \"Индустриална\", ул. \"Константин Стоилов\", бул. \"Ген. Данаил Николаев\", бул. \"Владимир Вазов\", ул. \"Тодорини кукли\", ул. \"Река Велека\" и по бул. \"Владимир Вазов\" по маршрута двупосочно - линия № 86А с маршрут: АТ \"Малашевци\", ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно - линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\". Автобусни линии № 260, № 309 и № 86 ще се обслужват от по- голям брой коли. Полицията пък ще насочва автомобилите на гражданите за паркиране около гробищните комплекси, както следва: - в района на Централни гробища - по платната на ул. \"История Славянобългарска\" и ул. \"Заводска\"; - в района на гробища \"Бакърена фабрика\" - по платната под подлеза на ул. \"Адам Мицкевич\"; - в района на гробища \"Малашевци\" - по платната на ул. \"Резбарска\" между ул. \"Васил Кънчев\" и бул. \"Ген. Владимир Вазов\", както и пред централния вход на ул. \"Жак Дюкло\". Междувременно от Столична община ще осигурят специален автобус, който ще се движи днес и утре до Новата гора на София. Целта е всички, които имат желание да участват в засаждането на новата гора, да имат възможност да ползват градски транспорт. Временна автобусна линия е с номер 56 А и тръгва от Метростанция \"Вардар\" до Новата гора на София. Автобусите ще се движат по маршрута на автобусна линия 56 до кръстовището с ул. \"Траян Тенев\" с ул. \"Хармония\" и наляво по ул. \"Хармония\" до отклонението за сметището при кв. \"Суходол\". Часовете на тръгване от метростанция \"Вардар\" са 9.00, 10.30, 12.00, 13.30 и 15.00, а от Новата гора на София 10.10, 11.40, 13.10 14.40 и 16.00 часа. Повече новини четете на  .", "date": "2018.11.03", "title": "Допълнителни автобуси тръгват в столицата заради Задушница"}
