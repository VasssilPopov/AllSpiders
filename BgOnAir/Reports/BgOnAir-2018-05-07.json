{"url": "https://www.bgonair.bg/world/2018-05-07/personalat-na-er-frans-prodalzhava-s-protestite-si", "text": "Френският авиопревозвач \"Ер Франс\" ще осигури 85% от полетите днес, въпреки стачката на персонала си. Протестът за по-високи заплати и по-добри условия на труд продължава вече втора седмица. По данни на синдикатите днес на работа няма да отидат 14% от пилотите, 18% от стюардите и 10% от наземните служители. В петък президентът на \"Ер Франс\" - Жан-Марк Жанаяк подаде оставка, след като 55% от служителите отхвърлиха неговото предложение за поетапно увеличение на заплатите.", "date": "2018.05.07", "title": "Персоналът на \"Ер Франс\" продължава с протестите си"}
{"url": "https://www.bgonair.bg/world/2018-05-07/sondata-na-nasa-insayt-poe-kurs-kam-mars", "text": "Космическият апарат \"ИнСайт\" е излязъл от околоземна орбита и е поел курс към Марс. Информацията е потвърдена от НАСА, която с помощта на ракетата \"Атлас 5\" в събота изведе сондата на временна околоземна орбита. След като сондата се освободи от втората степен на ракетата, която я насочи в посока на Червената планета, от нея се отделиха два миниспътника.  Те ще следват апарата през шестте месеца по пътя му, за да бъдат изпробвани като потенциална комуникационна връзка с \"ИнСайт\" за спускането му на Марс, което се очаква да стане на 26 ноември.  За място за кацане на Червената планета е избрана равнината Елизиум планум. След това \"ИнСайт\" ще започне безпрецедентни геоложки изследвания.", "date": "2018.05.07", "title": "Сондата на НАСА \"ИнСайт\" пое курс към Марс"}
{"url": "https://www.bgonair.bg/world/2018-05-07/helokopter-edva-ne-ubi-bulka-v-braziliya", "text": "\r\n \"Експлозивна\" сватба в бразилския град Сао Пауло едва не завърши с трагедия. За зрелищното си пристигане булката избрала не луксозна кола, а хеликоптер. По време на снижаването си обаче машината се завъртяла и паднала на поляната.  Трима души са пострадали, но самата младоженка останала невредима. Тя и пилотът успели да излязат преди хеликоптерът да се запали.  Останалите трима души на борда са спасени от пожарникарите малко преди летателният апарат да се взриви. Въпреки инцидента сватбеното тържество продължило по план.", "date": "2018.05.07", "title": "Хелокоптер едва не уби булка в Бразилия"}
{"url": "https://www.bgonair.bg/world/2018-05-07/balgari-ostanaha-v-rim-poletat-im-bil-otmenen", "text": "\r\n Около 200 българи са останали блокирани на летище \"Чампино\" в Рим. Тази сутрин те е трябвало да отпътуват за София с полет на нискотарифна компания, но в последният момент от летището им казали, че полетът им е бил отменен и следващата възможност да се приберат е за след 4 дни. ", "date": "2018.05.07", "title": "200 нашенци са блокирани в Рим заради отменен полет"}
{"url": "https://www.bgonair.bg/reportazhi/2018-05-07/neveroyatno-22-godishen-diabetik-probyaga-100-kilometra-na-edin-pat", "text": "\r\n 22-годишно момче от Горна Оряховица може да е първият диабетик в света, пробягал близо 100 километра. Захари Николчев вече пет години се бори със заболяването, но въпреки това не е спирал да спортува. Той казва, че от както се помни винаги се занимавал със спорт. Животът му се преобърнал преди пет години, когато бил едва на 17. \"Изведнъж започнах да отслабвам и за около 30 дни изгубих повече от 20 килограма. Откриха ми диабет \"Тип 1\". Нелечим. Инсолинозависим!\", споделя момчето. Още тогава лекарите категорично му забранили всякакво физическо натоварване и най-вече спорта, заради което трябвало да промени изцяло ежедневието си.  \"Това означава, че започваш да водиш живот на един 70-годишен старец. Всичко ти е забранено и самият ти не се чувстваш подготвен да направиш каквото и да било. Около година бях в депресия, на легло. Съкращението на мускулите не ми позволяваше да се изправя\", разказва още Захари. Огромни усилия и воля били необходими на Захари да се изправи отново на крака и сам да извърви първите няколко стотин метра пеш. А година по-късно започнал да бяга, всеки ден по няколко километра, докато в един момент започнал сам да си прави маратони, пробягвайки десетки километра за няколко часа. В края на миналата седмица пробягал разстоянието от дома си в Горна Оряховица до Бяла, Русенско, и обратно, а с това постижение твърди, че е първият диабетик в света, тичал 94 км. В момента Захари е студент по политология във Великотърновския университет и освен, че не спира да мечтае, той си поставя и амбициозната задача скоро да подобри рекорда на Гинес за най-дълго разстояние пробягано от здрав човек.", "date": "2018.05.07", "title": "Невероятно: 22-годишен диабетик пробяга 100 километра на един път!"}
{"url": "https://www.bgonair.bg/world/2018-05-07/v-erusalim-montiraha-parvite-ukazatelni-tabeli-za-posolstvoto-na-sasht", "text": "По улиците на Ерусалим вече могат да се видят табели, сочещи към бъдещото американско посолство в града. Преместването на дипломатическата мисия от Тел Авив в Свещения град ще стане на 14 май. Като подготовка днес вече бяха сложени указващи пътни знаци на иврит, английски и арабски. Решението на Доналд Тръмп да прехвърли американското посолство в Ерусалим предизвика дипломатически шок на международната сцена. Повечето страни по света приемат за столица на Израел Тел Авив, докато статутът на Йерусалим остава неразрешен. Причината – палестинците искат Източен Йерусалим за столица на своята държава.", "date": "2018.05.07", "title": "В Ерусалим монтираха първите указателни табели за посолството на САЩ"}
{"url": "https://www.bgonair.bg/lyubopitno/2018-05-07/reki-ot-lava-po-ulitsite-na-nay-golemiya-havayski-ostrov", "text": "Огромни реки от лава текат по улиците на жилищни райони на Големия остров на Хаваите. Вулканът Килауеа, който се активизира заради сеизмичната дейност в района през последните дни, продължава да изригва огромни стълбове разтопена магма и пепел.  Реките от лава се стичат на над 20 километра от вулкана, като местни жители заснеха как лавата изстива и се втвърдява по улиците.  Евакуацията в района на кратера, в който продължават да се отварят нови пукнатини, остава в сила. Според експерти вулканът може да продължи да изригва още няколко месеца.", "date": "2018.05.07", "title": "Реки от лава по улиците на най-големия хавайски остров"}
{"url": "https://www.bgonair.bg/world/2018-05-07/vapreki-stachkata-air-france-shte-osiguri-85-ot-poletite", "text": "Френският авиопревозвач Air France ще осигури 85% от полетите днес, въпреки стачката на персонала си.  Протестът за по-високи заплати и по-добри условия на труд продължава вече втора седмица. По данни на синдикатите днес на работа няма да отидат 14% от пилотите, 18% от стюардите и 10%  от наземните служители.  В петък президентът на компанията подаде оставка, след като 55% от служителите отхвърлиха неговото предложение за поетапно увеличение на заплатите.", "date": "2018.05.07", "title": "Въпреки стачката: Air France ще осигури 85% от полетите"}
{"url": "https://www.bgonair.bg/economy/2018-05-07/aktsiite-na-air-france-padnaha-s-13-zaradi-krizata-v-kompaniyata", "text": "Цената на акциите на Air France - KLM Group се понижи в Париж, след като оставката на главния изпълнителен директор Жан-Марк Янаяк миналата седмица постави най-големия европейски авиопревозвач в криза, в момент, в който стачките срещу фирмата  продължават, а политици предупреждават, че оцеляването ѝ е поставено под въпрос, пише Bloomberg, цитиран от  Книжата понижиха стойността си с 13%, най-големият спад от близо две години. Преди днешния ден цената беше загубила 40 на сто, с което акциите бяха най-зле представящите се в Bloomberg World Airlines Index. Стачките, които доведоха до оставката на Янаяк в петък, продължават и тази седмица, като около 15% от услугите са спрени днес, обяви авиокомпанията в уебсайта си. Въпреки че почти всички полети на дълги разстояния се очаква да бъдат осъществени, един на всеки пет на средни разстояние от летище “Шарл дьо Гол” в Париж няма да бъде изпълнен. Кратките полети от Орли също са засегнати. Компанията очаква стачките да продължат и във вторник, което ще донесе допълнителни проблеми. Янаяк заяви, че ще подаде оставката си на борда на директорите на 9 май. Френският министър на финансите Бруно льо Мер в неделя заяви, че исканията на служителите са “неоправдани” и настоя те да покажат “отговорност”. В петък Air France заяви, че нарастващите разходи за гориво и по-силното евро ще допринесат за по-увеличаване на натиска, причинен от поредицата от атаки от страна на служителите, които се борят за по-високи заплати. Пътниците могат да очакват забавяния и отменяния на полети в последния момент, обясни Air France.", "date": "2018.05.07", "title": "Акциите на Air France паднаха с 13% заради кризата в компанията"}
{"url": "https://www.bgonair.bg/direktno/2018-05-07/mozhem-li-da-pestim-ot-smetki-za-otoplenie", "text": "\r\n Великотърновски рационализатор и експерт в областта на електроенергията от години създава системи и устройства, чрез които намалява разходите за ток без да губи топлото в дома си. Енергийният специалист Петко Ганчев отлично познава функционирането на електрическите инсталации, както и на отделните уреди. Той е изчислил и как едно домакинство може да спестява чрез различни икономии от месечната си сметка за ток между 50 и 80 лева. Оказва се, че без да се ограничаваме в отоплението и осветлението в дома, трябва да сме по-прецизни при използването на електрическите уреди.", "date": "2018.05.07", "title": "Можем ли да пестим от сметки за отопление"}
{"url": "https://www.bgonair.bg/denqt-on-air/2018-05-07/ek-predlaga-evrofondovete-da-badat-svarzani-s-politicheskiya-faktor-utochni-ekspert", "text": "\r\n Ще бъде ли орязан бюджетът на Европейския съюз за следващата финансова рамка и как ще се отрази това на България? \"Проектът на ЕК е в първоначален вариант и срещна доста съпротива. Бюджетът не е съкратен. По отношение на разходите, ЕК предлага намаляване от 5% в 2 програми – общата селскостопанската политика и кохезионната политика. Основният проблем не е толкова свързан с цифрите, а с принципите. ЕК предлага еврофондовете да бъдат обвързани със политическия фактор. Това е насочено колкото срещу Полша и Унгария, толкова и към страни от Източна Европа\", коментира Любомир Кючуков от Института за икономика и международни отношения.  Според него България също ще пострада от тези промени, тъй като все още сме част от евромониторинга.  \"Изборите за европарламент през май догодина също трябва да се вземат предвид като фактор, който ще затрудни преговорите. Дебатите ще бъдат навсякъде. Най-сериозните спорове ще бъдат в рамките на Европейския съвет между отделните страни\", отбеляза той в \"Денят ON AIR\".  Пред Bulgaria ON AIR гостът посочи, че разговорите между Русия и САЩ са на ниво конфронтации, а сближаване взаимоотношенията по-скоро не се задава, но за да чуете повече по темата ", "date": "2018.05.07", "title": "ЕК предлага еврофондовете да бъдат свързани с политическия фактор, уточни експерт"}
{"url": "https://www.bgonair.bg/bulgaria/2018-05-07/patyat-vze-porednata-si-zhertva-otnovo-previshena-skorost", "text": "44-годишен мъж е загинал в пътен инцидент близо до село Ясенково, съобщиха от ОДМВР-Шумен. Произшествието е станало около 18:35 часа на 6 май.  Х.И. пътувал със собствения си лек автомобил Форд \"Мондео\" с шуменска регистрация по пътя от село Борци в посока към Ясенково. На десен завой загубил контрол над автомобила поради движение с несъобразена скорост, навлязъл в лявото платно и се блъснал в насрещно движещия се лек автомобил Опел \"Вектра\" с шуменска регистрация. След удара водачът на \"Форд\"-а е загинал на място. В МБАЛ-Шумен са откарани водачът и пътникът от \"Опел\"-а.  След преглед, 30-годишният и баща му - 48-годишен с инициали М.И. от село Борци, са освободени без наранявания. Причините за фаталния инцидент са в процес на изясняване. Пътният участък е бил опесъчен, почистен и обезопасен за преминаващите автомобили. Образувано е досъдебно производство.", "date": "2018.05.07", "title": "Пътят взе поредната си жертва - отново превишена скорост "}
{"url": "https://www.bgonair.bg/bulgaria/2018-05-07/peshehodka-be-blasnata-dokato-presichashe-stolichnoto-lomsko-shose", "text": "Жена бе блъсната днес преди обед на пешеходна пътека на столичния бул. \"Ломско шосе\". От МВР обясняват пред \"БНР\", че таксиметров автомобил е спрял, за да изчака жената да пресече, но след това в него се блъска товарна кола.  В резултат на удара таксито блъска пресичащата жена. Пострадалата е откарана в болница.", "date": "2018.05.07", "title": "Пешеходка бе блъсната, докато пресичаше столичното \"Ломско шосе\""}
{"url": "https://www.bgonair.bg/bulgaria/2018-05-07/evropa-vavezhda-novi-pravila-za-tsirkulatsiyata-na-lichnite-danni", "text": "\r\n Рязко затягане на контрола върху личните данни. Новият Европейски регламент, който ще дава повече защита на потребителите, влиза в сила от края на месеца.  Какви ще са промените и какво трябва да знаем, за да защитим правото си да останем анонимни? Ако наесен отидете да проверите дали първокласникът ви е класиран, но на стената пред училище не видите името му, а само списък с входящи номера, това вече не трябва да ви учудва.  Отличниците от изпитите също вече ще са анонимни. А изискването се въвежда, за да се спази новият регламент за личните данни. Новите изисквания за личните данни ще засегнат пряко или косвено всички потребители, както и фирмите и държавните учреждения.  Целта е да се избегне възможността лични данни да циркулират в пространството без да сме дали съгласие за това. Ситуацията в момента – едва ли има някой, който да знае точно колко негови лични данни има разпространени в сървърите на различни фирми и учреждения.  Също така – колко от тях са препродадени на трети лица? За всяко искане на данни, както и препродажбата им след това, вече ще се иска задължително съгласие. Самият потребител ще трябва да реши дали да даде ЕГН-то си, без което няма да може да подпише договор с мобилен оператор, или да се откаже от услугата. За много от случаите обаче сами ще можем да изискаме от дадена фирма да заличи всичко, което е събрала за нас. Това ще може да стане още в момента, в който прекратим взаимоотношенията си с нея. За да спазят изискванията, десетки фирми вече предприемат действия.  Една от най-големите вериги магазини препоръча на клиентите си да попълнят нова бланка, ако искат да използват картите си за отстъпка. Други, като лекарите, са в готовност да наемат фирма-посредник, която да оперира с личните данни на пациентите.  Факт, който обаче не се харесва на всички джипита. В много от практиките пък, работодателите няма да имат право да изискват цял набор от лични данни, ако работата не го изисква. Свидетелството за съдимост е един от документите, който ще имаме право да откажем да представим, предаде Даниела Пехливанова.", "date": "2018.05.07", "title": "Европа въвежда нови правила за циркулацията на личните данни "}
{"url": "https://www.bgonair.bg/bulgaria/2018-05-07/zabaveni-plashtaniya-zatvoreni-otdeleniya-lekarite-ot-bolnitsata-v-lovech-na-protest", "text": "\r\n Движението по пътя София - Варна е допълнително усложнено заради протеста на лекарите от болницата в Ловеч. Плащанията на медиците в болницата отново се бавят, затварят се още отделения.  Затова днес те отново излязоха, за да изразят недоволството си. Протестът им продължава вече около час. Лекарите са притеснени и от неясното бъдеще на лечебното заведение. Чашата на търпението им вече прелива, тъй като едва в петък са получили заплатите си за месец януари. Протестът е подкрепен и от много жители на град Ловеч. Пред   изпълнителният директор на болницата д-р Анка Георгиева коментира, че медиците искат да са наясно дали виновниците, довели лечебното заведение до това състояние ще бъдат наказани и какво ще се случи с него за в бъдеще. \"Хората са изморени, вече полагат големи усилия, за да идват на работа\", посочи още д-р Георгиева.", "date": "2018.05.07", "title": "Забавени плащания, затворени отделения... Лекарите от болницата в Ловеч на протест!"}
{"url": "https://www.bgonair.bg/world/2018-05-07/vatreshniyat-ministar-na-pakistan-otselya-pri-pokushenie", "text": "Пакистанският министър на вътрешните работи Ашан Икбал, който беше прострелян вчера, е добре. Той беше ранен в ръката по време на предизборен митинг в провинция Пенджаб.  От полицията съобщиха, че нападателят е заловен. Той се опитал да стреля втори път, но е бил неутрализиран от охраната на министъра.  Мотивите за покушението все още не са известни. Премиерът Шахид Хакан Абаси осъди нападението, извършено няколко месеца преди парламентарните избори, датата за които още не е окончателно определена.", "date": "2018.05.07", "title": "Вътрешният министър на Пакистан оцеля при покушение"}
{"url": "https://www.bgonair.bg/reportazhi/2018-05-07/blagoevgrad-semeystvo-denonoshtno-izpompva-voda-ot-kashtata-si", "text": "\r\n Вече месец семейство Чоневи от Кочериново живее в наводнена къща. През март домът им внезапно започва да се пълни с вода, следват спешни ремонти, но проблемът остава и до днес. Сега семейството денонощно се грижат за изпомпването на водата от къщата им. След като Иван Чонев видял прииждащата вода в къщата му, извикал спешно екипи на Кюстендилска вода. ВиК специалистите изкопали яма пред дома му, за да установят откъде идва водата. Но източник така и не открили.  За да установят дали водата е питейна, водните експерти я спират в целия град за 20 часа. Течът обаче продължава. В търсене на решение на проблема от Община Кочериново се обръщат към хидролози. Тяхното заключение обаче е, че водата не е подпочвена, а питейна и няма как наводнението да е предизвикано от подземни води.  Общинската администрация подозира, че водата тече от стар водопровод, но подземен кадастър няма и никой не знае къде се намират старите тръби. Пострадалото семейство е категорично, че ще търси правата си в съда, защото щетите в дома им от аварията вече са огромни.", "date": "2018.05.07", "title": "Семейство от Кочериново денонощно изпомпва вода от къщата си"}
{"url": "https://www.bgonair.bg/bulgaria/2018-05-07/na-kosam-ot-tragediyata-stalb-razmaza-kola-v-plovdiv", "text": "На косъм от трагедията в Пловдив. Електрически стълб размаза кола в квартал \"Кършияка\".  Клон от дърво, отчупил се от силния вятър, събори електрическия стълб. За щастие няма пострадали, а само материални щети.", "date": "2018.05.07", "title": "На косъм от трагедията: Стълб размаза кола в Пловдив"}
{"url": "https://www.bgonair.bg/denqt-on-air/2018-05-07/edna-godina-borisov-3-kakvo-svarshi-pravitelstvoto", "text": "Добър 3,71! Това е оценката, която българите пишат по шестобалната система, за едногодишната работа на правителството. Това показват резултатите от телефонен сондаж, проведен от социолозите на \"Галъп\" между 13 и 27 април сред 1000 пълнолетни българи. Поводът е една година управление на третото правителство на Борисов. \"С оглед дейността, която това правителство извърши в рамките на първата година от своето съществуване, аз бих оценил кабинета с малко над 4. Политиците на България трябва да бъдат на първо място борбени\", коментира в студиото на \"Денят ON AIR\" ректорът на Университета по библиотекознание и информационни технологии (УниБИТ) проф. Стоян Денчев. По думите му големият проблем в страната ни е, че хората имат усещането, че богатите стават все по-богати, а бедните все по-бедни. Проф. Стоян Денчев бе категоричен, че напрежението между премиера Борисов и президента Румен Радев няма да ескалира, тъй като и двамата имат достатъчно политически опит зад гърба си. \"Президентът обаче се явява като основна опозиционна сила, което на практика не е много добре\", допълни още той.", "date": "2018.05.07", "title": "Една година \"Борисов 3\": Какво свърши правителството?"}
{"url": "https://www.bgonair.bg/world/2018-05-07/vladimir-putin-ofitsialno-vstapva-v-dlazhnost-dnes", "text": "\r\n Владимир Путин започва днес официално четвъртия си мандат като президент на Русия. Церемонията ще се състои в Кремъл – близо два месеца след като Путин спечели изборите в страната с най-високия резултат, откакто е на власт. Той ще управлява 6 години, до 2024  година, но отсега анализаторите гадаят какво ще се случи след това и дали той ще се оттегли от властта. Ако не бъде направена конституционна реформа, Путин няма да може да е кандидат за президент, тъй като основният закон забранява кандидатиране за повече от два последователни мандата. Ако изкара мандата си докрай - Путин, който през 2024 г. ще е на 72 години, ще е най-дълго управлявалият страната си политик - цели 24 години.", "date": "2018.05.07", "title": "Владимир Путин официално встъпва в длъжност днес"}
{"url": "https://www.bgonair.bg/sutreshen-blok/2018-05-07/chevermeta-i-barabani-shouto-privlicha-li-glasove-na-izborite", "text": "\r\n Румен Радев козирува на малък гвардеец вчера по време на военния парад, а преди месеци яде кебапчета в Трявна. Цветан Цветанов и други кадри на ГЕРБ бяха на празник на чевермето в Златоград, Волен Сидеров пък свири на барабани. Това са само част от различните неформални прояви на политиците, които те правят за да покажат, че са близо до хората. Тази \"земност\" на властта, която се демонстрира обаче, не може да се превърне в реален вот. Поне така показват направените опити. Гражданите успяват да правят много добро разграничение между шоуто, което правят политиците със свирене на барабани, обличане на носии, ядене на кебапчета, и политическата страна. Това подчерта политологът доц. Борис Попиванов.  \"Азис, който пълнеше зали, но когато се докоснеше до политиката до една или друга сила, резултатите бяха нулеви, като гласове за тази политическа сила\", каза доц. Попиванов в студиото на \"България сутрин\". PR експертът Любомир Аламанов също беше съгласен, че шоуто привлича интереса. По думите му затова и политиците толкова често се обръщат към тези похвати. \"Трябва да се пита този човек от 2005 година, какво е направил като е бил в парламента\", отбеляза Аламанов пред Bulgaria ON AIR. Експертът обаче беше категоричен, че при неформалните си прояви политиците трябва да са умерени. Аламанов припомни снимката на президента Румен Радев по потник и чехли в държавна резиденция и каза, че очевидно държавният глава си е взел поука и вече внимава в своите неформални прояви.", "date": "2018.05.07", "title": "Чевермета и барабани: Шоуто привлича ли гласове на изборите?"}
{"url": "https://www.bgonair.bg/sutreshen-blok/2018-05-07/veganite-otnovo-zalyaha-s-krav-bul-vitosha-meso-ili-ubiystvo", "text": "\r\n Вчера част от преминаващите през столичния булевард \"Витоша\" останаха шокирани от кървавите голи тела, увити в найлонови пакети. Всичко това е част от поредната акция на Българския вегански съюз, насочена срещу \"масовото избиване на бебета агънца, както и срещу безчувствието и безсърдечието на техните убийци и поръчители, които ги консумират\". \"Най-шокиращото за нас е, че животните не спират да биват убивани. Трябва да бъдем цивилизовани. Нашите демонстрации пресъздават какво се случва в кланиците. За нас е крайност да прережеш гръкляна на едно животно. Нямаме толерантност. Тези животни искат да живеят, а хората не се съобразяват с това. Хората трябва да направят връзката между месото и убийството\", категоричен бе председателят на БВС Никола Донев. В студиото на \"България сутрин\" собственикът на ресторант Аспарух Аспарухов подчерта, че темата с веганството се преекспонира, а подобни крайни демонстрации нямало да доведат до нищо хубаво.  \"Човек трябва да даде избор на децата си да бъдат каквито искат. Хората трябва да могат да избират. По-скоро трябва да бъдат съветвани и когато решат да изберат дадена интервенция на своето тяло – тогава да им бъде помогнато да станат вегани. Светът ни се иска да бъде крайно справедлив, но това не е така\", коментира ресторантьорът.  За финал на разговора от ефира на Bulgaria ON AIR Никола Донев се обърна към всички собственици на ресторанти и ги призова да предлагат повече вегански варианти в менютата си.", "date": "2018.05.07", "title": "Веганите отново заляха с \"кръв\" бул. \"Витоша\"… Месо или убийство?"}
{"url": "https://www.bgonair.bg/reportazhi/2018-05-07/v-parlamenta-shte-se-vliza-samo-s-delovo-obleklo-obmislyat-dreskod", "text": "\r\n Депутатите обсъждат въвеждането на дрескод в парламента. Правилата за обличане ще важат за народните представители, журналистите и посетителите в сградата.  Деловото облекло не позволява искрящи цветове, нито нестандартни дължини. Въпреки това назад във времето сме виждали недотам блестящи примери.  Наред с правилата за дрехите, народните представители са обсъждали още да се забрани влизането с храна и напитки в пленарна зала. Докато обсъжданите промени станат факт обаче, етикетът и протоколът в сградата на народното събрание остава въпрос на собствена преценка.", "date": "2018.05.07", "title": "Дрескод в парламента - идва краят на белите чорапи и искрящите цветове"}
{"url": "https://www.bgonair.bg/denqt-on-air/2018-05-07/bez-granitsi-mezhdu-ohrid-i-cherno-more-podcherta-angel-dzhambazki", "text": "\r\n Президентът Румен Радев заяви, че само от нас зависи каква ще е бъдещата ни история с Македония. На 17 май ще се проведе среща на върха, на която ще бъдат обсъдени редица балкански въпроси, като този с името на Македония и присъединяването ѝ към Европейския съюз. \"Президентът Радев каза това, което трябваше да бъде казано. Позицията му е отлична и добре подготвена. Македония има нужда от нашата подкрепа. Не трябва да има граници между Охрид и Черно море. Ние нямаме никакви противоречия с братята ни в Скопие. Македония трябва да бъде част от ЕС и ние ще помогнем това да се случи. Ние нямаме спор с името на Македония. Гърция има проблем с тях. Гърция е държава, която дължи много пари на ЕС и злоупотребява. Гърция трябва да разбере, че хитростите, които прилага, нямат отношение към бъдещето на ЕС\", категоричен бе евродепутатът от ВМРО Ангел Джамбазки.  Според него в \"Денят ON AIR\" най-добрият вариант за България е Македония да приеме името \"Нова Македония\".  \"Република Македония трябва да избере с кого да говори. Единственият ѝ нормален събеседник е Република България. Гръцките претенции трябва да бъдат минимизирани. Гърция не може да бъде регионален лидер на Балканите. Ние можем да бъдем лидер на Балканите. Ние много добре знаем какво трябва да се случи, за да има мир на Балканите. Ако Гърция иска подкрепа Кипър да не бъде турски, трябва да ни подкрепи за Македония. Ние използваме тези инструменти. Няма вариант, в който въпросът с Македония да не бъде решен до края на нашето европредседателство\", отбеляза гостът пред Bulgaria ON AIR. ГЕРБ, ДПС и БСП предложиха общ законопроект за вероизповеданията. Председателят на ВМРО Красимир Каракачанов внесе свой отделен законопроект.  \"ГЕРБ да прави закон заедно с ДПС е меко казано странно. Една от целите на това управление е ДПС да не бъде част от властта. Това, че ГЕРБ се опитват да работят с тях е нереално. Предстоят остри разговори с коалиционните ни партньори. Такъв закон няма да бъде приет – категорично. Но коалицията е стабилна\", обясни Джамбазки.", "date": "2018.05.07", "title": "Без граници между Охрид и Черно море, подчерта Ангел Джамбазки"}
{"url": "https://www.bgonair.bg/bulgaria/2018-05-07/tehnicheska-neizpravnost-dovede-do-goryashtiya-avtobus-na-hemus", "text": "Техническа неизправност е причината за инцидента с автобус на автомагистрала \"Хемус\".  Това съобщиха от пресцентъра на МВР. Автобусът се запали на пети километър след изхода на София в посока Варна в ранния следобед вчера.  Шофьорът е загасил пожара, а водачи на преминаващи автомобили и служители на близка бензиностанция са му помогнали. Няма пострадали при инцидента.", "date": "2018.05.07", "title": "Техническа неизправност довела до горящия автобус на \"Хемус\""}
{"url": "https://www.bgonair.bg/bulgaria/2018-05-07/44-godishen-mazh-zagina-na-myasto-pri-chelen-udar-v-shumensko", "text": "44-годишен мъж от Ясенково е загинал на място при челен сблъсък с друг автомобил на входа на селото, съобщават от полицията в Шумен.  Инцидентът е станал в 18:35 часа вчера. Другите двама мъже, които са пострадали при катастрофата, са освободени без наранявания след преглед в болница.  Образувано е досъдебно производство.", "date": "2018.05.07", "title": "44-годишен мъж загина на място при челен удар в Шуменско"}
{"url": "https://www.bgonair.bg/bulgaria/2018-05-07/alpinistat-boyan-petrov-izchezna-v-himalaite", "text": "\r\n Алпинистът Боян Петров, който на 10 април замина за Тибет, е в неизвестност. Там той атакува най-ниския от осемхилядниците Шиша Пангма. Никой не е виждал Петров през последните няколко дни. Тази сутрин съпругата на алпиниста - Радослава Ненова, съобщи в пост във Facebook: \"Боян със сигурност е направил опит да се качи на върха. Времето рязко се е влошило и другите момчета са слезли в базовия лагер. Те са се движили един ден след него. Спасителна акция в момента не е възможна. Най-рано утре ще тръгнат да го търсят.\" Според информация, подадена от унгарския алпинист Давид Клайн, на 6 май Боян Петров е обявен за издирване. Започнал е изкачването на върха на 29 април. Видян е с бинокъл от базовия лагер да се придвижва към лагер 3 , който е на височина от около 7400 м.  На 5 май трима украински алпинисти и шерпи са достигнали този лагер, където са открили само палатката на Боян Петров, навята от сняг. Българският алпинист участва в експедиция в Хималаите заедно с още десетима души - унгарец, петима италианци и четирима водачи от непалски произход. Посолствата на България в Пекин и в Делхи са в непрекъснат контакт с местните институции и следят отблизо случая. А известният алпинист Дойчин Василев каза за Новините ON AIR, че е разбрал за изчезването на своя приятел Боян Петров едва тази сутрин.   ", "date": "2018.05.07", "title": "Алпинистът Боян Петров изчезна в Хималаите!"}
{"url": "https://www.bgonair.bg/bulgaria/2018-05-07/lekarite-ot-bolnitsata-v-loveche-blokirat-patya-sofiya-varna", "text": "Движението по пътя София - Варна в следобедните часове ще бъде допълнително усложнено заради протеста на лекарите от болницата в Ловеч.  Медиците възнамеряват да блокират пътя София - Варна в следобедните часове. Плащанията им отново се бавят, затварят се още отделения.  Служителите на болницата разпространиха отворено писмо до премиера и ресорния министър, като настояват за яснота около бъдещето на лечебното заведение.", "date": "2018.05.07", "title": "Лекарите от болницата в Ловеч блокират пътя София - Варна"}
{"url": "https://www.bgonair.bg/sutreshen-blok/2018-05-07/zalivat-ni-s-falshivi-stoki-znaem-li-kak-da-se-predpazim", "text": "\r\n 10 хил. онлайн магазина са спрени от европейските правоохранителни органи заради фалшиви стоки. Българските власти също са участвали в тази операция.  Онлайн пространството улеснява продажбата на фалшиви стоки. Понякога продажбата им е престъпление, освен че е нарушение, посочи пред  директорът на Европейския потребителски център  . Той посъветва потребителите да търсят данни за фирмата продавач и подчерта, че всички търговци в Европейския съюз трябва да слагат своите имена и контакти в сайтовете си.  \" , обясни той в  . По думите му на първо място трябва да погледнем цените на стоките. Несериозно е парфюм за 100 евро да струва 10 евро, даде пример Игнат Арсенов. Хората трябва да бъдат внимателни и към страниците във Facebook, които предлагат различни стоки, предупреди той.  Директорът на Европейския потребителски център отбеляза, че измамните сайтове имат кратък живот - 3 до 6 месеца. Той допълни, че те сами се закриват, достигайки определени продажби.  На 9 май с всички мрежи на ЕС в София ще се проведе събитие в Южния парк в столицата - състезание за ученици и подробна информация за правата на гражданите на ЕС, стана ясно още от гостуването му.", "date": "2018.05.07", "title": "Заливат ни с фалшиви стоки - знаем ли как да се предпазим?!"}
{"url": "https://www.bgonair.bg/reportazhi/2018-05-07/nachalo-na-remonta-na-stolichnata-ul-graf-ignatiev", "text": "\r\n Снимка: Олег Попов (Bulgaria ON AIR) Започва ремонтът на улица \"Граф Игнатиев\" в София. Поетапно ще се подменят трамвайните релси, настилката и на места водопроводът. Ремонтът трябва да завърши в средата на октомври. Кметът на София Йорданка Фандъкова уточни, че за всеки пресрочен ден строителната фирма ще трябва да плаща по 240 000 лв. глоба.  Ще бъде пусната заместваща автобусна линия, която хората ще могат да използват вместо трамваите. Улица \"Граф Игнатиев\" ще бъде изцяло пешеходна зона, ще се ремонтират и площадите по нейното протежение. Зеленчуковият пазар ще бъде премахнат, а книжният пазар на площад \"Славейков\" ще остане, но ще бъде осъвременен. Засега пазарът на книгата е преместен пред хотел \"Рила\", но след завършване на ремонта, всеки желаещ търговец може да се върне.  \"Този ремонт е изключително необходим и важен. С него Столичната община трябва да покаже, че може да прави качествени трамвайни трасета. Шумът от трамваите се е изолирал с гуми, което е много остаряла технология. Обещали са да използват модерен метод за изолиране на шума\", отбеляза Гергин Борисов от НПО-то \"Спаси София\".  Според него фирмата изпълнител, която е поела ремонтите, е доказала във времето, че има проблем с качеството на свършената работа.  \"Те ремонтираха и пространството пред НДК. Надяваме се техническият контрол да бъде по-зорък. Все пак говорим за една от малкото пешеходни зони в града\", добави той пред репортера на Bulgaria ON AIR Димитър Димитров. \r\n  ", "date": "2018.05.07", "title": "Започна ремонтът на столичния \"Граф Игнатиев\", ще продължи до октомври!"}
{"url": "https://www.bgonair.bg/sutreshen-blok/2018-05-07/dinamichna-sedmitsa-se-ochertava-sutrin-slantse-posle-dazhd-i-gramotevitsi", "text": "\r\n Времето се промени рязко с началото на новата седмица. Силна буря и обилен дъжд се изсипаха над София и снощи. На места имаше и градушка. Днес отново има условия за изсипване на ледени късове, а над почти цялата страна има облаци, което създава условия за краткотрайни, но интензивни валежи и гръмотевични бури. Код жълто е обявен във всички области от югозападната половина на страната. Ще се развива купеста и купесто-дъждовна облачност, мощна в часовете след обяд и преди полунощ. Очакват се и градушки. Синоптикът на Bulgaria ON AIR Симеон Матев посочи, че вече времето е типично за този месец, като се очаква през цялата седмица да бъдем под влияние на хладен въздух. Поне до петък се очаква сутрин да бъде слънчево, а следобед да има валежи и бури. Матев успокои, че местата с градушки днес няма да са много - има условия, но не е сигурно, че ще падат ледени късове. Валежи ще има и в планините, като на най-високите места се очаква те да са от сняг. Температурите в цялата страна през седмицата ще достигат до 20-25 градуса.", "date": "2018.05.07", "title": "Чака ни динамична седмица: Сутрин слънце, после дъжд и гръмотевици"}
{"url": "https://www.bgonair.bg/bulgaria/2018-05-07/zasilen-trafik-i-kontrol-po-patishtata-sled-gergyovden", "text": "\r\n Засилен трафик след Гергьовден. Очаква се хиляди да се приберът към големите градове след празника.  Засилен е контролът по главните пътища и възловите места в страната. Движението на тежкотоварни автомобили над 12 тона по магистралите и първокласната пътна мрежа ще бъде ограничено. \r\n  ", "date": "2018.05.07", "title": "Засилен трафик и контрол по пътищата след Гергьовден"}
