{"url": "https://www.bgonair.bg/economy/2018-11-11/germanska-kompaniya-razkriva-700-rabotni-mesta-v-rusensko", "text": "Германска компания ще разкрие 700 нови работни места в района на Русе. Това стана ясно на среща на заместник-министъра на икономиката Александър Манолев с ръководството на компанията BADER GmbH & Co. KG, която се проведе в българската Служба по търговско-икономически въпроси в Берлин. Инвеститорът е в топ 3 в света на компаниите за автомобилен интериор, а негови клиенти са водещи автомобилни производители като BMW, Mercedes, Audi и др. Компанията планира да обособи фабрика у нас за луксозно покритие на автомобилни седалки и щамповане на елементи, като целта им е да стартират производство през втората половина на 2019 г., информира икономическото министерство.  При пълна заетост предприятието ще осигури между 700 и 800 работни места в региона, информира  . Манолев акцентира, че автомобилостроенето е сред най-бързо развиващите се сектори на българската икономика. По думите му сред високотехнологичните производства това е браншът, който привлича най-много чуждестранни инвестиции.  Снимка: Pixabay.com", "date": "2018.11.11", "title": "Германска компания разкрива 700 работни места в Русенско"}
{"url": "https://www.bgonair.bg/world/2018-11-11/23-sa-zhertvite-na-opustoshitelnite-pozhari-v-kaliforniya", "text": "25 са вече жертвите на опустошителните пожари, които бушуват в Калифорния. Стихията разруши хиляди жилища и доведе до евакуацията на повече от 300 хиляди души.  Американският президент Доналд Тръмп обяви извънредно положение в три окръга на Калифорния. Това са Вентура, Лос Анджелис и Бют.  Той нареди да се отпуснат средства от федералния бюджет на щата за борба с огнената стихия и последващото възстановяване.", "date": "2018.11.11", "title": "25 са жертвите на опустошителните пожари в Калифорния"}
{"url": "https://www.bgonair.bg/bulgaria/2018-11-11/naprezhenie-na-protestite-kray-ablanitsa-i-vav-vidin", "text": "\r\n Стигна се до напрежение при част от протестите в страната срещу високите цени на горивата. Около 30 души от Ловеч блокираха главния път край Абланица. Полицията обаче прекрати протеста им и ги изтласка от пътя, защото нямат разрешение да го блокират.  Напрежение имаше и във Видин. Там протестът също прерасна в пътна блокада и стълкновение с полицията.", "date": "2018.11.11", "title": "Напрежение на протестите край Абланица и във Видин"}
{"url": "https://www.bgonair.bg/reportazhi/2018-11-11/vse-poveche-balgarski-semeystva-izbirat-da-se-grizhat-za-detsa-s-uvrezhdaniya", "text": "\r\n Все повече приемни семейства у нас избират да се грижат за деца с увреждания. Само от началото на 2018 година в област Велико Търново 10 семейства са заявили готовност да посрещнат в дома си дете в неравностойно положение.  Милена и Любомир от град Килифарево са семейство от шест години. Не след дълго на бял кон като продължение на историята им се появила и малката Любов. Двамата обаче имали огромно желание да станат и приемни родители. Така семейството им се увеличило с още един член – новородената Радост.  Осем месеца по-късно обаче Милена и Любомир чули страшната диагноза – външна хидроцефалия, придружена с епилепсия и астма. В този момент двамата категорично решили, че няма да позволят тя да бъде осиновена от други хора и че ще станат официално нейни родители. ", "date": "2018.11.11", "title": "Все повече българи избират да се грижат за деца с увреждания"}
{"url": "https://www.bgonair.bg/world/2018-11-11/makron-prizova-svetovnite-lideri-da-se-boryat-za-mira", "text": "В слово пред Триумфалната арка президентът Еманюел Макрон призова световните лидери да се борят за мира. Това стана по време на церемония в Париж по случай 100-годишнината от края на Първата световна война \"Да обединим нашите надежди, вместо да противопоставяме страховете си. На 11 ноември 1918 г. в 11 часа сутринта преди 100 години в Париж и в цяла Франция забиха камбаните, възвестяващи за примирието след четири дълги и кръвопролитни години на война. Това е било отдавна, но ни се струва, че е било вчера. Следите от тази война никога не трябва да се забравят, нито в Европа, нито в останалия свят\", заяви Макрон, цитиран от световните агенции. Преди речта на Макрон младежи прочетоха спомени и писма от деня на примирието, а Младежкият оркестър на ЕС изпълни \"Болеро\" на Равел.", "date": "2018.11.11", "title": "Макрон призова световните лидери да се борят за мира"}
{"url": "https://www.bgonair.bg/bulgaria/2018-11-11/maychinstvoto-ot-410-dni-tryabva-da-ostane-smyata-zornitsa-rusinova", "text": "Чакат се указания от Европейската комисия по казуса с ползването на двата месеца платен отпуск след връщането на работа на майките от майчинство. Това каза заместник-министърът на труда и социалната политика Зорница Русинова, след като Европейският съд уважи иск на Румъния и се произнесе, че този отпуск трябва да отпадне.  Според Русинова високоплатеното майчинство от 410 дни у нас не трябва да се намалява, както настояват от бизнеса, съобщава БНР. Около хиляда жени са се върнали на работа в рамките на първата година на детето по този стимул от началото на годината, каза Русинова. Тя призова бизнесът да помогне на жените да съчетават семейния с трудовия живот. Русинова коментира, че правителството е пробвало няколко пъти да стимулира работодателите да организират детски кътове, градини и ясли на местоработата, но няма голям интерес към това.", "date": "2018.11.11", "title": "Майчинството от 410 дни трябва да остане, смята Зорница Русинова"}
{"url": "https://www.bgonair.bg/bulgaria/2018-11-11/patna-blokada-hilyadi-tarnovtsi-zatvoriha-patya-sofiya-varna", "text": "\r\n Напрежение и пътна блокада на мащабния протест във Велико Търново. Хиляди протестиращи затвориха главния път София – Варна при входа на Велико Търново. Към протеста срещу високите цени на горивата там се присъединиха и майки на деца с уврежадния. В 17:30 ч. протестиращите се събраха на едно от възловите кръстовища във Велико Търново, което е част от главния път София – Варна и демонстративно започнаха да пресичат пешеходна пътека, заради което движението там беше блокирано.  Междувременно няколко десетки автомобила в колона обикаляха улиците на града. Малко преди 19 часа входът на Велико Търново беше блокиран, а от двете страни на пътя се образуваха километрични колони. След около час протестиращите вдигнаха блокадата, но се заканиха в следващите дни отново да излязат на пътя.", "date": "2018.11.11", "title": "Пътна блокада: Хиляди търновци затвориха пътя София - Варна"}
{"url": "https://www.bgonair.bg/bulgaria/2018-11-11/vizhte-kade-spirat-vodopodavaneto-na-12-noemvri", "text": "На 12 ноември 2018 г. във връзка с подмяна на сградно водопроводно отклонение на ул. \"Св. Св. Кирил и Методий\" с. Иваняне, се налага спиране на водоподаването от 10:00 до 17:00 часа на клиентите на \"Софийска вода\", живеещи в района на с. Иваняне. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес ул. \"Св. Св. Кирил и Методий“ на обръщалото на автобуса. Също на 12 ноември 2018 г. във връзка прекъсване на сградно водопроводно отклонение в жк. \"Младост\" 1А , се налага спиране на водоподаването от 10:00 до 17:00 часа на клиентите на \"Софийска вода\", живеещи в района на: по ул. \"Кръстьо Раковски“ от ул. \"Д-р София Аврамова\" до ул. \"Анна Ахматова\", бл. 550, ул. \"Кръстьо Раковски“ №2, 4, 5, 8, 10, 12, бул. \"Александър Малинов\" №31, бл. 549, бл. 552, пазар \"Пътеките\". При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: пред бл. 549. На 12 ноември 2018 г. във връзка с подмяна на сградно водопроводно отклонение на ул. \"Св. Иван Рилски“ Център , се налага спиране на водоподаването от 09:00 до 18:00 часа на клиентите на \"Софийска вода\", живеещи в района на: по ул. \"Св. Иван Рилски“ от бул. \"Ген. Скобелев“ до бул. \"Христо Ботев“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Св. Иван Рилски“ ъгъла с бул. \"Христо Ботев“. На 12 ноември 2018 г. (понеделник), във връзка прекъсване на сградно водопроводно отклонение на ул. \"Оборище“ кв. \"Подуене“ , се налага спиране на водоподаването от 09:30 до 17:00 часа на клиентите на \"Софийска вода\", живеещи в района на: по ул. \"Буная“ от ул. \"Марагидик“ до ул. \"Каймакчалан“. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Буная“ №16. На 12 ноември 2018 г. (понеделник), във връзка с изпълнение на инвестиционен проект за реконструкция на уличен водопровод на ул. 367 кв. \"Модерно предградие“ , се налага спиране на водоподаването от 09:00  до 21:00 часа на клиентите на \"Софийска вода\", живеещи в района на: \r\nпо ул. 367 от ул. 357 до ул.378, ул. \"Георги Живков“ , ул. 369, ул. 368. При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. 378 ъгъла с ул. 367. След възстановяване на водоснабдяването е възможно временно повишаване  мътността на водата. След реализацията на този инвестиционен проект клиентите на \"Софийска вода\" живеещи в района ще почувстват значително подобреното качество на предоставяните услуги. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2018.11.11", "title": "Вижте къде спират водоподаването на 12 ноември"}
{"url": "https://www.bgonair.bg/world/2018-11-11/10-dushi-zaginaha-sled-kalno-svlachishte-blizo-do-rio-de-zhaneyro", "text": "10 души загинаха, а 11 бяха ранени вчера при кално свлачище близо до Рио де Жанейро, съобщиха бразилските власти. Калното свлачище в град Нитерои е било предизвикано от проливен дъжд. Хората са били предупредени за ситуацията и посъветвани да се преместят на по-безопасно място. Спасителни екипи издирват жертви и оцелели под отломките и калните наноси, пише  . Службата за пожарна безопасност съобщи, че сред жертвите има 3-годишно момче, две възрастни жени и мъж на средна възраст.  ", "date": "2018.11.11", "title": "10 души загинаха след кално свлачище близо до Рио де Жанейро"}
{"url": "https://www.bgonair.bg/world/2018-11-11/svetat-otbelyazva-vek-ot-kraya-na-parvata-svetovna-voyna", "text": "\r\n Светът отбелязва 100 години от края на Първата световна война. Френската столица Париж е домакин на тържествата. Пред Триумфалната арка се проведе мемориална церемония, а тържества за годишнината има в целия свят. По време на церемонията символично беше запален Вечният огън на гроба на Незнайния войн под Триумфалната арка. Над 80 държавни ръководители и представители на световни организации присъстват на тържествата в Париж. Сред тях е и президентът Румен Радев, който е във френската столица със съпругата си Десислава Радева.  10 000 полицаи се грижат за сигурността. По-късно през деня ще бъде открит Парижкият форум на мира. Срещата има за цел да представи нови предложения, които да намалят напрежението в света.  И докато Франция е домакин на церемониите по отбелязване на годишнината, то в Германия денят се посреща мълчаливо. Лидерите на страната присъстват на възпоменателни церемонии в Париж и Лондон. А 100-годишнината беше отчетена през седмицата с мемориални речи в парламента и художествена изложба.  Според анализатори причината се крие в това, че Германия е губеща в конфликта. Примирието от 11 ноември не е означавало за Германия мир, както е било за Франция и Великобритания. Краят на войната е предизвикал вълна от революция и улични битки между крайнолеви и крайнодесни групировки. Донесъл е също край на монархията, години на хиперинфлация, масова бедност и глад. ", "date": "2018.11.11", "title": "Светът отбелязва век от края на Първата световна война"}
{"url": "https://www.bgonair.bg/world/2018-11-11/tezhki-navodneniya-pogubiha-11-dushi-v-yordaniya", "text": "В Йордания тежки наводнения, причинени от проливни дъждове, отнеха живота на 11 души. Съобщава се и за изчезнали хора.  Водната стихия опустоши древния град Петра. Водата покри тесния каньон, водещ до Съкровищницата на фараона.  Властите евакуират туристите.", "date": "2018.11.11", "title": "Тежки наводнения погубиха 11 души в Йордания"}
{"url": "https://www.bgonair.bg/world/2018-11-11/radev-ot-parizh-za-psv-da-preosmislim-gorchivite-urotsi", "text": "Да преосмислим горчивите уроци от изминалото столетие. За това призова вчера президентът Румен Радев във Франция.  Той е там по покана на френския държавен глава Еманюел Макрон за участие в Парижкия форум за мир и отбелязването на 100 години от края на Първата световна война.  Целият световен политически елит е в Париж, за да отбележи годишнината днес. Американският президент Доналд Тръмп вече разговаря с френския си колега Еманюел Макрон в Елисейския дворец. Тръмп съкрати програмата си във Франция. Заради лошо време той отказа да посети военно гробище.  А Макрон и германският канцлер Ангела Меркел откриха паметна плоча на поляната на примирието в Северна Франция, където е отбелязан краят на Първата световна война.", "date": "2018.11.11", "title": "Радев от Париж за ПСВ: Да преосмислим горчивите уроци"}
{"url": "https://www.bgonair.bg/bulgaria/2018-11-11/kambanen-zvan-u-nas-za-godishninata-ot-kraya-na-psv", "text": "100-годишнината от края на Първата световна война (ПСВ) се отбелязва у нас с камбанен звън в големите столични храмове. Това се прави по инициатива на Великобритания, която покани страната ни да се присъедини.  На 11 ноември 1918 година църковните и други камбани във Великобритания замлъкнали през Първата световна война, зазвъняват, за да разпространят добрата вест за постигнатото примирие. Молебен за мир по повод годишнината беше отслужен в храмовете у нас. В манастира \"Свети Мина\" се събраха стотици, за да се помолят за мир и да запалят свещ по повод празника на светеца - покровител на семейството.", "date": "2018.11.11", "title": "Камбанен звън у нас за годишнината от края на ПСВ"}
{"url": "https://www.bgonair.bg/bulgaria/2018-11-11/natsionalen-protest-v-36-grada-sreshtu-visokite-tseni-na-gorivata", "text": "\r\n Национален протест в 36 града в страната срещу високите цени на горивата и лошото качество на живот. Комисията за защита на конкуренцията започна проверка на цените на горивата в няколко града у нас. Според протестиращите разминаването в цените в различните градове е фрапиращо. Недоволството в повечето областни градове започна в 11:30 ч., като отново бяха блокирани основни пътни артерии.  Затворен беше и пътят за Перник, движението по магистрала \"Люлин\" остана блокирано също за близо час. Така протестът, който тръгна от Перник се присъедини към недоволството в центъра на София. Най-късно ще започнат да се събират във Велико Търново - в 18 часа. Очакват се сериозни затруднения в трафика привечер, когато традиционно движението по пътищата в страната е натоварено. \n Край Бургас коли и мотори блокираха за кратко движението по автомагистрала \"Тракия\" в посока София. Преди това шофьори и членове на мото клубове се събраха пред голям супермаркет в края на града.  Протестиращите се оплакаха от репресия от страна на униформените. Полицаи проверяваха личните документи на шофьорите и връчваха фишове за неплатени глоби. Недоволството им беше насочено не само срещу високите цени на горивата, но и срещу цялата политика на правителството. Близо хиляда шуменци се включиха в националния протест. Те се обявиха срещу по-високите данъци и застраховки за автомобилите. Протестиращите оставиха колите си на паркинга на \"Арена Шумен\" и блокираха пеша двете кръгови движения край залата. Протестът продължи с автошествие през града. Снимки: Димитър Кьосемарлиев (Bulgaria ON AIR)", "date": "2018.11.11", "title": "Национален протест в 36 града срещу високите цени на горивата"}
{"url": "https://www.bgonair.bg/bulgaria/2018-11-11/pochitame-pametta-na-sveti-mina-pokrovitel-na-semeystvoto", "text": "Българската православна църква почита паметта на Свети великомъченик Мина, смятан за покровител на семейството и пазител на сираците и бездомните. Свети Мина е патрон и покровител на всички народни лечители, знахари, воини, както и на хората, поели на дълъг път. Закриля жените, затова на този ден те се молят пред иконата на светеца за здраве на децата си, за радост и благополучие на дома. Свети великомъченик Мина е бил войник в Египет. Заради вярата си е посечен от езичниците на император Диоклетиан през трети век. Няколко години преди това той напуснал военната служба и заживял с дивите зверове в гората. Отдаден изцяло на Бога, отказвайки да приеме идолопоклонничеството, Свети Мина се явявал пред грешниците, които посягали пред чуждото богатство, разобличавал ги и така ги връщал към праведния живот. Затова е почитат като светец, който помага на хората да намерят или да си възвърнат изгубеното или откраднатото. Народните поверия представят Свети Мина като господар на вълците, а в иконографската традиция е изобразяван като войн на бял кон. С решение на правителството от 2010 г. днешният ден е обявен и за професионален празник на охранителя и частната охранителна дейност. Имен ден днес празнуват Виктор, Виктория, Минчо и Минка.", "date": "2018.11.11", "title": "Почитаме паметта на Свети Мина - покровител на семейството"}
{"url": "https://www.bgonair.bg/bulgaria/2018-11-11/plenum-na-bsp-obsazhdat-evroizborite-i-alternativniya-byudzhet", "text": "\r\n \n БСП ще внесе отново, този път с подписите на всичките си депутати, искането в Агенция \"Пътна инфраструктура\" за независима проверка на начина, по който се харчат пари за пътища у нас. Решението е в отговор на искането на Строителната камара за оставки на четиримата народни представители от БСП, внесли подписката.  Това стана ясно от заседанието на Националния съвет на БСП.  Социалистите трябва да решат и как ще се явят на евроизборите догодина. В дневния ред бе предвидено да обсъдят и алтернативния бюджет за следващата година, както и кога ще се проведе ежегодният им конгрес, който се очаква да бъде през януари. Корнелия Нинова определи исканията на Строителната камара като \"потъпкване на свободата\" и добави, че ще поиска днешният пленум да подкрепи тези депутати с декларация. На влизане в сградата на \"Позитано\" 20 \"червената\" лидерка коментира вътрешното-партийното напрежение около себе си. Тя отбеляза, че абсолютно всички предложение на днешния пленум ще бъдат обсъдени и гласувани демократично.", "date": "2018.11.11", "title": "БСП с нова подписка в АПИ: Как се харчат парите за пътища у нас?"}
