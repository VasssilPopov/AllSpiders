{"url": "https://www.bgonair.bg/economy/2018-10-30/balgarskata-marka-sastezatelni-koli-sin-cars-se-gotvi-za-ipo", "text": "Българският производител на състезателни коли SIN Cars International, които участват в европейското аматьорско състезание GT4, планира да се листне на борсата, за да финансира разширяването си на пазара на електромобили. Производителят на спортни модели, който се бори с марки като Porsche, Aston Martin и Maserati, иска да набере 20 млн. лева от първично публично предлагане (IPO) на Българската фондова борса (БФБ) следващата година. Това разкри собственикът на SIN Cars Росен Даскалов в интервю в завода на компанията в Русе. \"Целта ни е да продаваме мултифункционален малък градски автомобил, който да се ползва за куриерски доставки, таксиметрови услуги и превози“, коментира 47-годишният Даскалов.  Даскалов планира да предложи около 40% от акциите на специално създадено за целта дружество, което ще има за цел да финансира производството на малките изцяло електрически автомобили. SIN Cars очаква годишни приходи от продажби за 2018 г. в размер на 2,3 млн. долара. Тя произвежда около 50 специални състезателни автомобила годишно за клиенти в САЩ, Южна Америка и Австралия. \"Мечтата ми е да правя по 30-40 коли на ден, което е реалистично за пазара, в който се фокусираме – големите градове в Европа“, коментира Даскалов. \r\nПовече четете на  Снимка: Pixabay", "date": "2018.10.30", "title": "Българската марка състезателни коли SIN Cars се готви за IPO"}
{"url": "https://www.bgonair.bg/world/2018-10-30/zastrelyaha-amerikanski-rapar-na-ulitsata", "text": "Американският рапър Тиъдър Джоунс, известен с прякора Young Greatness е бил застрелян в родния си Ню Орлиънс, съобщават от BBC. Според местните власти мъжът е бил застрелян в ранните часове на понеделник, докато е чакал на опашка пред заведение за гофрети. Полицията потвърждава, че изпълнителят е бил прострелян.  Полицията все още събира доказателства и работи върху всички версии за убийството на 34-годишния рапър, пише още  . Хип-хоп изпълнителят е известен със своето парче \"Moolah\" от 2015 г., която има повече от 30 милиона гледания в YouTube. Парчето успява да се изкачи до 85 място в класацията на Billnboard за 100-те най-горещи хита през май 2016 година.", "date": "2018.10.30", "title": "Застреляха американски рапър на улицата"}
{"url": "https://www.bgonair.bg/economy/2018-10-30/bvp-na-evrozonata-i-es-otbelyazvat-zabavyane-na-rastezha-si", "text": "Брутният вътрешен продукт (БВП) на еврозоната е забавил растежа си на тримесечна основа до 0,2 на сто за периода юли-септември спрямо 0,4 на сто през второто тримесечие, сочат предварителните оценки на европейската статистическа служба Евростат, публикувани днес на сайта ѝ. Това е най-бавният растеж на валутния съюз от второто тримесечие на 2014 година, когато растежът бе подкопан от дългови проблеми в еврозоната, отбелязва AP. Растежът на Европейския съюз също отчита забавяне до 0,3 процента спрямо 0,5 на сто през второто тримесечие на годината.  На годишна основа икономиката на еврозоната е нараснала с 1,7 на сто спрямо 2,2 на сто през периода април-юни, а на ЕС - с 1,9 процента спрямо 2,1 процента, oтбелязва Икономистите, анкетирани от Ройтерс, очакваха икономически растеж на еврозоната на месечна основа от 0,4 процента, а на годишна от 1,8 на сто. Евростат не посочва подробности за причините за забавянето на растежа. Те ще бъдат отбелязани в разширена статистически информация в средата на ноември. Глобалното търговско напрежение и свързаните с това опасения за икономическия растеж в световен план вероятно ще продължават да се отразява негативно върху представянето на икономиката на еврозоната, като италианската бюджетна криза вероятно ще представлява допълнителен негативен фактор в следващите месеци. Друго сериозно предизвикателство през еврозоната и целия ЕС е свързано с хода на преговорите за Brexit и рисковете Великобритания, която е един от основните експортни пазари за континентална Европа, да напусне съюза през март без постигнато споразумение.", "date": "2018.10.30", "title": "БВП на еврозоната и ЕС отбелязват забавяне на растежа си"}
{"url": "https://www.bgonair.bg/bulgaria/2018-10-30/balgarite-zhiveem-nay-kratko-v-tseliya-es-sredno-po-75-godini", "text": "Три български региона са с най-ниска очаквана средна продължителност на живота в Европейския съюз. Това показва анализ на \"Евростат\" за 28-те страни-членки на общността.  Данните сочат, че българските региони Северозападен, Югозападен и Северен Централен са в дъното на статистиката по продължителност на живота. Следват ги един регион в Румъния и един в Унгария.  Средната продължителност на живота в България е около 75 години, което отново я поставя в дъното по продължителност на живота в ЕС.  От анализа става ясно още, че най-дълго живеят испанците и италианците - три испански области водят в класацията по продължителност на живота в ЕС.  С такива показатели е и един регион в Италия, както и един регион във френската столица. Средната продължителност на живота в Европейския съюз е 81 г, изчисляват още от \"Евростат\".", "date": "2018.10.30", "title": "Българите живеем най-кратко в целия ЕС – средно по 75 години"}
{"url": "https://www.bgonair.bg/denqt-on-air/2018-10-30/politolozi-smyatat-nad-shemata-s-balgarskite-pasporti-ima-politicheski-chadar", "text": "\r\n Днес стана ясно, че председателят на Държавната агенция за българите в чужбина Петър Харалампиев е обвинен като ръководител на организирана престъпна група за корупционни и други престъпления. Дотук се стигна след вчерашните арести на шефове и служители в Агенцията за българите в чужбина, търгували с издаването на фалшиви документи за български произход. Акцията и евентуалните политически последици от нея коментираха в \"Денят ON AIR\" политолозите доц. Димитър Димитров и проф. Александър Маринов. Според проф. Маринов е ясно, че става дума за организиране на престъпна група, но важното е, че се продава гражданство. \"Става дума за хиляди хора, получили българско гражданство. Може да са получили паспорти лица, които се занимават с незаконни дейности в ЕС с помощта на българския паспорт. Важно е кой ще понесе отговорността. Ще стане ясно докъде отива връзката по вертикала\", категоричен е експертът. По думите му без чадър един председател на агенция не може да разгърне такава организирана престъпна група. Той отбеляза и факта, че има в случая също няма как да е нямало политически чадър, а този ресор вече 5 години е под крилото на ВМРО. Доц. Димитър Димитров е на мнение, че най-вероятно става дума за взети милиони левове от незаконно дадени български паспорти. \"Цялата административна кариера на Харалампиев е била подпомагана от квотите на ВМРО, тук няма съмнение. Няма как да отглеждаш някого 10 години, а след това за един ден да се откажеш от него. Това са дефанзивни, защитни стратегии, не всичко трябва да се каже. Ще има изпитания пред министър-председателя\", сигурен е политологът пред Bulgaria ON AIR. И двамата обаче са на едно мнение - всички негативи се трупат на гърба на ГЕРБ и вероятно правителството няма да издържи целия си мандат.", "date": "2018.10.30", "title": "Политолози смятат: Над схемата с българските паспорти има политически чадър"}
{"url": "https://www.bgonair.bg/bulgaria/2018-10-30/karakachanov-za-koruptsiyata-s-pasportite-v-dabch-vmro-ne-e-vzemala-pari", "text": "Спецпрокуратурата с акция в Държавната агенция за българите в чужбина(ДАБЧ). В няколко града в страната са арестувани 20 души за вземане на подкупи, фалшиви документи и длъжностни престъпления. Сред тях е и шефът на Агенцията - Петър Харалампиев, на когото по-рано днес бе повдигнато обвинение като ръководител на организирана престъпна група за корупционни и други престъпления. \"Аз имам много грешки, правил съм конюнктурни коалиции, но никога не съм правил грешки спрямо Македония. Откакто аз съм председател на ВМРО, една стотинка от Македония или откъдето не е придобита в наша полза. И ако някой докаже противното, готов съм веднага да напусна поста, да се откажа от политиката и да се гръмна със законно притежавания си пистолет на площада в София\". Това заявява вицепремиерът, военен министър и лидер на ВМРО Красимир Каракачанов в интервю пред сайта \"Епицентър\" по повод прокурорските разкрития за корупция при даването на българско гражданство от страна на Държавната агенция за българите в чужбина (ДАБЧ). Сред арестуваните и вече с повдигнато обвинение е председателят на агенцията Петър Харалампиев от квотата на ВМРО – партията, която от години контролира ДАБЧ. Каракачанов отхвърли като \"клевети и доноси\" твърденията на бившия депутат от НФСБ Велизар Енчев, че \"услугата по продаване на българско гражданство на македонци е основен източник за пари на ВМРО\". \"Ние сме настоявали да бъде облекчена процедурата (по издаване на български паспортип -бел.ред.), а Катя Матева (бившата шефка на Дирекция \"Българско гражданство\" в Министерството на правосъдието -бел.ред.) е стопирала производството на български документи за издаване на паспорти\", казва още Каракачанов. Той припомня, че ВМРО наистина са искали многократно процедурата по издаване на гражданство да бъде ускорена. \"Аз имам кауза и тя се нарича \"българщината в Македония\". Ние сме инвестирали в Македония, и в човешки ресурс, и не сме взели нито една стотина оттам. Нека някой да излезе и да каже, че на мен или на мой депутат, или на член на ръководството ВМРО е дал пари. Или за каквото и да е било друго – било за записване на студенти, било за здравни услуги – ние инвестираме в това тези хора да идват и да учат у нас, помагаме да получават българско гражданство – това е нашата българска кауза. И не мога да приеме тези поръчкови твърдения. Ще ги гоня докрай! Ще заведа дела срещу тези клеветници\".", "date": "2018.10.30", "title": "Каракачанов за корупцията с паспортите в ДАБЧ: ВМРО не е вземала пари!"}
{"url": "https://www.bgonair.bg/bulgaria/2018-10-30/onlayn-platforma-shte-pomaga-na-hora-nad-55-godini-da-si-nameryat-rabota", "text": "\r\n Онлайн платформа ще помага на хора на възраст над 55 години да намерят работа. Тя ще свързва кандидатите с работодатели. Платформата работи от август и вече има 120 подадени автобиографии и двама реализирани кандидати. 183 хиляди регистрирани безработни в бюрото по труда, 27% от тях са хора над 55 годишна възраст. Малко повече от половината са от женски пол, 51,8%. Хората са с най-различно образование – има с висше, има без образование.  Според експертите хората над 55 години имат по-големи трудности при срещи с нови работодатели и са по-недоверчиви към нови възможности. За сметка на това хората над 55 години са по-лоялни, по-улегнали, по-лесно планират своя ден. Няколко HR специалисти, чиято мисия е да върнат тези хора на пазара на труда, създават платформа , която да свързва безработните в тази възраст с работодатели.  Платформата има три категории висококвалифицирани специалисти с управленски опит, експерти и хора, отворени да вършат обща работа.  С най-широк диапазон са – хора с много голям консултантски експертен опит до хора, които са на средни нива. И все пак добрата новина е ,че в България се наблюдава положителна тенденция за намаляване на безработицата, която за последните две години е достигнала 4%.  Популяризирането на програми за заетост на хората над 50 гарантира на управителите на фирми хора с достатъчно опит и лоялно отношение.", "date": "2018.10.30", "title": "Онлайн платформа ще помага на хора над 55 години да си намерят работа"}
{"url": "https://www.bgonair.bg/denqt-on-air/2018-10-30/liderat-na-kt-podkrepa-v-byudzhet-2019-g-ima-stapki-napred-no-nyama-promyana-v-politikata", "text": "\r\n \"Истина е, че в този бюджет има някакви стъпки напред, но той е базиран на същата философия, с която са правени и другите бюджети, само че в кутийките има заложени други числа\", смята Димитър Манолов. Така президентът на КТ \"Подкрепа\" коментира в \" \" изказването на премиера Бойко Борисов, че бюджетът за 2019 г. е един от най-амбициозните, които са правени от началото на прехода. Министерският съвет прие държавния бюджет на извънредно заседание в неделя. До края на месеца проектът трябва да влезе в парламента.  Манолев обясни, че излишъците се получават, като се залагат занижени приходи и към тях се равняват разходите в някакво съотношение, а тази година то е 35%, което е изключително ниско. По неговите думи това е политика, която се следва около бюджетите от около 1997 година. Той допълни още, че бюджетни излишъци се формират и от нереализирани разходи, така че с тези неща не бива да се хвали някой. По неговите думи няма промяна в политиката, продължава минималният доход да се облага с данъци, продължават най-бедните хора в България да плащат за всичко. Относно предвидените реформи в законите за хора с увреждания президентът на КТ \"Подкрепа\" коментира, че средствата са се появили, за да обезпечат финансово самите закони, но това не е решение на въпроса. Според него, каквито и средства да бъдат отпуснати, никога няма да бъдат достатъчни. Димитър Манолев коментира и отделените 490 млн. лева за промени в здравеопазването.  \"Там трябва да се преосмислят отношенията към начина, по който се финансира здравеопазването, болниците, клиничните пътеки. Оказва се, че системата, каквато е сега, не работи\", коментира Манолов пред  . Той сподели, че БСП не са се срещали със синдикатите, за да им представят създадения от тях алтернативен бюджет. .", "date": "2018.10.30", "title": "Лидерът на КТ \"Подкрепа\": В Бюджет 2019 г. има стъпки напред, но няма промяна в политиката"}
{"url": "https://www.bgonair.bg/world/2018-10-30/okolo-70-ot-istoricheskiya-tsentar-na-venetsiya-e-pod-voda", "text": "Проливните дъждове повишиха морското равнище във Венецианската лагуна и водата заля около 70% от историческия център на Венеция. Заради приливната вълна, която бе над метър и половина популярния сред туристите площад \"Сан Марко\" бе евакуиран. Властите взеха решението, след като се оказа, че дървените платформи, които обикновено се поставят на главните проходи в ренесансовия град, не са достатъчни, за да осигурят безопасно преминаване по ниско разположения площад. Временно бе спряно и движението на водните таксита. Равнището на водата във Венеция е преминавало психологическата граница от метър и половина само пет пъти в историята. През 1966 година наводнения опустошиха страната и почти разрушиха историческия център на Флоренция, а водите във Венеция са достигнали 194 сантиметра.", "date": "2018.10.30", "title": "Около 70% от историческия център на Венеция е под вода"}
{"url": "https://www.bgonair.bg/world/2018-10-30/silnite-vetrove-i-prolivnite-dazhdove-v-italiya-vzeha-novi-zhertvi", "text": "Проливните дъждове и буреносните ветрове предизвикаха мащабни свлачища и наводнения в Италия, а до момента жертвите са най-малко девет. Вчера към шестте жертви на лошото време през уикенда бяха добавени три нови имена. В провинция Фрозиньоне, южно от Рим, двама души загинаха, след като прекършено дърво смаза автомобила им. В южната област Калабрия един човек изчезна безследно, след като вчера лодката му се удари в пристан. В Лигурия заради скъсани далекопроводни жици над 20 хиляди души са без електричество.", "date": "2018.10.30", "title": "Силните ветрове и проливните дъждове в Италия взеха нови жертви"}
{"url": "https://www.bgonair.bg/world/2018-10-30/napadatelyat-ot-pitsbarg-ostava-v-aresta-bez-pravo-na-garantsiya", "text": "46-годишния Робърт Бауърс, който в събота застреля 11 души в синагога в Питсбърг, остава в ареста без право на гаранция.  Стрелецът пристигна в съда на инвалидна количка, но с белезници на ръцете.  Той бе ранен при престрелка с полицията малко преди залавянето му.  Бауърс мълча почти през цялото време в съдебната зала, като разговаря единствено с двамата си служебни адвокати.  Прокуратурата му повдигна 29 обвинения – за убийство и престъпления от омраза, за които може да получи дори смъртна присъда, ако бъде признат за виновен.", "date": "2018.10.30", "title": "Нападателят от Питсбърг остава в ареста без право на гаранция"}
{"url": "https://www.bgonair.bg/world/2018-10-30/ostaviha-zad-reshetkite-obvineniya-za-pratkite-s-bombi-v-sasht", "text": "Мъжът, обвинен в изпращане на 14 колети бомби до видни критици на американския президент Доналд Тръмп, застана пред съда в Маями, който реши той да остане в ареста без право на гаранция.  56-годишният Сизар Сейък, който бе задържан миналата седмица след няколкодневно издирване от ФБР, мълча почти през цялото време в съдебната зала.  Срещу него са повдигнати пет обвинения – включително за пренасяне на експлозиви между различни щати и заплахи срещу бивш президент.  ФБР потвърди, че в Атланта вчера е обезвредена още в пощата поредната опасна пратка, адресирана до телевизия CNN.", "date": "2018.10.30", "title": "Оставиха зад решетките обвинения за пратките с бомби в САЩ"}
{"url": "https://www.bgonair.bg/world/2018-10-30/izdirvaneto-na-ostanki-ot-padnaliya-indoneziyski-samolet-prodalzhava", "text": "\r\n Десетки спасители се опитват да локализират останките на падналия вчера край бреговете на индонезийския остров Ява самолет на \"Лайън еър\".  Машината се разби 13 минути след излитането си от Международното летище в Джакарта със 189 души на борда.  До момента не е намерен нито един оцелял. От водата са извадени само отломки, лични вещи и документи на хората на борда.  Не е ясно и каква е причината машината \"Боинг 737\", в експлоатация едва от август, да се разбие.  От \"Лайън еър\" са категорични, че самолетът е бил в изправност преди фаталния полет.", "date": "2018.10.30", "title": "Издирването на останки от падналия индонезийски самолет продължава"}
{"url": "https://www.bgonair.bg/denqt-on-air/2018-10-30/predstoyat-izbori-v-sasht-referendum-za-tramp-tvardi-zhurnalist", "text": "\r\n Администрацията на американския президент Доналд Тръмп се държи на власт вече 2 години. Много скептици очакваха Тръмп да не издържи мандата си. След седмица предстоят междинни избори за камарите на парламента. \"Според проучвания левицата ще вземе долната камара на парламента. Така всяка законодателна инициатива на Тръмп ще бъде блокирана още в зародиш, тъй като демократите ще го спъват. Въпреки това, той успя да прокара основните си законодателни инициативи – данъчна реформа, двама съдии във Върховния съд, успя да назначи 84 нови федерални съдии. Ефективно, той измести американската съдебна система в дясно\", уточни преводачът и журналист Огнян Дъскарев.   В студиото на \"Денят ON AIR\" той отбеляза, че по всяка вероятност Тръмп няма да успее да изгради стената с Мексико. \"Демократите няма да му позволят. Те ще се опитват да свалят Тръмп с импийчмънт, но това няма да стане никога. Той иска да намали силно социалните помощи за малцинствата в Америка, а това ще предизвика революция. Левицата веднага ще го спре. Тези избори ще са референдум за Тръмп. Партията на президента в последните 40 години винаги губи тези междинни избори\", посочи гостът пред Bulgaria ON AIR.  Междувременно, към границата между Мексико и САЩ напредва керван с бежанци.  \"Би трябвало керванът да пристигне на американската граница малко преди изборите. Тези хора искат абсолютно незаконно да влязат в САЩ. Това са 10 000 души\", поясни журналистът.", "date": "2018.10.30", "title": "Предстоят избори в САЩ – референдум за Тръмп, твърди журналист"}
{"url": "https://www.bgonair.bg/world/2018-10-30/sasht-prashta-5200-voenni-na-granitsata-s-meksiko", "text": "Пентагонът изпраща над 5200 военни по границата с Мексико. Причината за това е, че керванът с над 6 000 мигранти продължава неумолимо да се приближава към граничната бразда със САЩ. Още преди две седмици президентът Доналд Тръмп обяви, че за да се справи с мигрантския наплив е готов да изпрати на помощ и армията. Военните ще бъдат разположени в щатите Тексас, Аризона и Калифорния. На границата между САЩ и Мексико вече има 2100 служители от Националната гвардия, изпратени там през април след искане на Тръмп.", "date": "2018.10.30", "title": "САЩ праща 5200 военни на границата с Мексико"}
{"url": "https://www.bgonair.bg/bulgaria/2018-10-30/agresiya-v-stolichno-uchilishte-16-godishen-zabi-himikal-v-litseto-na-svoy-sauchenik", "text": "Агресия в столично училище. 16-годишно момче едва не ослепи свой съученик с химикалка.  Арена на свадата стана училищният двор на Профилираната гимназия за езиково обучение.  Състоянието на пострадалото момче е стабилно, то е било транспортирано до \"Пирогов\", където са му били направени рентгенови снимки. До инцидента се стигнало в голямото междучасие. Двамата десетокласници се скарали, защото единият залял с вода чантата на другия. Свидетел на свадата става учител от съседното 142 училище, който и подал сигнал за агресията. От Профилираната гимназия за езиково обучение отказаха да коментират случилото се. На учениците също беше забранено да говорят. Трима от тях обаче се осмелиха да застанат пред камерата на  . Съучениците на момчетата разказват, че въпреки че те били приятели, двамата често се карали.", "date": "2018.10.30", "title": "Агресия в столично училище: 16-годишен забоде химикал в лицето на свой съученик"}
{"url": "https://www.bgonair.bg/bulgaria/2018-10-30/dve-momcheta-katastrofiraha-v-plovdiv-sled-upotreba-na-narkotitsi", "text": "\r\n Двама младежи се забиха с автомобила си в дърво на един от главните булеварди в Пловдив, след като решили да правят дрифтове в района. Автомобилът става неуправляем и се удря в дървото. Според очевидци колата се е завъртяла на повече от 180 градуса.  На мястото веднага е пристигнал екип на полиция, все още не е ясно какво е състоянието на двамата младежи, знае се обаче, че те са качили в колата след употреба на наркотици. ", "date": "2018.10.30", "title": "Две момчета катастрофираха в Пловдив след употреба на наркотици"}
{"url": "https://www.bgonair.bg/bulgaria/2018-10-30/malkata-lora-ima-nuzhda-ot-nashata-pomosht-za-da-prohodi-normalno", "text": "\r\n 2-годишно дете от Русе се нуждае от помощ, за да проходи нормално. Малката Лора страда от рядко заболяване, а единственият ѝ шанс е операция в САЩ. Семейството организира серия от благотворителни кампании за набиране на средства. Нужни са още 80 000 лв. Лора ще отпразнува втория си рожден ден на 3 ноември. Слънчевото дете носи много радост на семейството си, макар да е родена с рядка диагноза - вроден дефицит на бедрената кост. Ралица Ангелова, майка на детето, разказа, че това е много рядка малформация, която засяга таза и бедрото на лявото ѝ краче. Чисто статистически се проявява на 250 000 раждания веднъж. В продължение на повече от година родителите търсят варианти за лечение. Единствено клиника в САЩ дава благоприятна прогноза за Лора. За да се възстанови на 100% обаче са нужни серия от скъпоструващи операции. Семейството на детето събира средства за първата интервенция, която струва около 200 000 долара. Близките на Лора са започнали кампания, към която се присъединява бизнесдамата от Русе Сияна Даскалова. Организират се концерти и благотворителни инициативи за детето. Майката на Лора каза, че в семейството са обнадеждени и смятат, че хората ще продължат да ги подкрепят, защото момиченцето го заслужава,като всяко детенце, още повече, тя има шанса за пълно възстановяване.  Датата за операцията е в средата на януари. Дотогава трябва да се съберат още 80 000 лв. ", "date": "2018.10.30", "title": "Малката Лора има нужда от нашата помощ, за да проходи нормално"}
{"url": "https://www.bgonair.bg/world/2018-10-30/velikobritaniya-puska-moneta-brexit", "text": "Велкобритания пуска монета Brexit. По този начин ще отбележи излизането си от Eвpoпeйcĸия съюз. Монетата от 50 пенса ще бъде пусната в oбpъщeниe нa 29 мapт cлeдвaщaтa гoдинa - дeнят, в ĸoйтo дъpжaвaтa нaпycĸa блoĸa. На едната страна щe бъдe изoбpaзeнa ĸpaлицa Елизабет Втора. А на дpyгaтa щe бъде графирана фpaзaтa \"пpиятeлcтвo c вcичĸи нaции\".", "date": "2018.10.30", "title": "Великобритания пуска монета Brexit"}
{"url": "https://www.bgonair.bg/bulgaria/2018-10-30/sled-arestite-v-dabch-promenyat-zakona-za-balgarskoto-grazhdanstvo", "text": "\r\n Променят Закона за българското гражданство до края на годината. Това съобщи министърът на правосъдието Цецка Цачева в Стара Загора.  Причината – вчерашните арести на шефове и служители в Агенцията за българите в чужбина, търгували с фалшиви български паспорти.  Цачева призна, че във ведомството има проблеми с издаването на личните удостоверения, както и с тези за произход.  От месец май 2017 година до края на юни 2018 година Министерството на правосъдието е предложило на вицепрезидента да откаже българско гражданство на 750 души по различни причини, включително и на 96 криминално проявени.", "date": "2018.10.30", "title": "След арестите в ДАБЧ: Променят Закона за българското гражданство"}
{"url": "https://www.bgonair.bg/bulgaria/2018-10-30/zhiteli-pochetoha-pametta-na-ubitite-mayka-i-dete-v-nadezhda", "text": "\r\n Инициативата за почитането на паметта на младата майка и нейната дъщеричка, които бяха жестоко убити в столичния квартал \"Надежда\" от бащата на детето - 26-годишния Викторио, беше организирана малко преди обяд.  В памет на жената и малкото момиченце други майки с деца оставяха цветя, плюшени играчки и палиха свещи. Те споделиха, че не са познавали лично жертвите, но са виждали младата жена да разхожда детето си в парка. А повече граждани са шокирани от инцидента, в който отново е замесен служител на охранителна фирма, който има законно оръжие.", "date": "2018.10.30", "title": "Граждани почетоха паметта на убитите майка и дете в \"Надежда\""}
{"url": "https://www.bgonair.bg/world/2018-10-30/zapochva-deloto-sreshtu-edin-ot-nay-strashnite-seriyni-ubiytsi-v-germaniya", "text": "\r\n Един от най-страшните серийни убийци в Германия призна, че е убил над 100 души. Това е бившият медицински служител Нийлс Хьогел, който е инжектирал фатални дози медикаменти на своите пациенти.  Процесът срещу бившия медицински служител Нилс Хьогел, обвинен в убийството на 100 пациенти, започна с минута мълчание в памет на жертвите му. Още в началото на делото 41-годишният Хьогел се призна за виновен.  Това еднозначно му отрежда място в класацията на най-страшните серийни убийци в света. Хьогел работел като медицинска сестра в две болници в Северна Германия. В периода от 1999 до 2005 година мъжът давал на своите пациенти фатални дози медикаменти.  Мотивът му е бил да впечатли колегите си, като се опита да съживи пациентите, които самият той е убил. Зверствата на медицинския служител бяха разкрити още през 2005 година. 10 години по-късно той беше признат за виновен за две убийства и два опита за убийство и получи доживотна присъда.  Въпреки това германските власти продължиха разследването. Те ексхумираха останките на 130 пациенти, за да потърсят следи от лекарство, което може да е причинило спиране на сърдечната дейност.  Така се стигна и до най-новото съдебно дело, което се очаква да продължи до май догодина.", "date": "2018.10.30", "title": "Започва дело срещу един от най-страшните серийни убийци в Германия"}
{"url": "https://www.bgonair.bg/bulgaria/2018-10-30/kamion-palen-s-zhelyazo-se-obarna-na-am-struma", "text": "Oгpомен камион, пълен с желязо се обърна на магистрала \"Струма\". Инцидентът е станал преди час на кръговото кръстовище към село Зелен дол. Няма пострадали при инцидента. Камионът с две ремаркета навлиза в кръстовището, но едното ремарке се наклонява и товарът от вторичните суровини се изсипва. В този момент на пътя не е имало други превозни средства. Униформени служители пренасочваха движението.", "date": "2018.10.30", "title": "Камион, пълен с желязо, се обърна на АМ \"Струма\""}
{"url": "https://www.bgonair.bg/bulgaria/2018-10-30/aktsiya-zima-posveshtava-noemvri-v-mesets-na-bezopasnoto-shofirane", "text": "Въпреки високите градуси навън, дойде време за традиционната акция \"Зима\" на полицията, която ще се проведе в цялата страна. Тя започва от 1 ноември и ще продължи до края на следващия месец. Акцията ще премине през три тематични етапа за отделните категории участници в движението. Кампанията \"С безопасно пътно превозно средство през зимата\" ще се осъществи от 1 до 10 ноември. Дейността на пътната полиция ще бъде насочена към превенция на поведението на водачите на пътни превозни средства - основно велосипеди и каруци. Датата 6 ноември ще бъде обявена за Ден без велосипедисти – жертви на пътя. Вторият тематичен етап под наслов: \"Пешеходци и водачи за толерантност на пътя\" ще бъде в периода 11-20 ноември. Ще има активен контрол за спазване от пешеходците на правилата за безопасно пресичане, както и за даване от шофьорите на предимство на пешеходците на пешеходните пътеки. В рамките на този етап датата 13 ноември ще бъде обявена за Ден без пешеходци - жертви на пътя, а на 20 ноември ще се отбележи Световният ден за възпоменание на жертвите от пътнотранспортни произшествия. \"Безопасно шофиране през зимата\" е третият тематичен етап на акция \"Зима\", който ще бъде между 21 и 30 ноември. Пътните полицаи ще извършват засилени проверки на техническата изправност на автомобилите и на осветителните им системи, на поведението на пътниците и на шофьорите. Датата 20 ноември ще бъде обявена за Ден без водачи и пътници в моторните превозни средства - жертви на пътя, предаде  .", "date": "2018.10.30", "title": "Акция \"Зима\" посвещава ноември в месец на безопасното шофиране"}
{"url": "https://www.bgonair.bg/bulgaria/2018-10-30/petar-haralampiev-e-obvinen-kato-lider-na-prestapna-grupa", "text": "Председателят на Държавната агенция за българите в чужбина Петър Харалампиев е обвинен като ръководител на организирана престъпна група за корупционни и други престъпления.  Дотук се стигна след вчерашните арести на шефове и служители в Агенцията за българите в чужбина , търгували с издаването на фалшиви документи за български произход. Обвинения са повдигнати на главния секретар на агенцията и двама посредници. Днес стана ясно, че променят закона за българското гражданство до края на годината. Това съобщи министърът на правосъдието Цецка Цачева в Стара Загора.", "date": "2018.10.30", "title": "Петър Харалампиев е обвинен като лидер на престъпна група"}
{"url": "https://www.bgonair.bg/bulgaria/2018-10-30/den-poreden-maykite-protestirat-i-iskat-ostavkata-na-simeonov", "text": "За девети пореден ден майките на деца с увреждания и граждани, които ги подкрепят, излизат на протест в столицата. Те настояват за оставката на вицепремиера Валери Симеонов, след като ги нарече \"кресливи жени с уж болни деца\". Втора седмица продължава протестът на майките от инициативата Системата ни убива. Въпреки извинението на вицепремиера, което бе счетено за неискрено от засегнатите, те заявиха, че ще протестират докато Симеонов не подаде оставка. Тази вечер на протеста на майките ще пристигне естрадният изпълнител Богдан Томов. Той лично се обадил, за да каже, че ги подкрепя. Вчера при майките беше и певицата Мариана Попова, която им заяви \"Не сте сами!\".   На протеста тази вечер се очаква да дойде и треньорката по художествена гимнастика Нешка Робева. По традиция протестът започва пред сградата на Министерския съвет, а след това ще се проведе шествие по софийските улици.  Към този момент не е ясно точно в коя посока ще се отправят майките и гражданите, които ги подкрепят. Във вчерашния ден те тръгнаха към Софийския университет, за кратко спряха пред народното събрание, а след това блокираха движението на кръстовището пред университета.  Тазвечерното шествие се очаква да бъде подобно, тъй че шофьорите може да очакват затруднено преминаваме през центъра.    ", "date": "2018.10.30", "title": "Ден пореден: Майките протестират и искат оставката на Симеонов"}
{"url": "https://www.bgonair.bg/world/2018-10-30/nov-trus-ot-53-po-rihter-raztarsi-zakintos", "text": "Нов трус от 5,3 по скалата на Рихтер разтърси гръцкия остров Закинтос рано тази сутрин.  Епицентърът на земетресението е бил на около 48 км в морето западно от острова, на дълбочина от малко над километър.  Това е най-силният вторичен трус след мощното земетресение от 6,6 в петък, което нанесе сериозни материални щети, но за щастие не взе жертви.", "date": "2018.10.30", "title": "Нов трус от 5,3 по Рихтер разтърси Закинтос"}
{"url": "https://www.bgonair.bg/bulgaria/2018-10-30/pred-bulgaria-on-air-govori-taksimetroviyat-shofyor-vozil-ubietsa-ot-nadezhda", "text": "\r\n Нови разкрития за жестокото убийство в София. 26-годишният Викторио Александров, който застреля приятелката си и 1-годишното им дете, отвлякъл такси при бягството си с опрян в главата на шофьора пистолет. След неуспешния опит да се самоубие, Викторио е в \"Пирогов\". Лекарите обаче не успяха да спасят простреляното момиченце. Разследващите стигат до Викторио и простреляната Никол с помощта именно на таксиметровия шофьор, който ги е взел от дома на родителите на мъжа в кв. \"Хаджи Димитър\".  Вижте във видеото какво каза 55-годишният шофьор Петьо Павлов.", "date": "2018.10.30", "title": "Пред Bulgaria ON AIR: Говори таксиметровият шофьор, возил убиеца от \"Надежда\""}
{"url": "https://www.bgonair.bg/sutreshen-blok/2018-10-30/merkel-izliza-ot-politikata-s-kakvo-shte-ostane-v-istoriyata", "text": "\r\n Канцлерът Ангела Меркел повече няма да се кандидатира за лидер на Християндемократическия съюз - пост, който заема от 18 години. Период, който тя самата определя като повод за всекидневна гордост. Поражението обаче, което претърпя партията ѝ на изборите в провинция Хесен, стана причина Меркел да заяви, че е дошло времето за промяна и отварянето на нова страница, както и че няма да се кандидатира за най-високия партиен пост по време на конгреса на партията през месец декември. Засега Меркел поне запазва поста си на канцлер. С края на правителствения мандат през 2021 година обаче тя ще излезе изцяло от активната политика. Бившият заместник-министър на външните работи Милен Керемедчиев заяви в студиото на  , че всички усилия на Ангела Меркел за укрепване и финансова стабилност в Европейския съюз ще бъдат заличени от думите ѝ, че ще се справим с мигрантите. \"Канцлерът Меркел ще влезе в историята най-вече с една от малкото политически грешки, които направи тя, от колкото с успехите, които имаше\", допълни Керемедчиев. Той добави още, че не вярва настоящият канцлер на Германия да довърши мандата си. Друг бивш заместник-министър на външните работи Любомир Кючуков също изрази съмненията си за това. \"Дали това правителство ще издържи не зависи толкова от християндемократите, а от социалдемократите - от малкия коалиционен партньор, които заедно с ХДС претърпяха сериозни загуби в Хесен, а преди това и в Бавария\", отбеляза Кючуков пред  . Двамата бивши дипломати бяха категорични, че следващите европейски избори ще са много важни, защото националистите и популистите в Европа могат да имат много силно влияние, а по думите на Любомир Кючуков краят на ерата \"Меркел\" и целият неин период на управление бележи преход от ентусиазма на обединението на континента, до взаимното разочарование, несигурността в Европа и неяснотата на самия Европейски съюз.", "date": "2018.10.30", "title": "Меркел излиза от политиката: С какво ще остане в историята?"}
