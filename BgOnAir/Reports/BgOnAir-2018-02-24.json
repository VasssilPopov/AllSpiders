{"url": "https://www.bgonair.bg/oporni-hora/2018-02-24/volen-siderov-predlaga-da-nameri-zamestnik-na-temenuzhka-petkova", "text": "\r\n Лидерът на АТАКА Волен Сидеров смята, че ако ГЕРБ му се довери, може да намери човек за поста - енергиен министър. Не бих подкрепил единствено кандидатура на Делян Добрев. Аз се чудя, каква е тази негова амбиция да е в парламента? Бих попитал, дали неговите думи, че Марешки може да ме замести са съгласували с ръководството на ГЕРБ? Аз съм направил най-големите компромиси за коалицията на ОП, смята Сидеров. Ако искаме да бъдем фактор в политиката, трябва да останем заедно. Самостоятелно няма как да успеем. Мисля, че и Каракачанов, и Симеонов го осъзнават. Ако няма големи трусове, няма причина правителството да не изкара пълен мандат. С Цветан Цветанов се видяхме, пихме чай и се разбрахме в бъдеще по-често да се виждаме и говорим. Високият тон беше породен, заради липсата на комуникация, обясни Сидеров.", "date": "2018.02.24", "title": "Волен Сидеров предлага да намери заместник на Теменужка Петкова"}
{"url": "https://www.bgonair.bg/bulgaria/2018-02-24/oblatsite-nyama-da-barzat-da-si-tragvat-no-temperaturite-do-11", "text": "Днес ще се задържи облачно, на места в равнините и низините в сутрешните часове ще има мъгла. Привечер ще започнат валежи - в Северна България предимно от сняг, по Черноморието и в Горнотракийската низина - от дъжд.  Максималните температури ще са между 3° и 8°, в крайните югозападни райони – до 10°-11°, сочи прогнозата на Националния институт по метеорология и хидрология към БАН.  Над Черноморието ще бъде облачно, през деня ще е почти без валеж. Ще духа слаб, в източните райони – до умерен изток-североизточен вятър. Максималните температури ще са между 4° и 7°. Температурата на морската вода е 6°-7°.  Над планините ще бъде облачно, по върховете и мъгливо. На места ще прехвърча сняг. Вятърът ще е слаб от север-северозапад, по високите части – от запад-югозапад и вечерта ще се усили. Максималната температура на височина 1200 метра ще е около 1°, на 2000 метра – около минус 3°.", "date": "2018.02.24", "title": "Облаците няма да бързат да си тръгват, но температурите до 11°"}
{"url": "https://www.bgonair.bg/oporni-hora/2018-02-24/mezhdu-mz-i-nzok-nyama-dialog", "text": "\r\n За д-р Емил Райнов- бивш председател на НЗОК, сегашният началник на Касата Камен Плочев и задравният министър Кирил Ананиев няма как да не знаят каква е точната сума на задълженията на НЗОК. Плочев, за тези месеци на поста, явно все още не разбира структурата на касата, смята Райнов. Явно е, че между МЗ и НЗОК няма диалог. Необходими са кадрови промени. Повече от видно е, че Плочев и Ананиев няма как да работят заедно занапред. Въпреки увеличението на парите в сектора се оказва, че те отново няма да стигнат, защото няма контрол и касата се източва, смята още Райнов. ", "date": "2018.02.24", "title": "Между МЗ и НЗОК няма диалог"}
{"url": "https://www.bgonair.bg/bulgaria/2018-02-24/chastichna-ledena-nosht-v-pernik-porati-toploavariya", "text": "Част от жителите на Перник отново останаха без парно и прекараха студена февруарска нощ. Причината е авария на централен топлопровод.  От \"Топлофикация-Перник\" потвърдиха за аварията, като уточниха, че се надяват до края на деня радиаторите да бъдат отново топли. От дружестовото допълниха, че се е спукала изгнила тръба, предаде  . Това е поредната авария в Перник, след като преди няколко дни местните пак бяха без парно след пожар в ТЕЦ-а.", "date": "2018.02.24", "title": "Частична ледена нощ в Перник порати топлоавария"}
{"url": "https://www.bgonair.bg/bulgaria/2018-02-24/mazh-zagina-sled-katastrofa-mezhdu-toyota-i-reno", "text": "Мъж е загинал при катастрофа край Благоевград, съобщиха от МВР.  Инцидентът е станал тази сутрин около 9:25 часа на пътя между село Церово и Благоевград между леки автомобили \"Тойота\" и \"Рено\".  При сблъсъка е загинал водачът на \"Тойота\", който е на 67 години от Благоевград.", "date": "2018.02.24", "title": "Мъж загина след катастрофа между \"Тойота\" и \"Рено\""}
{"url": "https://www.bgonair.bg/bulgaria/2018-02-24/stoletnitsata-zasedava-ostavkata-na-petkova-i-chez-sred-nay-goreshtite-temi", "text": "\r\n Оставката на енергийния министър Теменужка Петкова и продажбата на активите в България на ЧЕЗ са сред най-обсъжданите теми на днешния пленум на БСП.  Вчера ръководството на Столетницата се изказа много остро срещу сделката с активите на ЧЕЗ. Днес по-опозиционно настроените също се изказаха негативно срещу сделката със закупуването на ЧЕЗ.  Бившият член на изпълнителното бюро на БСП Георги Гергов посочи като съмнително дружество с общ капитал от 50 хил. лв. да купи компания, която има силата да свали правителство.  Освен вътрешнопартийната ситуация, социалистите обсъдиха и организацията на партията, най-вече по линия на дейността на общинските съветници в страната, предаде репортерът на Bulgaria ON AIR Иван Иванов. ", "date": "2018.02.24", "title": "Столетницата заседава – оставката на Петкова и ЧЕЗ сред най-горещите теми"}
{"url": "https://www.bgonair.bg/bulgaria/2018-02-24/registratsiyata-na-nova-kola-se-olekotyava-veche-ne-e-nuzhen-dogovor-za-pokupka", "text": "Нотариусите ще действат съвместно с КАТ при сделки с коли, а купувачи и продавачи ще бъдат сериозно облекчени с документацията. Регистрацията на кола вече става, без да има нужда договорът за покупка да се носи в КАТ. Данните за сделките от вчера се обменят по електронен път между МВР и нотариусите, съобщиха от Нотариалната камара. Целта е да се отстрани възможността за измами при прехвърлянето на автомобили. Чрез новата система МВР ще получава информация за всички сделки с превозни средства, а нотариусите ще имат достъп до системата. Така те ще получават данни за автомобила и собственика му и ще могат да установят дали са платени данъците на колата, дали е сключена застраховка \"Гражданска отговорност\" и дали е преминат годишен технически преглед. Електронният обмен на информация между двете институции беше регламентиран в Закона за движение по пътищата през декември 2017 г. Тогава началникът на Пътна полиция Бойко Рановски обясни, че купувачът на превозно средство в България ще има срок от един месец, за да регистрира превозното средство, припомня \"24 часа\". Това важи и за български граждани, които купуват кола от Европа. Ако срокът не се спази, ще се налага глоба. След глобата ще има още един месец, за да се регистрира автомобилът. Ако и тогава това не бъде изпълнено, ще следва служебно прекратяване на регистрацията и колата няма да може да се движи. Досега при продажба на кола между двама души старият и новият собственик удостоверяваха смяната на собствеността. След това трябваше пред КАТ да се представят куп документи, за да се вземе нов талон, предаде  . С промяната документите ще се предоставят в КАТ по служебен път, а шофьорът ще може да получи директно готов талон.", "date": "2018.02.24", "title": "Регистрацията на нова кола се олекотява – вече не е нужен договор за покупка"}
{"url": "https://www.bgonair.bg/world/2018-02-24/protestirashti-v-italiya-sreshtnaha-otblizo-politseyskite-palki", "text": "Отново сблъсъци между протестиращи и полиция в Италия, този път в Пиза. До размириците се стигна по време на митинг на лидера на крайнодясната партия \"Лигата\" Матеос Салвини.  Демонстрантите се опитаха да нахлуят на площада, където Салвини изнасяше реч. Полицията се е намесила незабавно. Служителите на реда отблъсквали негодуващите като ги налагали с палки и щитове.  Според местни медии един човек е арестуван. Това е пореден случай на насилие в страната по време на предизборен митинг. Парламентарните избори в Италия са след седмица на 4 март. ", "date": "2018.02.24", "title": "Протестиращи в Италия срещнаха отблизо полицейските палки"}
{"url": "https://www.bgonair.bg/bulgaria/2018-02-24/sektor-sigurnost-protestira-pred-ministerstvoto-na-pravosadieto", "text": "\r\n Служителите на затворите в цялата страна се събраха пред сградата на Министерството на правосъдието. Исканията им са непроменени – по-добри условия на труд и изравняване на заплащането с това на колегите им от МВР, тъй като са под един общ закон. \n Преди 2 седмици от Министерството на правосъдието заявиха, че могат да отделят едва 5% увеличение на за заплатите. Служителите обаче отказаха това подаяние, тъй като за тях сумата е обидно малка.  Синдикатът на служителите в местата за лишаване от свобода подчерта, че протестите ще приключат мигновено, щом исканията им бъдат абсолютно изпълнени. \"Държавата ще трябва да намери пари. Оттук нататък за нас това е въпрос на чест. Преди няколко дни министър-председателят каза, че държавата тъне в разкош и сме в ТОП 5 на Европа. Не знам, защо няма пари в бюджета\", отбеляза зам.-председателят на УС на ССЗБ Ивайло Григоров пред репортера на Bulgaria ON AIR Илияна Шишкова. ", "date": "2018.02.24", "title": "Сектор \"Сигурност\" протестира пред Министерството на правосъдието"}
{"url": "https://www.bgonair.bg/bulgaria/2018-02-24/nyamam-gorivo-na-ti-bizhu-na-beztsenitsa-ne-se-podlagvayte", "text": "\r\n Добре позната на полицията от години схема за измама с фалшиви бижута е отново във действие. Пътят Тулово-Казанлък. Екипът на Bulgaria ON AIR спира автомобила си, след като вижда мъж, който търси начин да пътува на автостоп. Въпросният се оказал част от група румънци, които на лош български обясняват, че са останали без гориво и искат да продадат 22-грамов златен пръстен на едва ли не символична цена.  След като екипът ни отказва „изгодната“ оферта, журналистите подават сигнал на тел. 112, че става дума за престъпна схема за продажба на фалшиви бижута. Колата на хитрите румънци потегля, а патрул успява да я спре едва когато стига град Гурково.  Румънците отричат да са замесени в подобна схема, но от полицията съветват да не се заблуждаваме, ако закъсал шофьор напътя ни предложи евтини бижута. ", "date": "2018.02.24", "title": "Нямам гориво, на ти бижу на безценица… Не се подлъгвайте!"}
{"url": "https://www.bgonair.bg/bulgaria/2018-02-24/stapvayki-bosi-v-zharavata-preotkrivame-sebe-si", "text": "\r\n С преминаване по жарава започва 4-дневен курс по преодоляване на предизвикателствата. Целта на обучението е участниците да се научат да преодоляват страховете си и да открият своята истинска сила.  Лекторите на курса вярват, че човек може да бъде повече, отколкото си мисли, че може. Това е обучение, в което човек научава нови неща, както за другите, така и за себе си.  На събитието Пламен Попов представи ръкописа на първата си книга \"Предприемачът\". Нито един от курсистите не остана равнодушен към предизвикателството. За някои от тях това не е първото обучение.  Първото предизвикателство бе ходене по жарава с боси крака, но какви са следващите – лекторите пазят в тайна, предаде репортерът на Bulgaria ON AIR Деяна Георгиева.", "date": "2018.02.24", "title": "Стъпвайки боси в жаравата преоткриваме себе си…"}
{"url": "https://www.bgonair.bg/world/2018-02-24/zhena-se-opita-da-nahalta-v-beliya-dom-s-avtomobila-si", "text": "Лек автомобил удари бариера на Белия дом, но не премина през нея, а управлявалата го жена, беше задържана, съобщи \"Сикрет сървис\", цитирана от \"Ройтерс\". Не са произведени изстрели, няма и пострадали служители от охраната, се казва в поредица съобщения на службите. Белият дом беше отцепен, като всичко стана малко след срещата между президента на САЩ Доналд Тръмп и австралийския премиер Малкълм Търнбул, който все още беше в сградата на американското президентство. Жената, управлявала лекия автомобил, който удари бариера на Белия дом, е 35-годишна от Тенеси. След случката американското президентство остана отцепено за около час, предаде \"Асошиейтед прес\". Сикрет сървис добави, че водачът на автомобила, е била \"незабавно задържана\". Случката е станала на югоизточния вход на комплекса. За жената е установено, че е жител на Ла Верн, щата Тенеси, както и че Сикрет сървис и преди се е сблъсквала с нея в района на Белия дом, като се е стигало до неуточнен брой арести \"за различни криминални прояви\". Службата заяви, че на жената са повдигнати неуточнен брой обвинения и е била предадена на полицията на Окръг Колумбия. В съобщение в Twitter Тръмп изказа похвали за действията на охраната: \"Благодарности към прекрасните мъже и жени на Съединените щати и към \"Сикрет сървис\" за добре свършената работа!\"", "date": "2018.02.24", "title": "Жена се опита да нахълта в Белия дом с автомобила си"}
{"url": "https://www.bgonair.bg/economy/2018-02-24/mezhdu-priyatelstvoto-na-sasht-s-kitay-stoi-samo-targoviyata-zayavi-tramp", "text": "Американско-китайските отношения са по-добри от всякога, но въпросите за търговията и търговския дефицит между двете държави може да попречат на това, заяви президентът на САЩ Доналд Тръмп, цитиран от ТАСС. \"Не мисля, че някога сме имали по-добри отношения с Китай, отколкото сега. Единственото, което може да попречи на това, е търговията. Защото тя е толкова едностранна, и тези хора, които са били тук на тази длъжност и толкова години са стояли на това място, никога не е трябвало да допускат това\", каза Тръмп. \"Това е много несправедливо към САЩ и към работната сила на САЩ.\" Според американския лидер ситуацията с търговския дефицит между САЩ и Китай с годините само ще се влошава, но сегашното правителство възнамерява \"да поправи това\". \"Това може да е единственото нещо, което да се окаже на пътя на дълготрайните и прекрасни отношения, защото разполагаме с всички предпоставки за приятелство\", каза Тръмп. Американският президент нееднократно е казвал, че най-същественият проблем в двустранните отношения с Китай е постоянно растящият търговски дефицит, който миналата година надхвърли 500 милиарда долара. Тръмп смята тази ситуация за недопустима и според него Китай е получил колосални възможности за икономически растеж благодарение на това, че предишните американски правителства са позволили Пекин да бъде приет в Световната търговска организация.", "date": "2018.02.24", "title": "Между приятелството на САЩ с Китай стои само търговията, заяви Тръмп"}
{"url": "https://www.bgonair.bg/world/2018-02-24/bryuksel-dava-zaden-hod-ot-sreshta-s-turtsiya", "text": "\r\n Европейският съвет ще прецени на 22 и 23 март дали има условия за провеждането на срещата ЕС – Турция във Варна на 26 март. Това съобщи председателят на Европейския съвет Доналд Туск след срещата на европейските премиери и президенти в Брюксел. Туск, заедно с шефа на Европейската комисия Жан-Клод Юнкер и турският президент Реджеп Ердоган трябва да се срещнат в морската ни столица при домакинството на премиера Бойко Борисов, който е инициатор на събирането. Причина за острата реакция на Брюксел е отказът на Анкара да се подчини на призивите от Брюксел да отстъпи от агресивния подход спрямо две еврочленки – Кипър и Гърция. \"Ние сме солидарни с Кипър и с Гърция\", заяви снощи Туск от името на европейските лидери. Туск съобщи, че кипърският президент и гръцкият премиер са поискали подкрепа от европейските лидери. Туск настоя Турция да преустанови действията си и да уважава суверенитета на Кипър \"да изследва и използва природните си ресурси в съответствие с международното право и конвенцията на ООН за морското право\". Премиерът Бойко Борисов съобщи, че се е срещнал с кипърския президент Никос Анастасидис, който го е запознал с проблема. По-късно той се видя и с гръцкия премиер Алексис Ципрас, в присъствието на Юнкер и на германския канцлер Ангела Меркел. \"Това е изключително тежка, изпълнена с очаквания и с напрежение среща\", заяви Борисов по повод подготвяната вечеря между лидерите на евроинституциите и турския президент в резиденция \"Евксиноград\". \"Доколкото познавам президента Ердоган, нашите лидери и себе си, ще се поставят въпроси, по които не мисля, че ще се разберем. Това ще бъде много тежко изпитание за всички нас\", добави Борисов. Анкара препятства италианска компания, която дълбае за природен газ в кипърската икономическа зона, да достигне до квадранта си и да продължи работа. Гръцки кораб, изпълняващ мисия по патрулиране в Егейско море пък беше ударен от турски граничен катер на 13 февруари. Мястото на инцидента е част от оспорвана от двете държави територия. Цялата статия може на намерите в  .", "date": "2018.02.24", "title": "Брюксел дава заден ход от среща с Турция"}
{"url": "https://www.bgonair.bg/world/2018-02-24/atentator-samoubiets-otne-zhivota-na-dvama-v-kabul", "text": "Двама души загинаха, а най-малко 7 са били ранени след като атентатор-самоубиец се самовзриви в Кабул.  Говорител на афганистанското Министерство на вътрешните работи заяви, че броят на жертвите може да нарасне. Нападението е извършено в дипломатическия квартал, в близост до щаба на Мисията на НАТО в афганистанската столица.  Терористичната групировка \"Ислямска държава\", позната още като ДАЕШ, пое отговорност за зверството. Това е поредната подобна атака в Кабул през последните седмици. Вчера при нападение на талибани на военен пост в северната част на страната бяха убити 18 войници и ранени 2.", "date": "2018.02.24", "title": "Атентатор-самоубиец отне живота на трима в Кабул"}
{"url": "https://www.bgonair.bg/bulgaria/2018-02-24/parvite-ne-no-uspeshno-grabvame-poslednite-mesta-v-olimpiadata", "text": "Последната ни надежда за медал от Олимпийските игри в Пьонгчанг се изпари. След срамното представяне на биатлонистите, Радослав Янков също не успя да покаже на какво е способен в дисциплината паралелен слалом в сноуборда. Българинът се провали и отпадна безславно още в квалификациите и не успя да стигне дори до 1/8-финалите. Той даде общо време 1:26,04 минути от двата манша и остана на 19-ото място, предаде  .  \"Напрежението оказа влияние. Може би не направих това, което трябва технически. Може би можех да карам малко по-изправено между вратите и това ме лиши от финалите. Трябва да караш добре, да си във форма, всичко да е на място - екипировка, психика. Едва тогава идва и късметът. Но трябва да си добре подготвен. Този сезон поради определени обстоятелства не започна добре. После започнах да влизам във форма. Тук тренирах доста добре и не може да се каже, че нещо ми е попречило. Просто днес не направих това, което исках. Не успях да оправдая моите очаквания. Ще направим анализ на сезона и започваме отново. Един цикъл свърши и започва нов. Гледаме напред. Пекин ме очаква, стига да съм здрав\", заяви Янков. Представителката ни при жените в същата дисциплина - Теодора Пенчева, също не успя да впечатли. Тя завърши на 27-ата позиция с общо време 1:38,63 минути от двата манша и също отпадна рано-рано от надпреварата.", "date": "2018.02.24", "title": "Първите не, но успешно грабваме последните места в Олимпиадата"}
