{"url": "https://www.bgonair.bg/world/2018-08-04/tazhna-statistika-nad-1500-migranti-sa-zaginali-v-sredizemno-more-prez-2018-g", "text": "Над 1500 мигранти са загинали през първите седем месеца на годината в Средиземно море. Трафикантите вече прибягват до още по-непригодни за море плавателни съдове. Това обяви Службата на Върховния комисар на ООН за бежанците.  Само през юни и юли над 850 души са намерили смъртта си на път за Европа по море. През тези два месеца един от 31 мигранти е намирал смъртта си в морето.  Броят на загиналите бежанци в Средиземно море се е повишил, въпреки че пристигналите по море в Европа през тази година е около 60 хилияди – около два пъти по-малко отколкото през същия период на 2017 г.", "date": "2018.08.04", "title": "Тъжна статистика: Над 1500 мигранти са загинали в Средиземно море през 2018 г."}
{"url": "https://www.bgonair.bg/bulgaria/2018-08-04/kola-se-vryaza-v-banicharnitsa-v-blagoevgrad", "text": "\r\n Кола се вряза в баничарница в Благоевград. По време на инцидента в заведението е имало две жени. Малко след 12:05 ч. кола с кюстендилска регистрация изпреварва и засича друг лек автомобил, след което се забива в гипсокартонената външна стена на закусвалнята. Очевидци твърдят, че мъж е шофирал катастрофиралия автомобил, а в колата с него е имало и дете. Те обаче са избягали, а на местопроизшествието остава жена, представяща се за шофьор.  ", "date": "2018.08.04", "title": "Кола се вряза в баничарница в Благоевград"}
{"url": "https://www.bgonair.bg/world/2018-08-04/dva-vertoleta-se-sblaskaha-v-rusiya-18-dushi-sa-zaginali", "text": "Хеликоптер Ми-8 е катастрофирал в Красноярския край, след като закачил с витлото си конструкцията с външно окачване за превоз на товари на друг вертолет, съобщи ТАСС, като цитира пресслужбата на \"Росавиация\". Според съобщението на сайта на ведомството след излитането хеликоптерът Ми-8 АМТ с пътници на борда по неустановени причини се е блъснал във външната конструкция, превозваща товар на другия вертолет, в резултат на което е паднал, разбил се и изгорял, пише  Двете машини излетели един след друг в района на Ванкорското нефтонаходище. Първи излетял вертолет Ми-8 с външно окачения товар и без пътници на борда, а след него - вторият Ми-8АМТ с пътници - работници от смените на помпена станция. Катастрофата е станала при метеорологични условия без валежи. Загинали са всички на борда - тричленен екипаж и 15 пътници. Компанията \"РН-Ванкор\", чиито служители и подизпълнители се намирали в катастрофиралия хеликоптер, ще окаже помощ на семействата на загиналите, съобщи \"Роснефт\". Снимка: Pixabay", "date": "2018.08.04", "title": "Два вертолета се сблъскаха в Русия, 18 души са загинали"}
{"url": "https://www.bgonair.bg/world/2018-08-04/ministarat-na-grazhdanskata-zashtita-na-gartsiya-podade-ostavka-zaradi-pozharite", "text": "Първа министерска оставка заради опустошителните пожари в Гърция. Премиерът Алексис Ципрас прие оставката на министъра на гражданската защита Никос Тоскас. Неговите задължения ще бъдат изпълнявани от министъра на вътрешните работи Панос Скурлетис. При огнената стихия загинаха над 90 души.", "date": "2018.08.04", "title": "Министърът на гражданската защита на Гърция подаде оставка заради пожарите"}
{"url": "https://www.bgonair.bg/bulgaria/2018-08-04/ne-pusnaha-ot-aresta-mazha-koyto-pregazi-dete-na-trotoar-v-zlatograd", "text": "Съдът отново не пусна от ареста шофьора, прегазил дете на тротоар в Златоград.  Във вторник, при излизане от десен завой към прав участък, водачът загубил управлението и излизайки от пътното платно, се качил на тротоара, където било 13-годишното момче.  Mагистратите от Окръжния съд в Смолян приеха мотивите на обвинението, че 56-годишният мъж е опасен като шофьор.  Зад гърба си има и множество нарушения на Закона за движение по пътищата.", "date": "2018.08.04", "title": "Не пуснаха от ареста мъжа, който прегази дете на тротоар в Златоград"}
{"url": "https://www.bgonair.bg/world/2018-08-04/zhegite-v-yuzhna-i-tsentralna-i-evropa-prodalzhavat-zhivakat-udrya-47-gradusa", "text": "Жегите в Южна и Централна и Европа продължават. Очаква се днес в Португалия да бъдат регистрирани нови температурни рекорди и живакът да достигне 47 градуса.  Синоптиците предупреждават за рекордно високи температури и в Испания. Необичайно топло е лятото във Великобритания и Швеция. Северна Корея също съобщава за гореща вълна, обхванала страната. В почти цяла Португалия е обявен червен код за опасни жеги, а екипи на медицинските и противопожарните служби са в повишена готовност за реакция при нужда. В Португалия вчера бяха подобрени местните температурни рекорди на осем места, а според прогнозите през следващите дни се очакват още по-високи температури. Във вътрешността на страната бяха измерени около 45 градуса, а за днес се очакват до 47.  В почти цялата страна е обявен червен код по скалата на агенцията за гражданска защита. Екипи на медицинските и противопожарните служби ще са в повишена готовност през уикенда, предаде БНР. В Испания горещата вълна вече отне живота на двама души. В много административни области на страната е обявено предупреждение за опасни горещини с температури от над 40 градуса. Има вероятност температурите на Иберийския полуостров да бият температурните рекорди за Европа. Най-високата температура на територията на континента е била регистрирана през 1977 г. в Гърция - 48 градуса по Целзий. В Швеция службите за гражданска защита определиха за днес и утре \"висок риск\" от пожари в централните и южните райони на страната. Горещата вълна не подмина и Острова. Метеорологичната служба във Великобритания съобщи, че миналият месец е бил третият най-топъл юли за повече от сто години. Високи са температурите и в южната част на Франция. И Корейският полуостров беше обхванат от големи жеги, които станаха причина за смъртта на 35 души. Тази седмица в Южна Корея бяха измерени 41 градуса - най-високата температура в страната, откакто преди повече от сто години започва да се води статистика, съобщава заместник-ръководителят на Агенцията за националната метеорологична прогноза: \"В някои вътрешни региони, максималните температури по обяд превишават 40 градуса. Дори максималните температури на някои големи градове, включително Пхенян, надхвърлят 38 градуса. Това са най-високите стойности, регистрирани след въвеждането на метеорологичното проучване\".", "date": "2018.08.04", "title": "Жегите в Южна и Централна и Европа продължават, живакът удря 47 градуса"}
{"url": "https://www.bgonair.bg/bulgaria/2018-08-04/dvama-postradaha-pri-katastrofa-na-am-trakiya", "text": "Катастрофа на АМ \"Тракия\". Двама души пострадаха при сблъсък между два леки автомобила. Инцидентът е станал в участъка Карнобат–Бургас, в посока Бургас. Цяла сутрин движението се осъществяваше в едната лента и се регулираше от екипи на Пътна полиция.", "date": "2018.08.04", "title": "Двама пострадаха при катастрофа на АМ \"Тракия\""}
{"url": "https://www.bgonair.bg/world/2018-08-04/parva-globa-za-nosene-na-nikab-v-daniya", "text": "Първа глоба за носене на никаб в Дания. Санкцията е наложена на 28-годишна жена. Случката се разиграва в търговски център в град Хорсхолм. Полицията била повикана след като жената се сбила с друга, която се опитала да ѝ махне никаба. При сбиването никабът паднал, но после тя отново си го сложила. Тогава полицията я снимала и взела кадри на инцидента от наблюдателните камери на мола. Жената била глобена със 134 евро. От 1 август носенето на обществени места в Дания на ислямски аксесоари, скриващи лицето, се наказва с глоба до 1340 евро .", "date": "2018.08.04", "title": "Първа глоба за носене на никаб в Дания"}
{"url": "https://www.bgonair.bg/bulgaria/2018-08-04/sladoleden-festival-vol4-zavladya-sofiya", "text": "\r\n Сладоледен фестивал в София! Десетки производители на леденото изкушение се събраха на четвъртото издание на събитието, за да представят своите продукти. Сред сладоледените лакомства могат да бъдат открити както традиционните вкусове, които всеки познава, така и много нестандартни, сред които и черният сладолед, чиято основна съставка, придаваща необичайния му цвят е активен черен въглен. Той е мощен детоксикатор, пречиства организма от токсини и химикали, като ги извежда извън тялото, помага при хранителни натравяния, махмурлук, повръщане и разстройство, лош дъх и подуване на корема.  Напоследък черният въглен има широко приложение в редица козметични продукти, използва се за приготвяне на различни храни и напитки. На фестивала в столицата се предлага още сладолед от живо манго, внос от Перу. Производителите споделят, че посетителите се насочват все повече към натуралните вкусове, без оцветители и консерванти. ", "date": "2018.08.04", "title": "Сладоледен фестивал vol.4 завладя София"}
{"url": "https://www.bgonair.bg/direktno/2018-08-04/v-tarnovo-osinovyavat-kucheta", "text": "\r\n Във време, в което зверствата над животни не намаляват, във Велико Търново вече има друга нагласа. Все по-често местните осиновяват животни. А в региона казват, че спасяването им дори е повече от мисия на добрина. Ана Минева и Стоян Мечев са авторите на следващата история днес.", "date": "2018.08.04", "title": "В Търново осиновяват кучета"}
{"url": "https://www.bgonair.bg/bulgaria/2018-08-04/arestuvaha-mityo-ochite-v-istanbul", "text": "\r\n Арестуваха Митьо Очите. Димитър Желязков е бил задържан снощи в Истанбул само два дни, след като беше обявен за издирване с червена бюлетина от Интерпол. До спецакцията се стигна след съвместна операция на българските и турските служби, предаде репортерът на Bulgaria ON AIR Благой Цицелков. Желязков бе обявен за издирване във връзка с участието му в организирана престъпна група, свързана с рекет, изнудване и палежи с цел печалба. Прокуратурата и антимафиотите знаели, че Желязков е напуснал страната този понеделник, като това е станало законно – той не е бил подсъдим или обвиняем. Според магистратите Митьо Очите е преминал на територията на Турция от Гърция. Той ще остане в турски затвор, докато продължава процедурата по екстрадиция. При мащабна полицейска операция на 2 август в Бургас бяха арестувани 19 души, считани за приближени на Митьо Очите. Според прокуратурата става дума за организирана престъпна група за рекет и разпространение на наркотици с голямо влияние в цялата страна. Оказва се, че част от задържаните имат общо с погребалния бизнес. От специализираната прокуратура разкриха, че работят по случая вече две години. Групата е действала по Южното Черноморие, ползвала се е с влияние в цялата страна. Разполагали са и с оръжия. В разбитата престъпна група е участвал и общинският съветник втори мандат в Несебър Пейо Янков. Претърсен беше домът му, където е открита сумата от 60 хил. лв. Фамилията на Пейо Янков е позната отдавна. Баща му – Димитър Янков, който също е бил общински съветник, беше разстрелян в Несебър. За фамилията се знае, че държи в ръцете си бизнеса с хотели и ресторанти в Слънчев бряг и района.      ", "date": "2018.08.04", "title": "Арестуваха Митьо Очите в Истанбул"}
{"url": "https://www.bgonair.bg/reportazhi/2018-08-04/absurd-v-ruse-patni-znatsi-predizvikvat-haos-i-obarkvat-shofyorite", "text": "\r\n Абсурд от пътни знаци в центъра на Русе. Те са поставени заради ремонт. И така на една улица един до друг има десет различни обозначения, които предизвикват истински хаос и объркват шофьорите с противоречивите си указания. Според поставените знаци водачите на автомобили нямат право да влизат в улицата, защото е еднопосочна. Точно под този обаче има друг, който позволява шофьорите да продължат напред.  В същото време улицата е обозначена и като двупосочна. Заради хаоса никой не спазва знаците, а русенци недоумяват.  От общината обясниха, че проблемът идва от различните фирми, които работят на едно и също място – едната ремонтира улицата, втората подменя водопровод. След подадения сигнал от общината незабавно започнаха преглед на знаците по улиците в ремонт.", "date": "2018.08.04", "title": "Абсурд в Русе: Пътни знаци предизвикват хаос и объркват шофьорите"}
{"url": "https://www.bgonair.bg/bulgaria/2018-08-04/pochina-6-godishnoto-momche-pregazeno-ot-avtomobil-v-sandanski", "text": "Почина 6-годишното момче, което беше прегазено от автомобил в Сандански. Детето беше прието в лечебното заведение на 25 юли в тежко състояние и с опасност за живота, след като беше блъснато на тротоар от автомобил, управляван от 73-годишен мъж. Шофьорът беше задържан за 24 часа, след което освободен под парична гаранция заради влошено здравословно състояние.  ", "date": "2018.08.04", "title": "Почина 6-годишното момче, прегазено от автомобил в Сандански"}
{"url": "https://www.bgonair.bg/bulgaria/2018-08-04/slanchevo-vreme-ni-ochakva-dnes-temperaturite-shte-dostignat-34", "text": "Днес ще преобладава слънчево време, с временни увеличения на облачността, но валежи са малко вероятни. Ще духа слаб до умерен вятър от изток-североизток, според прогнозата на НИМХ-БАН. Максималните температури ще са предимно между 29° и 34°, в София – около 29°. По Черноморието ще е предимно слънчево. Ще духа слаб до умерен североизточен вятър. Максималните температури ще са 28°-30°. Температурата на морската вода е 26°-27°. Вълнението на морето ще бъде 2-3 бала. В планините ще е предимно слънчево, с временни увеличения на облачността. На отделни места слабо ще превали. Ще духа до умерен вятър от изток-североизток. Максималната температура на височина 1200 метра ще е около 22°, на 2000 метра – около 16°. Атмосферното налягане е малко по-високо от средното за месец август и ще остане без съществена промяна.", "date": "2018.08.04", "title": "Слънчево време ни очаква днес, температурите ще достигнат 34°"}
{"url": "https://www.bgonair.bg/bulgaria/2018-08-04/poday-raka-badi-priyatel-19-godishen-mladezh-se-bori-s-tumor-na-kostite", "text": "\r\n Млад ямболски математик и студент в СУ \"Св. Климент Охридски\" е с диагноза тумор на костите. Семейството му няма средства за лечение и за издръжка във френска клиника. Приятелите на момчето организират кампания \"Подай ръка, бъди приятел!\". В града на различни локации вече са поставени и кутии за дарение. Преди месец животът на Денис Вълчев се преобръща на 180 градуса. След тежката диагноза следва кратко лечение в България. В момента 19-годишният младеж, заедно със семейството му, е на лечение в Париж. A през това време приятелите му търсят начин да му помогнат.  Операцията ще се извърши в клиника във френската столица. Сумата за химиотерапия е 280 000 евро и се заплаща от здравната каса и от клиниката.  Момчето и родителите му ще останат в Париж почти година. Приятелите на Денис са организирали кампания в Ямбол. Всички, които искат, могат да се включат в каузата на студентите.", "date": "2018.08.04", "title": "\"Подай ръка, бъди приятел!\" 19-годишен младеж се бори с тумор на костите"}
{"url": "https://www.bgonair.bg/reportazhi/2018-08-04/zhiteli-na-s-dzhulyunitsa-spasyavat-rodnata-kashta-na-poeta-tsonyu-kalchev", "text": "\r\n Десетки жители на лясковското село Джулюница се обединиха около каузата да спасят родната къща на автора на любимата на поколения бълаграски деца песен \"Сладкопойна чучулига\" Цоньо Калчев. В продължение на година събирали пари, с които да купят имота и да го дарят на регионалната библиотека във Велико Търново. Съвсем скоро предстои къщата да бъде реконструирана и да се превръне в музей. В спомените на хората в село Джулюница Цоньо Калчев и до днес живее като любимият учител на десетки деца в местното училище и скромен човек, отдал живота си в творчество за най-малките.  Последните си години прекарва на легло, прикован от парализа, но не престава да твори.  Негова е инициативата да се чества обесването на Васил Левски на 19 февруари.  През последните няколко десетилетия обаче родната къща на поета тъне в разруха и забвение. След като успяват да купят къщата на Цоньо Калчев, жителите на родното му село решили да я дарят на регионалната библиотека във Велико Търново, откъдето пък ще се заемат с реконструкцията и превръщането ѝ в музей.", "date": "2018.08.04", "title": "Жители на с. Джулюница спасяват родната къща на поета Цоню Калчев"}
