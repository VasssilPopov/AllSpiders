{"url": "https://www.bgonair.bg/economy/2018-05-03/evropa-optimistichna-za-ikonomikata-na-balgariya", "text": "Европейската комисия (ЕК) подобри очакванията си за икономическия растеж на България и заяви, че рисковете за страната са балансирани, но заради отворения характер на икономиката, България е по-изложена на външни заплахи, пише  .  През 2018 година ръстът на реалния брутен вътрешен продукт (БВП) на България ще достигне 3,8%, преди да се забави до 3,7% през 2019 година. Това гласи пролетната прогноза на комисията за развитието на общността. За сравнение - в предишния си доклад от Брюксел посочиха, че ръстът на българската икономика през тази година ще достигне 3,7%, а през 2019 година ще бъде 3,5 на сто. Основният двигател ще остане вътрешното потребление, сочат още анализите на ЕК. Това се дължи на подобряването на ситуацията на трудовия пазар и повишаването на реалния разполагаем доход. Ниските лихви ще продължават да подкрепят растежа на частните инвестиции. Като цяло се очаква през тази година тласък на инвестициите да даде правителството чрез своите капиталови разходи, подкрепени от европейските средства за периода 2014-2020 година, посочват от Брюксел. Според оценката на ЕК рисковете за икономиката са балансирани като основната заплаха за ръста е външна, заради отворения характер на икономиката. Брюксел все пак предупреждава, че увеличените заплати и заетост може да доведе до свръхпотребление, както и да се постигне \"свръхмобилизация\" на европейските фондове.", "date": "2018.05.03", "title": "Европа оптимистична за икономиката на България"}
{"url": "https://www.bgonair.bg/economy/2018-05-03/tokat-v-skandinavskite-strani-nay-evtin-v-es", "text": "Най-евтината електроенергия в Европейския съюз по цени на едро през четвъртото тримесечие е в Скандинавските страни, показва статистиката на Генерална дирекция \"Енергетика\" към Европейската комисия. На обратния полюс е Южна Европа - цената е най-висока в Италия, Португалия, Гърция и Испания. Данните на ЕК за България показват, че през четвъртото тримесечие на 2017 година цената на едро на електроенергията в България е 40,70 евро за мегаватчас. За сравнение, цената в Дания, Швеция и Финландия е в диапазона 30,50-33 евро за мегаватчас. Ниска е цената и в най-голямата европейска икономика Германия - 33,90 евро за мегаватчас. В същото време в Италия за мегаватчас електроенергия се заплащат 61,80 евро, а в Гърция и Португалия - 60,50 евро. В Румъния цената на едро на тока е 47,60 евро за мегаватчас.", "date": "2018.05.03", "title": "Токът в Скандинавските страни – най-евтин в ЕС"}
{"url": "https://www.bgonair.bg/economy/2018-05-03/1-mlrd-lv-godishno-shte-pestat-rodnite-firmi-kogato-se-prisaedinim-kam-evrozonata", "text": "При присъединяването на България към еврозоната всяка година българските фирми ще пестят 1 млрд. лева годишно от  обмяна на валута и такси по банкови преводи. Това се казва в доклад на Института за пазарна икономика (ИПИ), изготвен в края на април 2018 г. Позитивите за икономиката на България от присъединяване към еврозоната са както краткосрочни, така и дългосрочни. Те ще започнат да се усещат още в момента, в който официално започне процеса на присъединяване и страната влезе в чакалнята на еврозоната (ERM II). Покачването на кредитния рейтинг в повечето страни се наблюдава първо още влизането в чакалнята на еврозоната, ERM II, а допълнително повишение обичайно има и при приемането на еврото. Вдигането на рейтинга води до по-ниски лихви за държавата, бизнеса и гражданите и осигурява по-лесен достъп до финансиране и повече инвестиции в икономиката.  По-важното следствие е, че подготовката на България за влизане в ERM II и еврозоната ще даде тласък за реформи. \r\nВлизането в ERM II ще е свързано с поемане на ангажименти за структурни промени, които да гарантират „висока степен на устойчива конвергенция“, както изисква чл. 140 от Договора за функционирането на ЕС. Очакваният положителен ефект може да се сравни с подготовката за членство в ЕС – десетилетието от 1997 г. до 2007 г. беше най-доброто за растежа на България. За местните банки приемането на еврото ще означава и автоматично включване в Европейския банков съюз, който се изгражда от 2014 г. насам в рамките на еврозоната. Присъединяването към единния надзор над банките в еврозоната ще засили доверието в банковия сектор и ще намали риска от лоши практики. Влизането в еврозоната и достъпът до общите ѝ фондове пък е застраховка срещи бъдещи кризи (например, 700-милиардният Европейски механизъм за стабилност, единният механизъм за преструктуриране на проблемни банки и достъпа до ликвидност и рефинансиране от ЕЦБ). Това ограничава силно рисковете за банковата система, а за фиска осигурява по-лесно преминаване през периоди на кризи. Друг ефект идва от намалените транзакционните разходи по обмен на валута и таксите по банкови преводи. По изчисления на ИПИ само спестените разходи по обмяна на валута за целите на външната търговия надхвърлят 450 млн. евро на година. Това е близо 1% от БВП и е равносилно на намаление на данъка върху печалбата на фирмите наполовина. Спестените по този начин близо 1 млрд. лева ще останат в българските фирми. Отделно, присъединяването към еврозоната ще доведе до намаление на таксите по банкови преводи към еврозоната. Това ще спести разходи за българския бизнес и граждани от порядъка на 5-6 млн. евро всяка година. Митовете около членството „Инфлацията ще скочи” - опасенията от висока инфлация са силно преувеличени. Според анализите на Европейската централна банка (ЕЦБ), Организацията за икономическо сътрудничество и развитие (ОИСР) и други институции проинфлационният ефект, ако въобще го има, не надхвърля 0,3 пр. пункта в отделните страни, което е много под 1%; „Растежът на българската икономика ще се забави” - сравнение между страните от ЦИЕ в еврозоната и тези извън нея не показва какъвто и да е негативен ефект върху ръста на икономиката от влизането в еврозоната; \r\n„България ще се превърне във втора Гърция” – двете страни имат фундаментална разлика и в добрите, и в лошите времена; всяка година България има по-висок икономически растеж от Гърция, а българският държавен дълг е седем пъти по-нисък от гръцкия. Защо процесът по приемане на еврото трябва да започне сега? Страната ще пропусне много, ако отложи кандидатстването или се забави. В настоящите добри времена за европейската и българската икономика вероятността за положително решение при кандидатстване в ERM II е по-голяма. ERM II или т.нар. „чакалня на еврозоната” не е приемала страни повече от десетилетие именно заради кризата и затова сегашният благоприятен момент трябва да се използва. България също е в по-добра позиция – страната вече излезе от групата на страните с прекомерни макроикономически дисбаланси, наскоро беше повишен кредитният ѝ рейтинг, а през януари 2018 г. пое и председателството на ЕС. Междувременно еврозоната непрекъснато се променя. Еврозоната се интегрира по-бързо от останалата част на ЕС и се създава реален риск от Европа на две скорости. Този разлом се подклажда и от излизането на Великобритания, което променя съотношението на силите между страните във и извън еврозоната. Все по-вероятно е важните решения да се вземат от страните в еврозоната, а страните извън нея да са с ограничено влияние. Изпусне ли се възможността сега, България може да чака дълго за следващ благоприятен момент. През 2019 г. предстоят избори за Европейски парламент, ще се сменят съставът на Европейската комисия и ръководството на Европейската централна банка. Никой не знае какво ще се случи след 2019 г., затова не бива да се изпуска възможността да се кандидатства веднага.", "date": "2018.05.03", "title": "1 млрд. лв. годишно ще пестат родните фирми, когато се присъединим към еврозоната"}
{"url": "https://www.bgonair.bg/plateni-publikatsii/2018-05-03/v-klub-investorbg-diskusiya-za-parichniya-sayuz-v-es-prisaedinyavane-kam-evrozonata", "text": "Кои са факторите, необходими за изграждане на устойчив паричен съюз в ЕС,  защо се стигна до кризата в еврозоната след 2010 година и кои са оптималните за България траектория и момент за присъединяване към евровалутата  – това са само част от въпросите, които експерти от финансовата и банковата сфера ще дискутират на „Клуб Investor.bg – Банки и финанси 2018“. Събитието ще се проведе на 9 май от 14 часа в Capital Fort, бул. Цариградско шосе 90, София. Специален гост на новото издание на Клуб Investor.bg ще бъде Калин Христов – подуправител на Българската народна банка и ръководител на управление „Емисионно”.  \r\nПървият панел на форума ще обърне внимание на институционалните промени в еврозоната след 2010 г.  и налага ли се предефиниране на критериите за присъединяване. Тези теми ще дискутират Дончо Донев, началник управление „Капиталови пазари“ в Пощенска банка, финансовият консултант Христос Кацанис, Димитър Чобанов, преподавател катедра „Финанси“ в УНСС и Кристофор Павлов, главен икономист в „Уникредит Булбанк“. Модератор на панела ще бъде Свилен Колев – финансов анализатор в Асоциация на българските банки.  Втората част на Клуб Investor.bg – „Банки и финанси“ е посветен на последните тенденции и регулации в банковия сектор и дигитализацията във финансовата индустрия. В дискусиите за директивата на Европейски банков съюз PSD 2 за регулиране на платежните услуги и достъпа до банковите сметки, предизвикателства пред FinTech индустрията и въвеждането изкуствен интелект в банковия и застрахователен сектор експертно мнение ще споделят Калин Радев, изпълнителен директор на Software Group, Даниел Дьодерлайн, изпълнителен директор и основател на AUKA, Цветомир Досков, изпълнителен директор на Сирма Бизнес Консултинг, както и макроикономистът Борис Петров. Дискусиите ще бъдат модерирани от Георги Български - Strategy Project Manager на Fintech Startup. За подробности и регистрация -  Генерален партньор на събитието е Пощенска банка. Дискусията ще се проведе с подкрепата на Software Group, Сирма Груп, Opel, Филип Морис България ЕООД и Freywillе. Медиен партньор на събитието е HiComm, а институционален Индустриален Холдинг България.", "date": "2018.05.03", "title": "В Клуб Investor.bg - дискусия за паричния съюз в ЕС, присъединяване към Еврозоната"}
{"url": "https://www.bgonair.bg/bulgaria/2018-05-03/do-10-hil-lv-globa-za-karmen-otvela-bolnata-tedi-pri-brazilski-guru", "text": "Кармен Лазарова, посредничила на онкоболната Теодора Маджарова да замине в Бразилия, може да бъде глобена с до 10 хиляди лв. Това става ясно от резултатите на проверката на здравните власти по случая.  Лазарова не е вписана в регистър на имащите право да упражняват неконвенционални методи за лечение. Тя вече има издаден акт за нарушение, а размерът на глобата ще стане ясен след издаване на наказателното постановление.  Теодора и съпругът ѝ ще летят от Сао Паоло за Истанбул на 8 май със специален медицински самолет на турска клиника, след като само за няколко дни, чрез дарения, бяха събрани над 90 хиляди лева. Очакваше се полетът да е още утре, но това се е оказало невъзможно. Приятелите и спътниците на Теодора, с които тя е била в Бразилия, проговориха за първи път пред Bulgaria ON AIR. Защо те обвиняват Кармен Лазарова в безотговорно отношение към онкоболната Теодора? Очаквайте екслузивният им разказ утре в \"България сутрин\".", "date": "2018.05.03", "title": "До 10 хил. лв. глоба за Кармен, отвела болната Теди при бразилски гуру"}
{"url": "https://www.bgonair.bg/world/2018-05-03/navodneniya-v-keniya-vzeha-blizo-100-zhertvi", "text": "Близо 100 жертви взеха тежките наводнения в Кения, предизвикани от проливните дъждове, които се изливат над страната през последните няколко дни. Заради придошлите води около 250 хиляди души са били принудени да напуснат домовете си, съобщава местният Червен кръст. 33 човека са ранени при стихията. Най-сериозна е ситуацията в района на делтата на река Тана, където около 70 процента от територията е под вода.", "date": "2018.05.03", "title": "Наводнения в Кения взеха близо 100 жертви"}
{"url": "https://www.bgonair.bg/world/2018-05-03/germanskata-politsiya-v-sblasak-s-migranti", "text": "Германската полиция нахлу в приют за мигранти. Операцията се провежда в град Елванген.  Акцията идва три дни след като 150 мигранти, търсещи убежище влязоха в сблъсъци с полицията в опит да осуетят депортирането на 23-годишен мъж от Того.  За да избегне ескалацията на напрежение, полицията спря процедурата по депортиране. Конфронтацията подтикна някои крайнодесни и консервативни политици да заявят, че пристигането на повече от 1,6 млн. имигранти от 2014 година насам е довело до срив в законите и реда в страната.  Приютът е дом на 500 души, търсещи убежище. Повечето са от страни в Африка, включително Нигерия, Гвинея и Камерун.", "date": "2018.05.03", "title": "Германската полиция в сблъсък с мигранти"}
{"url": "https://www.bgonair.bg/world/2018-05-03/armeniya-priklyuchi-s-protestite-sled-priziv-na-opozitsiyata", "text": "Общата стачка в Армения приключи. Демонстрантите се вслушаха в призива на опозиционния лидер Никол Пашинян и прекратиха протестите. Вчера гражданското недоволство буквално блокираха не само Столицата Ереван, но и цялата страна. На многохиляден митинг снощи Пашинян заяви пред своите привърженици, че е получил подкрепата на управляващата републиканска партия за премиерския пост. Той бе единствен кандидат за поста, но парламентът отказа да му гласува доверие. Новият вот за премиер е насрочен за следващата седмица.", "date": "2018.05.03", "title": "Армения приключи с протестите след призив на опозицията"}
{"url": "https://www.bgonair.bg/world/2018-05-03/osadiha-turchin-preminal-s-bagera-si-gratskata-granitsa", "text": "Пореден повод за напрежение между Атина и Анкара. Турски гражданин беше осъден условно на 5 месеца лишаване от свобода и глоба от 1500 евро.  Причината – вчера той преминал случайно границата, заради което беше арестуван край гръцкия град Орестиада.  Мъжът е служител на общината в Одрин, която наредила на границата с Гърция да се изкопае кладенец. Той маневрирал с багера си, когато случайно навлязъл на чужда територия.  Пред съда служителят обясни, че заради шума не е чул предупрежденията на гръцките войници.  \r\nПрез март турските власти задържаха двама гръцки военни, които при патрулиране в същия район преминали в турска територия. Оттогава те са в ареста.  Доскоро подобни инциденти приключваха за минути. Сега обаче обтягат отношенията между двете съседки.", "date": "2018.05.03", "title": "Осъдиха турчин, преминал с багера си гръцката граница"}
{"url": "https://www.bgonair.bg/science/2018-05-03/mtel-pusna-v-prodazhba-noviya-smartfon-xiaomi-redmi-5-plus", "text": "\r\n През тази седмица Мтел започна да предлага нов смартфон на китайската марка Xiaomi - Xiaomi Redmi 5 Plus. Моделът разполага с голям 5.99-инчов дисплей със съотношение 18:9, мощна батерия и стилен дизайн. Мтел предлага смартфона на много достъпна цена от 8,99 лева на месец или за 159,99 лева с абонаментен план Мтел без граници 5XL. Мтел награди звездите на изминалия ски сезон, включително най-добрата ни сноубордистка - Александра Жекова, с решението за интелигентно управление на дома от смартфон Мтел Smart Home. Нейният треньор и баща Виктор Жеков също стана притежател на новата услуга на Мтел. Това се случи по време на церемонията по закриването на ски сезона 2017/2018 г., по време на която Мтел получи плакет от Българска федерация ски за своя дългогодишен принос за развитие на ски спорта у нас. Антон Даракчиев в поредният победил в месечната игра на Мтел. Той печели смартфона Huawei P9 lite mini. Новата награда в играта на Мтел е смартфон Nokia 2. Можете да го спечелите, ако отговаряте правилно на въпроса във Facebook. Как се казва новият модел на Xiaomi, който Мтел пусна в продажба?", "date": "2018.05.03", "title": "Мтел пусна в продажба новия смартфон Xiaomi Redmi 5 Plus"}
{"url": "https://www.bgonair.bg/world/2018-05-03/tovaren-voenen-samolet-katastrofira-zaginaha-9-dushi", "text": "Девет души загинаха при катастрофата на товарен военен самолет в американския щат Джорджия. Машината С-130 Херкулес е изпълнявала тренировъчен полет, съобщиха от Националната гвардия. Трагедията е станала малко след излитането като самолетът се е разбил близо до магистрала, водеща към летището в град Савана. От местната полиция определят като истинско чудо липсата на автомобили на пътя по време на инцидента. Причините за трагедията се изясняват.", "date": "2018.05.03", "title": "Товарен военен самолет катастрофира, загинаха 9 души"}
{"url": "https://www.bgonair.bg/world/2018-05-03/pyasachni-i-gramotevichni-buri-otneha-zhivota-na-poveche-ot-70-dushi-v-indiya", "text": "Най-малко 74 души загинаха при тежки пясъчни и гръмотевични бури в северна Индия. Природната стихия прекъсна електричеството на места. Унищожени са много къщи, загинали са и десетки селскостопански животни. Много от жертвите са загубили живота си в домовете си, които са се сринали вследствие на паднали мълнии. Местните власти са изпратили спасителни екипи на засегнатите места, за да помогнат на бедстващите жители. Пясъчните бури са обичайни за Индия в летния сезон, но рядко причиняват смърт и тежки щети.", "date": "2018.05.03", "title": "Пясъчни и гръмотевични бури отнеха живота на повече от 70 души в Индия"}
{"url": "https://www.bgonair.bg/world/2018-05-03/ruski-voenen-samolet-se-razbi-kray-siriya", "text": "\r\n Руски военен самолет се разби край бреговете на Латакия в Сирия. Машината е паднала в Средиземно море малко след като е излетяла.  Загинали са и двамата пилоти, като причините за инцидента се разследват.  Предполага се, че инцидентът може да е причинен от птица, която се е ударила в двигателя.", "date": "2018.05.03", "title": "Руски военен самолет се разби край Сирия"}
{"url": "https://www.bgonair.bg/world/2018-05-03/kembridzh-analitika-prekratyava-deynostta-si-i-obyavyava-falit", "text": "\r\n Компанията за политически консултации \"Кембридж Аналитика\" обяви, че прекратява цялата си дейност и влиза в процедура по обявяване в несъстоятелност. Решението идва на фона на разкритията, че фирмата е използвала неправомерно данни от Facebook, за да повлияе на президентските избори в САЩ през 2016 г. В специално изявление на \"Кеймбридж Аналитика\" се казва, че след случилото се не може да продължи да изпълнява дейността си и да оправдае доверието на клиентите си.  Разследване на \"Ню Йорк таймс\" разкри, че \"Кеймбридж Аналитика\" е събрала данните на 87 млн. потребители на Facebook и е разработила алгоритъм за политическия анализ на предпочитанията им като избиратели. Бивши служители на компанията заявиха, че създаденият алгоритъм значително е улеснил изпращането на политическа реклама с цел потенциално да се повлияе на нагласите на хората.", "date": "2018.05.03", "title": "\"Кембридж Аналитика\" прекратява дейността си и обявява фалит"}
{"url": "https://www.bgonair.bg/world/2018-05-03/dobar-ili-losh-tramp-e-nominiran-za-nobelova-nagrada-za-mir", "text": "Номинираха американския президент Доналд Тръмп за Нобелова награда за мир. Инициативата е на 18 конгресмени републиканци, които са изпратили писмо до нобеловия комитет в Осло.  Според тях Тръмп е заслужил наградата заради усилията за помиряване на Северна и Южна Корея, премахването на ядрените оръжия от полуострова и постигането на мир.  От Белия дом все още не са коментирали номинацията. Любопитното е, че Тръмп беше предложен за Нобел и през миналата година.  Неговият предшественик Барак Обама получи наградата в същата година, когато встъпи в длъжност, което предизвика противоречиви реакции по света.", "date": "2018.05.03", "title": "Добър или лош: Тръмп е номиниран за Нобелова награда за мир"}
{"url": "https://www.bgonair.bg/bulgaria/2018-05-03/22-godishen-prebi-meditsinska-sestra-v-svoge", "text": "\r\n 22-годишен мъж от Своге преби медицинска сестра в местно лечебно заведение. 2 май бил обикновен работен ден за персонала на болницата в Своге. До около 16.30 часа, когато във вътрешно отделение нахлул 22-годишният Алекс Николаев.  Той е безработен. За кратко работел в шоколадовата фабрика в града, но скоро го уволнили. Вчера изпил 3 литра бира, преди да му се наложи да отиде до болницата.  Освен бирата, Алекс признава, че обича да употребява и ракия. Пие и хапчета за нерви. А в сряда съчетал медикаментите с бира, въпреки че лекарите неведнъж му обяснявали, че са несъвместими.  Най-парадоксалното е, че нападателят живее буквално срещу полицейското управление. И на метри от местната болница.", "date": "2018.05.03", "title": "22-годишен преби медицинска сестра в Своге"}
{"url": "https://www.bgonair.bg/denqt-on-air/2018-05-03/za-konkurentnosposobnost-poveche-pari-za-nauka-kategorichen-e-ognyan-zlatev", "text": "\r\n Един трилион и 134 млрд. евро ще е бюджетът на ЕС за следващите седем години. Сред възможните варианти на многогодишната финансова рамка е и предложението на еврокомисията за орязване на еврофондове. \"Не, няма да има орязване и нещата не са толкова драматични. Това е предложение за бюджет, който отразява приоритетите на Европейската комисия. Ако искаме да бъдем конкурентно способна икономика, трябва да инвестираме многократно в научноизследователска дейност и иновации\", подчерта ръководителят на представителството на ЕК в България Огнян Златев. В \"Денят ON AIR\" гостът уточни, че целият процес по преговарянето за следващия бюджет тепърва започва. \"Нашият оптимистичен сценарий е тези преговори да приключат преди изборите за европарламент\", добави още той.   \"ЕК предлага за следващия период вноската към евробюджета да бъде 1,13% от Националния бюджет. За първи път ЕК предлага отделна програма \"Цифрова Европа\", която е от 9 милиарда евро. Тази програма е реална благодарение на българския еврокомисар Мария Габриел\", посочи Златев пред Bulgaria ON AIR. Според негови данни България е една от страните с най-висок процент на усвояване на средства от предишната финансова рамка на ЕС.  \"Ние се справихме изключително добре с използването на средствата. Най-яркият пример за жителите и гостите на София е метрото и инфраструктурата. Показахме много висок процент на средства, които са одобрени. Ние сме отличници\", заяви Огнян Златев.", "date": "2018.05.03", "title": "За конкурентноспособност – повече пари за наука, категоричен е Огнян Златев"}
{"url": "https://www.bgonair.bg/denqt-on-air/2018-05-03/stroim-nay-evtinite-magistrali-v-evropa-a-kachestveni-li-sa", "text": "\r\n България строи най-евтините магистрали в Европа. Това каза днес министърът на регионалното развитие и благоустройството Николай Нанков по време на изслушване в парламента. Нанков обаче уточни, че въпреки ниските цени, качеството на аутобаните ни е добро.  Средната цена на километър автомагистрала у нас от 2000 година насам е 3,1 милиона евро, в Сърбия - 5,5 милиона евро, в Румъния - 6,3 милиона евро, а в Гърция малко над 10 милиона евро.  \"Адмирации за старанията. Хората обаче всеки ден се движат по българските пътища и не мисля, че биха повярвали на подобни приказки. Проблемите не са никак малко - липсваща маркировка, храсти, които не са изрязани и пречат на видимостта, отводнителните канафки се запушват, на много места липсват знаци. Всичко това създава предпоставки за пътнотранспортни произшествия\", коментира в студиото на   депутатът от БСП Манол Генов. По-рано днес регионалният минисър посочи, че в момента се променя наредбата за гаранционните срокове. Тя ще бъде подложена на обществено обсъждане, за да бъде увеличен срока на гаранциите на само за магистралите, но и за всички пътища.   Гаранционните срокове на магистралите понастоящем са пет години, а за съоръженията - мостове, тунели, виадукти, са 10 години. Гаранционният срок за текущ ремонт е една година. От БСП обаче силно разкритикуваха политиката на кабинета по отношение на пътищата, строителството на магистрали и ремонти на пътната инфраструктура. От опозицията напомниха, че миналата година са поискали анкетна комисия в НС по \"въпроса за магистралите и корупционните обществени поръчки\". \"През пролетта на миналата година прокуратурата влезе в АПИ, заедно с ОЛАФ и ДАНС. Тогава стана ясно, че всички тунели, надлези и виадукти в България се нуждаят от ремонт. Това означава, че провежданата през годините политика по отношение на поддръжката на инфраструктурата не е била на ниво и не е обезпечена финансово\", подчерта народният представител пред ", "date": "2018.05.03", "title": "Строим най-евтините пътища в Европа. А качествени ли са?"}
{"url": "https://www.bgonair.bg/denqt-on-air/2018-05-03/tazi-sarbiya-nyama-myasto-v-es-kategorichen-e-aleksandar-sidi", "text": "\r\n ВМРО не желае Сърбия, в този си вид, да влезе в ЕС. \"Европейските ценности не позволяват на една страна да дискриминира хората с различно мислене. Малко смешно е сърбите да ни учат на морал и да ни казват какво сме правили по време на война, тъй като техните зверства са добре документирани. Ние казахме, че Сърбия в този си вид няма как да влезе в ЕС, но мислим еднакво с ГЕРБ по линия на Западните Балкани\", поясни депутатът от \"Обединени патриоти\" Александър Сиди.  По линия на предложението на партия \"Воля\" за референдум за излизане на страната от НАТО, гостът на \"Денят ON AIR\" отбеляза, че то е абсурдно.  \"Не е лошо зам.-председателят на НС да прочете закона. Такъв референдум е невъзможен спрямо нашето законодателство. Не може да се направи референдум по въпрос, който не е от компетенцията на Народното събрание. Много се надявам колегите в Народното събрание да се усетят, че с ежедневните скандали единственото, което постигаме, е да понижаваме доверието в нас\", подчерта Патриотът.  Според Сиди темата с името на Македония ще бъде решена, когато бъде спрян гръцкият шовинизъм.  \"Надяваме се да има консенсус, защото този конфликт трае от много време. Не можем да се намесваме в решението на нашите братя оттатък границата. Но се надяваме те да нямат териториални претенции към България с избора си на име\", заключи народният представител пред Bulgaria ON AIR.", "date": "2018.05.03", "title": "Тази Сърбия няма място в ЕС, категоричен е Александър Сиди"}
{"url": "https://www.bgonair.bg/denqt-on-air/2018-05-03/glas-ot-gerb-opozitsiyata-sazdava-skandali-balgariya-chaka-magistralite-si-ot-godini", "text": "\r\n Целта на опозицията е да създаде скандал или да неглижира направеното от управляващите. България чака магистралите си от десетки години. От 1 година насам са започнати инфраструктурни проекти на стойност 1,4 млрд. лв. Така депутатът от ГЕРБ Иван Вълков коментира в студиото на \" \" критиките от страна на социалиста Таско Арменков, че управляващите строят магистрали, само за да ги ремонтират малко по-късно. Според народния представител от ГЕРБ не всички пътища в България са достатъчно качествено направени, но това е въпрос на контрол. \"Има достатъчно прозрачност във всички процедури. Само за година са се ремонтирали близо 230 км третокласни пътища. Проблемът в сферата на транспорта е, че не са отделяни достатъчно средства от правителствата назад в годините\", категоричен е той. Мнението на Вълков е, че с въвеждането на ТОЛ системата в бюджета ще влязат повече средства за ремонт и поддръжка на пътищата в страната. \"АМ \"Хемус\" до 2024 г.? Напълно е възможно да бъде завършена дотогава. В момента се работи по участъка до Ябланица. Обжалванията на тръжните процедури е основната причина за забавянето. На АМ \"Струма\" пък се появи архитектурен обект. Това също е пречка, но всички гледни точки ще бъдат изслушани\", подчерта депутатът от ГЕРБ. По думите му трябва да се вземат мерки за направата на нов Закон за движение по пътищата, а не да се правят отделни промени и кръпки на парче. \"Ако погледнем статистиката, през 2008 г. по пътищата са загинали близо 1100 души, а в близките години жертвите са около 800. Това трябва да се отчете. Все пак мерките, които се въвеждат сега, определено дават резултат\", допълни още народният представител.", "date": "2018.05.03", "title": "Глас от ГЕРБ: Опозицията създава скандали! България чака магистралите си от години"}
{"url": "https://www.bgonair.bg/bulgaria/2018-05-03/tir-zatvori-patya-vidin-montana", "text": "Движението на всички моторни превозни средства по път I-1 (E-79) Видин - Монтана, при км 49 (след с. Бела), временно се пренасочва по обходен маршрут поради изтегляне на аварирал тежкотоварен автомобил, съобщиха от пресцентъра на АПИ. Шофьорите могат да преминават от Дунав мост 2 – път І-1 (Е 79) до п.к. Дунавци – път ІІ-11 до с. Добри дол – път ІІІ-112 (с. Добри дол – с. Тополовец) – път ІІІ-114 (с. Тополовец – с. Ружинци) - път І-1 (Е 79) (с. Ружинци – гр. Монтана) и обратно, информира  .", "date": "2018.05.03", "title": "ТИР затвори пътя Видин - Монтана"}
{"url": "https://www.bgonair.bg/bulgaria/2018-05-03/klisurov-hvarli-ostavka-arh-rumen-rusev-poe-mladost-vremenno", "text": "\r\n Архитект Румен Русев временно поема длъжността кмет на район \"Младост\". Той е заместник на арестуваната и обвинена в получаване на подкуп миналия месец Десислава Иванчева.  Другият ѝ заместник Владимир Клисуров, който досега заемаше временно поста, официално е подал оставка. Той е направил това тази сутрин през електронната система на общината.  Припомняме, че Клисуров обяви, че напуска поста, за да не последва съдбата на арестуваната Иванчева. Също като нея той излиза в отпуск до края на седмицата.  Румен Русев не бе долюбван от Иванчева, но именно тя трябва да подпише неговата заповед за поемане на длъжността кмет на район \"Младост\". Междувременно стана ясно, че точно 219 са забавените преписки в периода на управление на Десислава Иванчева. \"В момента, в който г-н Клисуров е в отпуск, аз съм законният зам.-кмет, назначен от Клисуров\", отбеляза Русев пред Bulgaria ON AIR. Все още не е ясно дали и как точно Иванчева ще подпише молбата за назначаването на Русев. Днес се очаква да бъде проверен запечатаният кабинет на Иванчева в Община Младост.", "date": "2018.05.03", "title": "Клисуров хвърли оставка, арх. Румен Русев пое \"Младост\"... временно"}
{"url": "https://www.bgonair.bg/bulgaria/2018-05-03/s-do-10-poveche-napravleniya-shte-razpolagat-lichnite-lekari", "text": "Личните лекари вече ще имат до 10 на сто повече направления за специалисти и изследвания. Това прие Надзорният съвет на здравната каса. Направленията са в съответствие с нуждите на пациентите от брой прегледи и изследвания и тъй като има увеличение на бюджета и за специализирана, и за медико-диагностична дейност, тези средства ще отидат в повече направления. Личните лекари ще получат по 500 лева еднократна помощ, ако открият практика в отдалечени или труднодостъпни райони, прие още здравната каса.", "date": "2018.05.03", "title": "С до 10% повече направления ще разполагат личните лекари"}
{"url": "https://www.bgonair.bg/world/2018-05-03/desetki-raneni-pri-eksploziya-v-severen-london", "text": "Около 30 души са били ранени при експлозия в \"Стамфорд Хил\" в Северен Лондон. Взривът проехтял, когато много хора са се били събрали за еврейския празник Лаг БаОмер, на който традиционно се палят огньове. Според очевидци експлозията е станала, след като в един от огньовете бил хвърлен мобилен телефон. От полицията изключиха вероятността за атентат.", "date": "2018.05.03", "title": "Десетки ранени при експлозия в Северен Лондон"}
{"url": "https://www.bgonair.bg/bulgaria/2018-05-03/partiya-volya-predlaga-referendum-za-izlizane-na-balgariya-ot-nato", "text": "\r\n Партия \"Воля“ ще поиска референдум за излизане на България от НАТО. Председателят ѝ Веселин Марешки е предложил това на среща с лидерите на патриотичните партии от Европейския съюз. ГЕРБ приеха идеята като спекулация, а президентът - като шега. Нестандарното си предложение Веселин Марешки лансира във френския град Ница, където лидерите на десните формации обсъждаха Европейските избори.  Съпартийците на Марешки подкрепиха предложението на своя лидер. Те поясниха, че идеите им, които на пръв поглед изглеждали скандални, често се оказвали далновидни.  Идеята срещна критики от партиите в парламента. Според лидерa на ДПС Мустафа Карадайъ идеята е ярка демонстрация на популизъм. От движението припознаха чужд почерк в нея.  От левицата отказаха да коментират предложението за референдум, определяйки го като несериозно. Президентът пък сметна идеята за шега.  България стана член на НАТО преди 14 години. Това беше и едно от условията за присъединяването ни в Европейския съюз. До момента над 13 хил. военнослужещи са участвали в мисии и операции на Алианса.", "date": "2018.05.03", "title": "Партия \"Воля\" с предложение за референдум за излизане на България от НАТО"}
{"url": "https://www.bgonair.bg/bulgaria/2018-05-03/nyama-da-spirat-evro-krancheto-na-transportnite-proekti", "text": "\r\n Продължава финансирането на транспортни проекти с европейски пари. Това реши Европарламентът днес.  Че смисъл от него има, доказват довършването на магистрала \"Тракия\" до пристанище \"Бургас\" и софийското метро. Това приеха с близо 500 гласа за и 150 против депутатите в Европейския парламент. Резултатите от инвестициите на Европа за транспорт се виждат най-ясно в България, Румъния и Чехия. В Полша цял град се превръща от миньорски в ключов конгресен център.  В Брюксел все по-осезаемо се усеща, че след няколко месеца предстоят избори за нов Европейски парламент. И е ясно - и този път вотът ще премине в спор: Повече позитиви или повече негативи носи членството в обединението на Стария континент? В деня на свободната преса в Брюксел се заговори по още една чувствителна за Европа тема - Турция и свободата на словото там, след военния преврат и новата политика на Ердоган. В Брюксел беше почетена паметта на журналисти загинали докато са изпълнявали служебните си задължения.", "date": "2018.05.03", "title": "Няма да спират евро-кранчето на транспортните проекти!"}
{"url": "https://www.bgonair.bg/bulgaria/2018-05-03/onkobolnata-tedi-shte-leti-ot-braziliya-na-8-may", "text": "Тежко болната Теодора Маджарова, потърсила алтернативно лечение в Бразилия, ще лети от Сао Паулo за Истанбул на 8 май. Това съобщи съпругът ѝ Александър.  Те ще летят със специален медицински самолет на турска клиника, благодарение на събрани с дарения средства за билета. За транспортирането на тежко болната Теодора с дарения бяха събрани над 90 хиляди лева.  Очакваше се полетът да бъде още утре, но това се е оказало невъзможно. Проверката на Министерството на здравеопазването по случая продължава.  Здравните власти проверяват дейността на Кармен Лазарова, която е посредничила на онкоболната Теодора да замине на лечение при медиум в Бразилия.", "date": "2018.05.03", "title": "Онкоболната Теди ще лети от Бразилия на 8 май"}
{"url": "https://www.bgonair.bg/sutreshen-blok/2018-05-03/voenna-tehnika-v-nebeto-nad-sofiya-podgotovkata-za-parada-na-6-may-zapochva", "text": "\r\n Започва подготовката за военния парад по повод 6 май. Пред Националния исторически музей ще се проведе репетицията на военнослужещите, които ще участват в парада.  Генералната репетиция ще се състои утре пред Паметника на Незнайния воин и на площад \"Княз Александър I\". Вертолети на Военновъздушните сили ще изпълнят тренировъчни полети на малка височина над София днес.  Министърът на отбраната Красимир Каракачанов и началникът на отбраната генерал-лейтенант Андрей Боцев ще поздравят военните ни контингенти в чужбина чрез видеоконферентна връзка. Дали ще участват ВВС в парада на 6 май зависи само и единствено от времето. Със сигурност обаче тази година ще видим повече военни машини, отколкото през миналата година. Командир Пламен Дончев ще е един от пилотите, които ще управляват военните машини - както по време на тренировката, така и в деня на самия парад. \"Полетът ще трае не повече от 22 минути, ще бъде на около 150 м височина. Формацията ще бъде от 3 вертолета - два \"Кугър\" и един Ми-17. Сложността на полета е само спазването на мястото в строя, защото формацията е доста стегната и иска добро взаимодействие между екипажите. Всичко е разпределено по минути и секунди за минаване над площада\", каза пред   пилотът.", "date": "2018.05.03", "title": "Военна техника в небето над София! Подготовката за парада на 6 май започва"}
{"url": "https://www.bgonair.bg/sutreshen-blok/2018-05-03/d-r-kunchev-dalgi-rakavi-i-zatvoreni-obuvki-za-da-se-predpazim-ot-karlezhi", "text": "\r\n Когато излизаме сред природата трябва да сме с подходящо облекло, за да се предпазим от ухапване от кърлежи. Това посъветва главният държавен здравен инспектор д-р Ангел Кунчев. По думите му най-добре е да сме с дълги ръкави и затворени обувки. \"При завръщане от разходка да проверяваме нашето тяло, тялото на детето, тъй като колкото по-рано го намерим, по-лесно го махаме и по-малка е вероятността той да пренесе зараза\", обясни д-р Кунчев в студиото на \"България сутрин\". Той успокои още, че не всяко ухапване от кърлеж значи заразяване, защото процентът на инфектираните насекоми не е толкова голям. \"Колкото по-дълго той стои, колкото по-дълбоко се е впил и особено, ако в желанието си да го отстраним, го скъсаме, тогава наистина създаваме условия за почти сигурно заразяване\", категоричен бе здравният инспектор пред Bulgaria ON AIR. В България тази година има 25% ръст на заразените от лаймска болест и марсилска треска, а лятото тепърва започва. Д-р Ангел Кунчев обясни, че сега е сезонът на комарите и кърлежите, поради което има и повече заразени. Това се случва и заради по-добрите условия за развитието и разпространението на насекомите. \"Това, което особено много ни притеснява, е дали ще възникнат случаи на кримска хеморагична треска - тя е най-тежкото от кърлежопреносимите заболявания. Много тежко протичаща, с висока смъртност, но за щастие много рядка\", каза главният държавен здравен инспектор в ефира на \"България сутрин\".", "date": "2018.05.03", "title": "Д-р Кунчев: Дълги ръкави и затворени обувки, за да се предпазим от кърлежи"}
{"url": "https://www.bgonair.bg/sutreshen-blok/2018-05-03/i-dnes-shte-bade-slanchevo-i-toplo-vremeto-se-razvalya-v-nedelya", "text": "\r\n В по-голямата част на страната още от сутринта температурите са приятни. И днешният ден започна с ниски облаци в Източна България и мъгли над Тракия, но постепенно отново ще става слънчево. В следобедните часове ще превали и прегърми над планините в Западна България. Това стана ясно от прогнозата на синоптика на Bulgaria ON AIR Симеон Матев. Той подчерта, че температурите остават по-високи от обичайното за това време на годината - от 26 до 31 града.  Русе ще привлича погледите с високите си температури - днес живакът там ще достигне 31 градуса, а утре 32-33. Петък ще бъде най-топлият ден, с максимални температури от 27 до 32 градуса, посочи Симеон Матев в \"България сутрин\". Според прогнозата му в събота времето ще остане топло, но с градус-два по-ниски температури. Сутрин ще мъгли по Черноморието, а следобед над планините в Западна България - краткотрайни валежи.  В неделя ще има по-плахо, а в понеделник и по-осезателно понижение на температурите. В понеделник нараства възможността за валежи и градушки.  ", "date": "2018.05.03", "title": "И днес ще бъде слънчево и топло, времето се разваля в неделя"}
{"url": "https://www.bgonair.bg/sutreshen-blok/2018-05-03/karmen-lazarova-se-zapoznala-s-teodora-v-braziliyas", "text": "\r\n Кармен Лазарова, която заведе Теодора в Южна Америка, твърди, че болната жена е поела осъзнат риск с предприемането на това пътуване. По думите на Лазарова, която от години води групи при бразилския медиум Жоао де Деус, тя няма нищо общо пристигането на Теодора в Южна Америка, а се запознала с онкоболната жена на място в кампуса на медиума. Тя каза също, че Валя Лунгарова е тази, която е придружавала Теодора в Бразилия. Пред Кармен Лазарова Лунгарова споделила, че има свръхестествени способности и сънувала бразилския медиум, който ѝ казал тя да отиде при него.  \"На третия ден Теодора получи главоболие, за съпруга ѝ това се дължи на лечение от страна на медиума, за мен това се дължи на дългото пътуване\", обясни Лазарова пред Bulgaria ON AIR. Тя твърди още, че разбрала в бразилската болница за тумора на Теодора. Лазарова каза също, че тя не си изкарва прехраната с тези пътувания и групи, които организира за посещения при Жоао де Деус.", "date": "2018.05.03", "title": "В търсене на истината: Кармен се запознала с Теди в Бразилия!?"}
{"url": "https://www.bgonair.bg/sutreshen-blok/2018-05-03/prof-stanislav-stanilov-iskaneto-na-ostavki-e-porok", "text": "\r\n Вчерашният дебат в парламента, свързан с оставката на зам.-председателя на НС Емил Христов, поискана от БСП, беше доста разгорещен, като се стигна и до много междуличностни конфликти. Един от тях беше този, в който лидерът на левицата Корнелия Нинова нарече проф. Станилов \"псевдопатриот\", заради което нервите на народния представител не издържаха и той се просълзи. Проф. Станилов обвини опозицията, че води политика, при която на всяка цена са против, което пък не допринася за постигането на резултати. \"Това искане на оставки е един порок, всичко това не помага за работата на Народното събрание\", заяви пред камерата на Bulgaria ON AIR проф. Станислав Станилов. Журналистът Валерия Велева пък посочи, че този парламент е безидеен и депутатите в него могат да се скарат по всеки въпрос, а нивото на дебатите е много ниско. \"Там няма обща политическа воля за решаване на основните, на важните проблеми за държавата. Затова те се карат за дребнотемието\", каза тя в студиото на \"България сутрин\". По думите ѝ вчерашната дискусия, вместо да бъде свързана с проблемите на майки с деца с увреждания, се е превърнала в личностна припирня. Велева отбеляза също, че това Народно събрание не може да излъчва сериозни политически послания към обществото. Кристина Кръстева пък сподели, че съвсем неочаквано при дебата за оставката на Христов, който не е засегнал проблемите на майките, акцентът се е изместил върху сълзите на проф. Станислав  Станилов. Двете журналистки се обединиха и около мнението, че заради многото нови лица в Народното събрание няма много капацитет. Велева дори каза, че има депутати, които са просто безидейни послушковци.", "date": "2018.05.03", "title": "Проф. Станислав Станилов: Искането на оставки е порок"}
{"url": "https://www.bgonair.bg/sutreshen-blok/2018-05-03/stop-na-lekarstvata-za-hiv-pozitivni-kak-mz-shte-reshi-problema", "text": "\r\n В началото на седмицата три пациентски организации сигнализираха, че повече от 700 ХИВ позитивни са застрашени да останат без лекарства и да развият усложнения. Причината е обжалване на обществената поръчка за медикаментите, които трябва да се доставят до страната. Вчера Министерството на здравеопазването излезе със съобщение, че са задействани всички възможни процедури и мерки, за да не остане нито един пациент без нужните му лекарства. Според Александър Миланов от Националната пациентска организация терапията с лекарствата за ХИВ позитивни контролира нивата на вируса в кръвта, а ако хапчетата спрат да се приемат, човекът може да развие странични ефекти. \"Не мога да бъда спокоен, че проблемът ще бъде решен. Здравното министерство съобщи, че ще извади резервите си от лекарства и ще преговаря с фармацевтични компании да направят дарение към държавата. Не искаме да се стига до момента, в който над 700 души да останат без едно от двете най-важни лекарства\", уточни в \" \" Миланов. По думите му е налице търговски спор между няколко фармацевтични компании, а освен това има и обжалване на процедурата за доставката на медикаментите. \"Едно обжалване на обществената поръчка може да доведе до реална опасност ХИВ позитивните да останат без медикаменти. В момента в България се въвеждат т. нар. генерични лекарства - те ще спестят милиони на държавата. Наистина искам обществото да се запознае повече с болестта\", коментира още той. Артистът Иво Димчев, който от 12 години живее с вируса ХИВ, каза пред , че всеки болен е зависим от лекарствата и ако се спре тяхното приемане, има голяма вероятност да се развие резистентност. \"Може да трябва да се лекувам с по-стари лекарства. Сега взимам 1 хапче на ден, но тава са лекарства от преди няколко години. Не взимам терапията си от България, защото се страхувам. Не разчитам на системата. Започнах терапия в Холандия, сега в Лондон. Ако хората не взимат медикаментите си 1 месец, техният вирусен товар може да се увеличи\", допълни артистът.", "date": "2018.05.03", "title": "Стоп на лекарствата за ХИВ позитивни! Как МЗ ще реши проблема?"}
{"url": "https://www.bgonair.bg/sutreshen-blok/2018-05-03/uzhasyavashto-obshtinata-predlozhi-sruten-apartament-na-krayno-nuzhdaeshta-se", "text": "\r\n Жертва на имотна измама, 170 лева инвалидна пенсия и предложение за живот в къща на ужасите. Това е историята на болната Диана Павлова, която кандидатства за общинско жилище в \"Люлин\". От общината предлагат на жената апартамент без прозорци, врати, мивки, тоалетна и с изгоряла дограма. \" \", сподели жената пред репортера на   Димитър Димитров. Диана Павлова се обръща за помощ към общината, след като през 2010 г. става жертва на имотни измамници. През 2013 г. е картотекирана в \"Жилищно настаняване\" и чака цели 5 години за да получи жилище.  \" \", продължи разказа си Диана. \"На 19 април ми се обадиха по телефона да ми предоставят жилище на следващия ден. На едно хвърчащо листче ми записаха този блок. Тук е абсолютно тъмно, няма осветление. Не можех да се ориентирам\", каза жената за зрителите на  . Диана отказва жилището и казва на общинските служители, че в него е невъзможно да се живее. Тя посочва друг адрес, но от общината контрират, че жилището не е свободно, защото в него по документи живеят 5 човека. Карат жената да подпише документ, че се отказва от предоставеното жилище. При два отказа тя губи правата си и трябва да чака още 10 години за друго жилище.  \"Много съм живяла на улицата, повече от 6 месеца\", сподели Диана и бе категорична, че там е много по-добре в сравнение с предложения ѝ апартамент. \r\n  ", "date": "2018.05.03", "title": "Ужасяващо: Общината предложи срутен апартамент на крайно нуждаеща се"}
{"url": "https://www.bgonair.bg/bulgaria/2018-05-03/ns-shte-obsazhda-dnes-promeni-v-zakona-za-sadebnata-vlast", "text": "Парламентът ще обсъди днес на първо четене промени в Закона за съдебната власт. Поправките, предложени от Министерски съвет, предвиждат Инспекторатът към Висшия съдебен съвет да има достъп до банковата тайна на магистратите. Депутатите ще изслушат министъра на регионалното развитие Николай Нанков за напредъка по приоритетните пътни проекти. В дневния ред е първото четене на изменения в закона за ДАНС.", "date": "2018.05.03", "title": "НС обсъжда промени в Закона за съдебната власт"}
{"url": "https://www.bgonair.bg/bulgaria/2018-05-03/rumen-radev-priema-avstriyskiya-prezident-aleksandar-van-der-belen", "text": "На официално посещение у нас пристига президентът на Австрия Александър ван дер Белен.  Той ще има среща на \"четири очи\" с българския си колега Румен Радев, след което ще се състоят пленарните разговори на официалните делегации на двете държави.  Румен Радев и Александър ван дер Белен ще дадат съвместна пресконференция и ще направят изказвания пред участниците в Българско-австрийския бизнес форум, който ще се състои в столичен хотел.", "date": "2018.05.03", "title": "Румен Радев приема австрийския президент Александър ван дер Белен"}
