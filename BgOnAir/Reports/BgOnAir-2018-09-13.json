{"url": "https://www.bgonair.bg/world/2018-09-13/izklyuchitelno-moshtna-burya-se-zarazhda-v-tihiya-okean", "text": "Нова мощна буря се заражда в Тихия океан. Ураганът е на път да удари в петък Филипините с ветрове със скорост 360 км/ час, или с други думи 5-та степен по скалата на Сафир -Симпсън. В района се подготвят за силно вълнение, обилни дъждове и ураганен вятър. Според експертите силата на бурята е сравнима с тази на 15 хиляди атомни бомби. Междувременно ураганът Флорънс, който заплашва Източното крайбрежие на Съединените щати отслабна до 2-ра категория. Опасността обаче остава, затова и властите наредиха евакуация на над милион и половина души от щатите Южна и Северна Каролина, както и Вирджиния.", "date": "2018.09.13", "title": "Изключително мощна буря се заражда в Тихия океан"}
{"url": "https://www.bgonair.bg/economy/2018-09-13/poshtenska-banka-i-softuni-obyaviha-starta-na-svoeto-strategichesko-partnyorstvo", "text": "Пощенска банка стартира в навечерието на новата учебна година съвместен проект със СофтУни (SoftUni) в подкрепа на българското образование. Той включва различни активности за подготовка на младите хора за професиите на бъдещето и реализация в България. Със стратегическото партньорство двете организации имат за цел да насърчат студентите да развият потенциала си като IT и дигитални лидери, подготвени за динамично променящата се среда и новите тенденции в банкирането. Проектът е част от стратегията на банката за дигитализация и цялостната ѝ политика за корпоративна социална отговорност. В рамките на партньорството курсистите от най-големия образователен център за IT и дигитални технологии в България ще имат уникалната възможност да работят по реални проекти и казуси на Пощенска банка. Те ще могат да обсъждат своите идеи и планове за собствен бизнес с експертите, да предлагат и разработват различни дигитални решения за реализация в банката, като някои от тях лично ще участват в тяхното интегриране. В допълнение, партньорството дава възможност за професионална реализация в банката на завършилите студенти от СофтУни. Те ще могат да се присъединят към екипите на специализираните отдели на Пощенска банка за разработване на дигитални иновации, като статистици, анализатори, специалисти по дигитален маркетинг и комуникации, специалисти по цифрови продукти и други. Всички желаещи студенти от университета ще могат да се включат и в Innovation Lab на Пощенска банка. \"От години инвестираме в собствени проекти и се включваме проактивно като партньор в множество образователни инициативи, насочени към младите хора. С партньорството със СофтУни целим да подготвим младите хора да се включат в реалния бизнес веднага след завършване на университета. От нас, хората от бизнеса, зависи да създадем средата, която да отключи креативността, любознателността и потенциала им, даваща им едно по-добро бъдеще и стимулираща ги да останат да работят у нас. В Пощенска банка залагаме на иновациите и модерните технологии, които се създават в отборна игра. Затова знаем, че в лицето на СофтУни имаме един силен партньор, с който смело ще работим не само за бъдещето на банкирането, но и за бъдещето на младите хора\", коментира Петя Димитрова, главен изпълнителен директор и председател на УС на Пощенска банка. \"Партньорството между СофтУни и Пощенска банка е стратегическо и обединява сферите на информационните и дигитални технологии, образованието и банковия сектор. Сътрудничеството между нашите две институции ще обхваща съвместна работа по различни образователни проекти и други инициативи, чрез което заедно ще създадем нова добавена стойност, подпомагайки развитието и кариерния път на бъдещите експерти. Щастливи сме от това партньорство, защото то за пореден път доказва, че образованието и бизнесът могат да работят успешно ръка за ръка в създаването на една по-конкурентна среда и по-силна икономика\", коментира Иван Ненков, CEO на СофтУни. В рамките на инициативата Пощенска банка се включи в първия SoftUni Fest, който събра на едно място хора с интереси в програмирането, дигиталния маркетинг и дизайна. Студентите в една от категориите имаха възможност да работят по реален практически казус, зададен от финансовата институция. Банката подкрепи и SoftUni Camp 2018 – летния лагер за програмисти и ИТ ентусиасти. **** Пощенска банка подкрепя проекти в някои от основните сфери на обществения живот – образование, спорт, грижа за околната среда и корпоративно дарителство. Част от подкрепените от институцията образователни проекти са „Европейската седмица на парите“, съвместна инициатива на Европейската банкова федерация, Асоциацията на банките в България и др., която цели да подобри нивото на финансова подготовка на учениците в основните и средните училища в Европа, както и програмата за подобряване на финансовата грамотност „Финанси по ноти“. Пощенска банка развива своя стажантска програма в подкрепа на младите хора вече повече от 11 години, участва в най-разпознаваемия проект на Глобалния договор на ООН – „Гордея се с труда на моите родители“, в проекти на Националната търговско-банкова гимназия в София и Американския колеж. Мисията на СофтУни е да предоставя висококачествено и достъпно образование в сферата на IT и дигиталния свят, създавайки истински професионалисти и бъдещи лидери, допринасяйки за една мечта, България – Силициевата долина на Европа! Сега двете институции обединяват усилия за една обща цел – професионалното бъдеще на младите хора у нас.  ", "date": "2018.09.13", "title": "Пощенска банка и SoftUni обявиха старта на своето стратегическо партньорство"}
{"url": "https://www.bgonair.bg/economy/2018-09-13/balgariya-izvan-top-10-na-zhilishtnite-pazari-s-nay-barz-rast-na-tsenite-v-sveta", "text": "България заема 12-о място в Глобалния индекс на цените на жилищата на консултантската компания Knight Frank за второто тримесечие на годината и вече е извън топ 10 на жилищните пазари с най-бърз ръст на цените в света. В индекса са включени 57 страни и територии.  Цените на жилищата у нас през вторите три месеца на 2018 г. са нараснали с 8,2% на годишна основа и с 3,6% спрямо четвъртото тримесечие на миналата година. Спрямо първото тримесечие на 2018 г. цените на жилищата са се повишили с 1,6%.  Страната ни слиза с пет позиции надолу спрямо класацията от първото тримесечие, когато заемаше седмо място в индекса на Knight Frank, но все пак остава в \"червената зона\", където попадат най-бързо растящите пазари в света. България се нарежда непосредствено след Хърватия и преди Чехия и Колумбия. Второто място заема Хонконг, а третото е за Латвия. Десетката се допълва от Словения, Унгария, Ирландия, Турция, Мексико, Сингапур и Холандия. Украйна остава най-слабият жилищен пазар в света.  Десетката на най-слабите жилищни пазари в света се допълва от Перу, Саудитска Арабия, Бразилия, Италия, Финландия, Израел, Швеция, Мароко и Гърция. Глобалният индекс на цените на жилищата, изчисляван от Knight Frank, приключва второто тримесечие на 2018 г. с ръст от 4,7% на годишна база, което е най-бавният годишен растеж от третото тримесечие на 2016 г. \r\nОще по темата четете в  \r\nСнимка: Pixabay \r\n ", "date": "2018.09.13", "title": "България извън топ 10 на жилищните пазари с най-бърз ръст на цените в света"}
{"url": "https://www.bgonair.bg/world/2018-09-13/obvinenite-za-otravyaneto-na-sergey-skripal-otrekoha-da-sa-zameseni", "text": "Двамата руснаци, обвинени от Лондон в отравянето на Сергей Скрипал, заявиха, че нямат нищо общо със случая. Те се появиха в интервю за руската държавна телевизия \"Ръша Тудей\", в което отричат да са агенти на руското външно разузнаване. Александър Петров и Руслан Боширов разказват, че са посетили британското градче Солсбъри като туристи, за да разгледат местната катедрала. Те останали там само ден, след което се върнали с влак в Лондон. Миналата седмица британските власти публикуваха снимките на двама мъже и ги обвиниха, че са отровили бившия руски двоен агент Сергей Скрипал и дъщеря му Юлия с бойния газ новичок. Руският президент Владимир Путин пък заяви, че няма нищо криминално в двама руски цивилни, снимани от охранителни камери.", "date": "2018.09.13", "title": "Обвинените за отравянето на Сергей Скрипал отрекоха да са замесени"}
{"url": "https://www.bgonair.bg/world/2018-09-13/amerikanski-iztrebiteli-prihvanaha-ruski-bombardirovachi-nad-alyaska", "text": "Американски изтребители са прихванали руски бойни самолети западно от бреговете на Аляска.  Двата бомбардировача Ту-95 са били придружавани от два изтребителя Су-35.  Те са летели в международното въздушно пространство и не са навлезли нито над американски, нито над канадски територии. Два американски Еф-22 са ги прихванали за кратко. Случаят е от вторник и е вторият край Аляска от началото на септември, но се смята, че полетите на руските самолети са рутинни.", "date": "2018.09.13", "title": "Американски изтребители прихванаха руски бомбардировачи над Аляска"}
{"url": "https://www.bgonair.bg/economy/2018-09-13/ahmed-dogan-stana-sobstvenik-na-tets-varna", "text": "\r\n Лидерът на ДПС Ахмед Доган е станал мажоритарен собственик на ТЕЦ \"Варна\", става ясно от справка на  в Търговския регистър.  Неработещата от три години централа беше купена преди по-малко от година от семейството на бившия транспортен министър Данаил Папазов. На 8 август децата на Папазов са продали на Ахмед Доган 70% от семейната транспортна компания \"Сигда\", която е едноличен собственик на ТЕЦ \"Варна\".  Капиталът на дружеството е 5000 лева, от които лидерът на партията държи 3500 лева.", "date": "2018.09.13", "title": "Ахмед Доган стана мажоритарен собственик на ТЕЦ \"Варна\""}
{"url": "https://www.bgonair.bg/bulgaria/2018-09-13/hilyadi-miryani-shte-spyat-pod-zvezdite-predi-krastovden", "text": "\r\n Въпреки ниските температури хиляди вярващи се събраха тази вечер в сърцето на Родопите в местността Кръстова гора. Много миряни ще спят тази вечер на открито под звездите, за да отправят молитвите си към Господ, защото според народните вярвания тази вечер най-силните молитви ще бъдат изпълнени. Вечерта пловдивският митрополит Николай оглави литургия преди честването на Крсътовден.", "date": "2018.09.13", "title": "Миряни ще спят под звездите преди Кръстовден"}
{"url": "https://www.bgonair.bg/world/2018-09-13/strelba-v-kaliforniya-mazh-ubi-petima-dushi-sled-koeto-se-samoubi", "text": "Стрелба в щата Калифорния. Мъж откри огън в американския град Бейкърсфийлд и уби петима души преди да се самоубие.  Сред жертвите е и съпругата на стрелеца, чието име не се съобщава.  Според полицията става въпрос за случай на домашно насилие.", "date": "2018.09.13", "title": "Стрелба в Калифорния: Мъж уби петима души, след което се самоуби"}
{"url": "https://www.bgonair.bg/world/2018-09-13/razreshiha-na-zhenite-v-sauditska-arabiya-da-shofirat-a-veche-se-i-biyat", "text": "\r\n Скандално видео от Саудитска Арабия предизвика шок в социалните мрежи. На кадрите се вижда как няколко жени си разменят юмруци на улицата. В рамките на боя едната от жените изпуска няколко пъти детето си на оживен булевард в Саудитска Арабия. Повечето коментари на потребителите във Facebook са как е било възможно детето да бъде прегазено от минаващите коли. Видеото е гледано почти 45 хиляди пъти и предизвика бурни реакции на хора от целия свят.  ", "date": "2018.09.13", "title": "Разрешиха на жените в Саудитска Арабия да шофират, а вече се и бият"}
{"url": "https://www.bgonair.bg/denqt-on-air/2018-09-13/glas-ot-volya-nepodpisaniyat-ot-prezidenta-ukaz-e-neuvazhenie-kam-balgarskiya-narod", "text": "\r\n Изненадващ обрат днес. В парламента отложиха гласуването на трите министерски оставки. Причината - неподписан указ на президента, с което се спира избора на новите министри. По закон държавният глава по предложение на премиера освобождава и назначава главния секретар на МВР. Искането на Бойко Борисов до Румен Радев да освободи Младен Маринов е било входирано вчера малко преди обяд. До днес обаче указ не е разписан. Няма и да бъде разписан, тъй като президентът Радев е на официално посещенение в Рига. \"Информациите за това закъснение на президента, които получихме днес, бяха много противоречиви. Не бих си позволил да коментирам дали има натиск или не, дори и да е имало такъв няма как да излязат наяве конкретни доказателства. Това, което аз разбрах от официалната позиция на президентството е, че държавният глава нямал срок и не бил длъжен да разпише указа толкова бързо\", посочи в студиото на  депутатът от \"Воля\" Пламен Христов. Той коментира също, че това е неуважение както към целия български народ, така и към Народното събрание.  Междувременно от прессекретариата на президента Румен Радев потвърдиха, че предложението за освобождаване на Младен Маринов от поста е получено на \"Дондуков 2\" вчера в 11:37 ч. И подчертаха, че издаването на указ от държавния глава изисква спазването на всички установени процедури и не може да се очаква от него да взима кадрови решения под натиск, още повече когато се отнасяли за националната сигурност на страната. А за   оттам съобщиха, че президентът ще разгледа предложението след завръщането си от Латвия, където е на посещение днес и утре.", "date": "2018.09.13", "title": "Глас от \"Воля\": Неподписаният от президента указ е неуважение към българския народ"}
{"url": "https://www.bgonair.bg/world/2018-09-13/chlen-na-bandata-pusi-rayat-e-priet-v-bolnitsa-sas-samneniya-za-otravyane", "text": "Активистът на руската пънк банда \"Пуси райът\" Пьотър Верзилов е приет в болница в тежко състояние със симптоми на отравяне. Той се почувствал зле във вторник след съдебното изслушване на друг член на групата – Вероника Никулшина.  Верзилов загубил зрението си и не можел да се движи и говори, съобщиха негови близки. Към момента няма информация какво е състоянието му.  Той е съпруг на певицата Надежда Толоконникова, която получи две години затвор през 2012 година заради заснемането на непристоен клип в руска църква.  Верзилов, заедно с още трима активисти на \"Пуси райът\" прекараха 15 дни в затвора, след като нахлуха на терена по време на финала на Световното футболно първенство в Москва на 15 юли. След като бяха освободени, те веднага бяха задържани отново като от полицията не дадоха обяснение за повторния им арест. ", "date": "2018.09.13", "title": "Член на бандата \"Пуси райът\" е приет в болница със съмнения за отравяне"}
{"url": "https://www.bgonair.bg/world/2018-09-13/strahovitiyat-uragan-florans-udrya-sasht-do-chasove", "text": "\r\n Властите в няколко щата по Източното крайбрежие на САЩ отправиха ясен и категориен призив към жителите си да напуснат незабавно района. Хората имат броени часове да намерят сигурно убежище преди ураганът \"Флорънс\" да удари региона.  Властите в щатите Северна Каролина, Южна Каролина и Вирджиния още преди дни обявиха извънредно положение и издадоха заповед за незабавна и задължителна евакуация на над 1 милион и 700 хиляди души. Извънредно положение е обявено и в Джорджия, Мериленд и Вашингтон.  По магистралите се извиха километрични опашки от автомобили, а щандовете в магазините са празни, след като хората масово започнаха да се запасяват с храни и стоки от първа необходимост.  \"Флорънс\" се очаква да удари в четвъртък вечерта местно време. Ураганът, който понижи силата си до втора категория, носи със себе си буреносни ветрове със скорост от малко над 200 километра в час и все още е извънредно опасен. Очаква се стихията да предизвика високи вълни, а проливните дъждове да продължат с дни.", "date": "2018.09.13", "title": "Страховитият ураган \"Флорънс\" удря САЩ до часове"}
{"url": "https://www.bgonair.bg/denqt-on-air/2018-09-13/lipsata-na-prezidentski-podpis-varhu-ukaza-za-marinov-bilo-ot-lipsa-na-dialog-mezhdu-institutsiite", "text": "\r\n Народното събрание отложи гласуването на трите министерски оставки днес, защото указът на президента, с който трябваше да бъде освободен Младен Маринов от поста на главен комисар на МВР и той да заеме поста на министър във ведомството, не е подписан. Народният представител от \"Обединени патриоти\" Атанас Стоянов коментира това и заяви, че според него това е станало поради липса на диалог между институциите и синхрон между администрациите на Министерския съвет и президентството. \"А дали има някаква политика и хитруване на дребно за извличане на политически дивиденти, аз мисля скоро ще се разбере\", обясни Стоянов в студиото на  . Той беше категоричен, че патриотичната коалиция не желае поста на транспортен министър и добави, че на следващия коалиционен съвет лидерите на \"Обединени патриоти\" ще декларират своята подкрепа за промените в правителството, но освен това ще повдигнат и важни въпроси за обществено-икономическото развитие на страната. Атанас Стоянов беше категоричен, че и през новия политически сезон приоритетите на \"Обединени патриоти\" си остават същите - доходи и сигурност. \"Предвиждаме много сериозни неща чрез изменения на законодателната уредба и чрез много сериозна координация между институциите, от които зависи тази сигурност\", подчерта народният представител пред  . Атанас Стоянов допълни още, че от самото правителство и коалицията между ГЕРБ и ОП зависи дали ще изкара пълен мандат, а по думите му предсрочни парламентарни избори биха били вредни.", "date": "2018.09.13", "title": "Неподписаният президентски указ за Маринов било от липса на диалог между институциите"}
{"url": "https://www.bgonair.bg/world/2018-09-13/putin-v-sibir-inspektira-mashtabnite-voenni-ucheniya-na-rusiya", "text": "\r\n Руският президент Владимир Путин пристигна на инспекция в Сибир, където руската армия провежда едни от най-мащабните си военни учения след Студената война.  Държавният глава наблюдава маневрите в полигона в Цугол, където бе демонстрирана най-новата военна техника на Русия.  В едноседмичните учения, които се провеждат на 9 полигона и 3 морета, участват 300 хиляди военни.", "date": "2018.09.13", "title": "Путин в Сибир: Инспектира мащабните военни учения на Русия"}
{"url": "https://www.bgonair.bg/world/2018-09-13/gartsiya-ogromno-svlachishte-edva-ne-pogalna-turisti-na-plazh", "text": "\r\n Огромна скална маса се срути на един от най-изрвестните гръцки плажове - Навагио на остров Закинтос.  Най-малко трима души са ранени и откарани в болница. В момента се извършват издирвателни дейности, за да бъдат открити още пострадали. До момента няма данни за пострадали български туристи. В посолството ни няма получени обаждания обаждания от наши сънародници, но не се изключва вариантът да има и ранени българи, поне докато продължават издирвателните операции. Скалните отломки са се отцепили изненадващо, на три етапа. Спасителните екипи, които са пристигнали на острова, предполагат, че може да има и още пострадали туристи. Сеизмолози предполагат, че срутването е причинено от земетресение.", "date": "2018.09.13", "title": "Гърция: Огромно свлачище едва не погълна туристи на плаж"}
{"url": "https://www.bgonair.bg/bulgaria/2018-09-13/parlamentat-reshi-tol-sistemata-tragva-ot-avgust-2019-godina", "text": "ТОЛ-системата ще започне да функционира на 16 август 2019 година. Това решиха депутатите като окончателно приеха промени в Закона за пътищата. Размерът на таксите ще се определя по предложение на финансовия и на регионалния министър. Камионите, автобусите и всички превозни средства с допустима маса над 3.5 тона ще използват ТОЛ - система на база изминатото разстояние. То ще се изчислява с монтирано в превозното средство бордово устройство, което регистрира данните за изминатото разстояние и позицията с помощта на глобална навигационна сателитна система. За превозните средства, които нямат такова устройство, законът предвижда използването на маршрутна карта. За изминаването на едно и също разстояние ще се плаща различна сума в зависимост от състоянието на пътя. Електронната винетка за леките коли пък влиза в сила на 1 януари, като в рамките на месец валидните годишни хартиени стикери ще могат да се заменят с дигитални. Една от новостите, които са предвидени в Закона за пътищата, е въвеждането на уикенд винетка, която ще важи от 24.00 ч. в петък до полунощ в неделя. Освен това, от 1 януари 2019 г. ще бъде въведена електронната винетка за леките автомобили. Те ще бъдат валидни една година, три месеца, месец, седмица и уикенд. Цените на новите винетни стикери трябва да бъдат определени от Министерския съвет. Работното времето днес не стигна на народните избраници да приемат всички промени в закона. За утре остана да обсъдят текстовете, с които се въвежда задължението всички автобуси да бъдат оборудвани с колани. Според промените, внесени от депутати от ГЕРБ, които предстои да бъдат гласувани, след година и половина в автобусите, които пътуват на разстояние над 30 километра, вече ще има задължително камери и колани. Срокът, който ще бъде даден на превозвачите да сложат камери, с които ще се следи пътят пред автобусите, както и колани за пътниците, е 18 месеца от датата на обнародване на поправите в закона в „Държавен вестник“. Глобата за шофьор, чийто автобус е без колани или без задължителното видеонаблюдение, ще е 500 лева. За превозвач тя е по- висока – 3000 лева. Има и санкция от 1500 лева за фирма, която не си пази записите от камерите. Редът и времето, за което ще бъде съхранена информацията от наблюдението, ще бъде определян от транспортния министър. Досега колани имаха само новите автобуси, а и никой не задължаваше пътниците да ги поставят. След пътния ад край Своге на 25 август, в който загинаха 17 души, пътували в автобус, произведен преди 2006 г., когато не е имало изискване за монтиране на колани, премиерът Бойко Борисов поиска министерски оставки и настоя за спешната поправка в закона, която беше одобрена днес. По данните на „Автомобилна администрация“ автобусите, които ще трябва да бъдат преоборудвани са около 6000.", "date": "2018.09.13", "title": "Парламентът реши: ТОЛ-системата тръгва от август 2019 година"}
{"url": "https://www.bgonair.bg/denqt-on-air/2018-09-13/deputatite-othvarliha-vetoto-na-prezidenta-za-apk-do-kakvo-shte-dovedat-promenite", "text": "\r\n Парламентът днес отхвърли ветото на президента върху разпоредби от промените в Административнопроцесуалния кодекс /АПК/. Измененията бяха приети отново със 146 гласа \"за\" и 69 \"против\". Само от \"БСП за България\" подкрепиха аргументите на държавния глава и гласуваха против повторното приемане на промените. От левицата обявиха, че са готови с жалба до Конституционния съд и ще я внесат в деня, в който измененията в кодекса бъдат обнародвани. \"Най-важното нещо, което обществото трябва да знае и което се случи през днешния ден всъщност е това, че ветото на президента Радев по отношение на в Административнопроцесуалния кодекс беше преодоляно. Това е законът, по който работи цялата администрация и промените в него касаят всеки български гражданин\", коментира в студиото на   депутатът от БСП Пенчо Милков. Toй допълни още, че при второто обсъждане на промените много граждански организации са видели това, което и опозицията е виждала, и президента Радев е съзрял. А именно, че се ограничава достъпът на хората до административно правосъдие.  \"По този начин, когато се издаде един акт, става по-скъпо и по-трудно той да бъде оспорван\", обясни народният представител пред  Промените в АПК бяха гласувани в края на юли от парламента, а държавният глава ги върна за повторно обсъждане с мотива, че чрез промените \"законовата уредба  се отдалечава от основни конституционни начала и деформира традиционни принципи и постижения на административното право\". С окончателното приемане на промените се повишават съдебните такси при обжалване на административни дела, а някои дела са превърнати в едноинстанционни, т.е. без възможност за обжалване.", "date": "2018.09.13", "title": "Депутатите отхвърлиха ветото на президента за АПК, до какво ще доведат промените?"}
{"url": "https://www.bgonair.bg/reportazhi/2018-09-13/svetovno-po-voleybol-balgariya-izliza-tazi-vecher-sreshtu-iran", "text": "\r\n Днес е важен ден за българския волейбол. Националният ни отбор излиза тази вечер срещу тима на Иран във втора си среща от Световното първенство за мъже, на което страната ни е домакин заедно с Италия. Срещата е тази вечер от 20:30 часа в зала \"Конгресна\" във Варна. Отборът на Иран вчера постигна безпроблемна и чиста победа над Пуерто Рико с 3:0 гейма в първата си среща. Със същия резултат и българският национален тим се наложи над състава на Финландия. Един от избраниците на селекционера Пламен Константинов - Николай Николов, който е играл 4 години в иранското първенство,  сподели  пред камерата на   очакванията си за двубоя.", "date": "2018.09.13", "title": "Световно по волейбол: България излиза тази вечер срещу Иран"}
{"url": "https://www.bgonair.bg/reportazhi/2018-09-13/19-dni-nyama-sleda-ot-malkoto-momche-ot-peshtera", "text": "\r\n 19-ти ден без резултат продължава издирването на две годишно момче от Пещера. Малкият Михаил е изчезнал от дома на свой вуйчо и от тогава до днес от него няма и следа. Официално от полицията обявиха детето за общонационално издирване.  В обедните часове на 26 август Михаил е на гости на неговия вуйчо. Момченцето си играело в двора на къщата с други деца. Те се прибрали, но Михайл-не. В това време детето останало само и изчезва безследно.  След като не открили малкия Михаил, роднините сигнализирали в полицията. Издирването започва веднага, но 19 дни няма резултат. Претърсени са къщите в цялата махала, както и района в близката гора, но без резултат. Бащата на момченцето също няма обяснение за случилото се.  Днес жителите на ромската махала се страхуват и за другите деца там. Издирването на двегодишния Михаил Чиков продължава.", "date": "2018.09.13", "title": "19 дни няма следа от малкото момче от Пещера"}
{"url": "https://www.bgonair.bg/denqt-on-air/2018-09-13/otlozheni-ostavki-bez-smyana-na-ministri-gerb-ne-barzali", "text": "\r\n Народното събрание отложи гласуването на трите министерски оставки. Причината е неподписан указ на президента за освобождаването на Младен Маринов от поста на главен комисар на МВР и който трябва да заеме поста на министър във ведомството. По закон държавният глава по предложение на премиера освобождава и назначава главния секретар. Искането на Бойко Борисов до Румен Радев да освободи Маринов е било входирано вчера малко преди обяд. Днес обаче указ не беше разписан и това няма да стане, защото президентът е на официално посещение в Рига. Депутатът от ГЕРБ Станислав Иванов обясни в студиото на  , че дори и без разписания указ, народните представители са могли да гласуват номинацията на Младен Маринов за вътрешен министър, но са решили да изчакат подпис от Румен Радев. \"Не мисля, че е умишлен саботаж от страна на президента това да не подпише указа. Той е в правото си да прецени това свое действие. Дали той ще го разпише или не, за нас няма никакви последствия. Ние искаме да няма скандали в държавата. Поради тази причина искаме да изчакаме да се подпише този указ\", заяви Станислав Иванов пред  . По думите му мнението на Волен Сидеров, че президентът се е опитал да саботира правителството, си е негово лично и с липсата на подпис върху конкретен указ не може да се предизвика криза. Народният представител от ГЕРБ коментира и действията на Александър Манолев, който отказва да поеме поста министър на транспорта и поиска от премиера Бойко Борисов номинацията му да бъде оттеглена. Днес Манолев обясни, че причината за това са скалъпени обвинения и атака срещу него, с която да се блокират плановете му за реформи и работа в министерството. \"Ние в момента, в който има някакви данни, дори само хвърлени в няколко медии съмнения, ние веднага носим своята отговорност\", категоричен беше Станислав Иванов. По думите му така правят в ГЕРБ, без значение от къде идват сигналите. Той заяви също, че това е разликата между тях и БСП. \"Там има много хора, които не трябва да бъдат депутати, имат дори повдигнати обвинения, но те са на местата си и продължават да си работят\", добави още Иванов.", "date": "2018.09.13", "title": "Отложени оставки, без смяна на министри - ГЕРБ не бързали"}
{"url": "https://www.bgonair.bg/bulgaria/2018-09-13/zlatnite-momicheta-specheliha-parvi-medal-v-otbornoto-ot-17-godini", "text": "\r\n България спечели сребърен медал в отборната надпревара от Световното първенство по художествена гимнастика, което се провежда в София.  Боряна Калейн, Катрин Тасева и Невяна Владинова донесоха първо отличие на страната ни в тази дисциплина от 17 години насам.  Пред нашите момичета останаха само рускините. Тройката се допълва от Италия.  По-късно днес ще бъдат раздадени още два комплекта медали - в индивидуалните финали на бухалки и лента.", "date": "2018.09.13", "title": "Златните момичета спечелиха първи медал в отборното от 17 години"}
{"url": "https://www.bgonair.bg/bulgaria/2018-09-13/na-praga-na-parviya-ucheben-den-nad-680-hil-balgarcheta-tragvat-na-uchilishte", "text": "На прага на новата учебна година стана ясно, че на 17 септември първият учебен звънец ще бие в над 2350 училища у нас.  13 са учебните заведения, които няма да отворят врати. Близо 60 000 деца ще прекрачат училищния праг за първи път.  А около 89 000 учители и педагогически специалисти ще преподават на над 680 000 деца, които тръгват на училище.  И през тази учебна година продължава работата по механизма за съвместна работа на институциите по обхващане и задържане в образователната система на децата и учениците в задължителна предучилищна и училищна възраст.", "date": "2018.09.13", "title": "На прага на първия учебен ден: Над 680 хил. българчета тръгват на училище"}
{"url": "https://www.bgonair.bg/bulgaria/2018-09-13/manolev-otkaza-da-poeme-transportnoto-ministerstvo-zaradi-ataka-sreshtu-nego", "text": "\r\n Александър Манолев се отказва да поеме поста министър на транспорта и поиска от премиера Борисов номинацията му да бъде оттеглена!  На извънреден брифинг Манолев обясни причината за решението си така - в момента определена група води кооридинирана атака срещу него и със \"скалъпени обвинения\" се опитва да блокира работата му в транспортното министерство.  Преди ден се появиха публикации, в които се твърди, че Манолев в миналото е имал съмнителни бизнесконтакти и сделки. А преди няколко години е бил разследван, но след това оправдан по обвинения, че е предизвикал катастрофа на пътя, вследствие на което е загинала една жена.  Според Манолев тези твърдения нямат нищо общо с истината и целят и неговото и на целия кабинет дискредитиране. Александър Манолев бе предложен да заеме мястото на Ивайло Московски, който заедно с министрите на регионалното развитие и вътрешните работи - Николай Нанков и Валентин Радев, подадоха оставки заради трагичния инцидент край Своге. \n Рокадите в правителството трябваше да бъдат гласувани от парламента днес, но това не се случи, тъй като президентът Румен Радев не издаде указ за освобождаването на Младен Маринов като главен секретар на МВР, за да оглави министерството. Междувременно от прессекретариата на президента Румен Радев потвърдиха - предложението за освобождаване на Младен Маринов от поста е получено на \"Дондуков 2\" вчера в 11:37 ч. И подчертаха, че издаването на указ от президента изисква спазването на всички установени процедури и не може да се очаква от държавния глава да взима кадрови решения под натиск, още повече когато се отнасят за националната сигурност на страната. А за Bulgaria ON AIR оттам съобщиха, че президентът ще разгледа предложението след завръщането си от Латвия, където е на посещение днес и утре.", "date": "2018.09.13", "title": "Манолев отказа да поеме транспортното министерство заради атака срещу него"}
{"url": "https://www.bgonair.bg/bulgaria/2018-09-13/prokuraturata-iska-zadarzhane-pod-strazha-za-ubietsa-na-baletista-ot-varna", "text": "Днес варненският съд решава дали ще остави за постоянно в ареста шофьорът, който блъсна и уби 39-годишния балетист Мартин Чикалов от Варненската опера. Прокуратурата иска постоянна мярка \"задържане под стража\" за 25-годишния мъж.  На 10 септември вечерта балетистът пресича булевард \"Приморски\" във Варна, бутайки колелото си на пешеходна пътека. Според очевидци точно там е ударен от автомобила. Шофьорът, блъснал Мартин, бяга от мястото на катастрофата, после се предава в полицията. Оказа се, че той никога не е имал шофьорска книжка и в последните 8 години е карал без правоспособност.  Стотици хора, членове на колоездачни клубове и колеги на Мартин Чикалов, се събраха на протестно шествие снощи. Те са набелязали над 100 спешни мерки, за които ще настояват пред местната власт да бъдат изпълнени. Целта е да се регулира движението на велосипеди в града.  Хората се заканиха да поставят пред общината във Варна онзи куп от камъни, който бяха поставили, след като преди пет години Пламен Горанов се самозапали с искане на оставката на местната власт.", "date": "2018.09.13", "title": "Прокуратурата иска \"задържане под стража\" за убиеца на балетиста от Варна"}
{"url": "https://www.bgonair.bg/bulgaria/2018-09-13/letishtnite-vlasti-bili-otgovorni-za-neproverenite-patnitsi-ot-beyrut", "text": "\r\n Служител на дирекция \"Сигурност\" на летище София е уволнен, а началници на отдели - наказани, след като пътници от Ливан влязоха в България преди седмица без проверка на багажа.  Вчера стана ясно, че не е бил проверен багажът на 40 пасажери с полет от Бейрут, които са имали трансфер на столичната аерогара.  Междувременно в парламента вътрешният министър в оставка Валентин Радев коментира, че летищните власти са отговорни за пропуска на столичната аерогара. Той обясни, че \"Гранична полиция\" и МВР нямат вина за случая от миналия понеделник (3 септември). 40-те пътници след това отлетели за Лондон. Според правилата, тъй като Ливан се смята за рискова страна, багажът им подлежи на нова проверка. Тя обаче не се е е случила.    ", "date": "2018.09.13", "title": "Уволниха служител на летище София заради непроверените пътници от Ливан"}
