{"url": "https://www.bgonair.bg/world/2018-08-30/zaradi-afrikanskata-chuma-po-svinete-evrodeputati-iskat-oshte-pari", "text": "Евродепутати предлагат увеличение с 40 млн. евро на бюджета на Европейския съюз за 2019 година за разходи, свързани с борба с африканската чума по свинете и заболявания по дребните преживни животни.  Предложението е на българския евродепутат Момчил Неков, който е член на земеделската комисия в Европарламента, и двама негови колеги от Румъния, пише  . Депутатите се аргументират, че през настоящата година се наблюдава увеличаване на разпространението на болести по животните в ЕС - като африканската чума по свинете, болести при преживните животни. Това се случи в България и Румъния, които граничат с трети страни като Украйна, Молдова и Турция. Тези заболявания представляват сериозна заплаха, тъй като овцевъдството и козевъдството и отглеждането на свине често са единствените възможни икономически дейности там, смятат депутатите. Според Неков е важно да се осигурят достатъчно финансови инструменти за борба с болестите, засилване на контрола по граничните пунктове и създаване на съоръжения, които да отделят податливите животни от тези, които са потенциални носители на зараза, информират от офиса на евродепутата. Идеята е да се оборудват граничните контролни пунктове и да се предвидят финансови инструменти за изграждане на физическа инфраструктура (обграждащи съоръжения), включително, за да бъдат запазени старите местни породи като Източнобалканската свиня в България.", "date": "2018.08.30", "title": "Заради африканската чума по свинете, евродепутати искат още пари"}
{"url": "https://www.bgonair.bg/economy/2018-08-30/avtomobili-na-volkswagen-ne-otgovaryat-na-noviya-standart-za-vredni-emisii", "text": "Германският автомобилен гигант предупреди, че може да бъде глобен с около 1 млрд. евро, тъй като някои от автомобилите не отговарят на новите по-строги правила за отделяне на вредни емисии във въздуха на Европейския съюз (ЕС), съобщава Wall Street Journal. Десетки хиляди автомобили на Volkswagen все още не могат да изпълнят новите правила, които влизат в сила от събота. Поради това германската компания е наела паркинги, където съхранява колите. Новината, че Volkswagen ще трябва да плати глоба, която се равнява на около една трета от печалбата ѝ през тримесечието, доведе до спад на цената на акциите ѝ с 2% по време на търговията в четвъртък. „Ситуацията е трудна, но всичко е под контрол“, каза анализаторът в базираната в Лондон брокерска фирма Evercore ISI Арндт Елингхорст. Фирмата на Елингхорст изчислява, че през третото тримесечие на тази година ръстът на печалбата на VW ще спадне до 2% от 5% през предходното тримесечие. Компанията се забави с получаването на сертификати за автомобилите по новите европейски правила, тъй като ресурсите са били насочени за справяне със скандала за манипулиране на резултатите при тестовете за вредни емисии през 2015 г., коментираха представители на VW. От автопроизводителя обясниха, че инженерите им са заети с работата около върнатите 11 млн. автомобила на дизел след скандала преди 3 години, което отслабва способността им да са готови за новите условия на Брюксел. Европейският съюз засили усилията си за борба със замърсяването на въздуха, след като през 2015 г. Volkswagen призна, че е манипулирала резултатите от тестовете за нивото на отделяне на вредни емисии от милиони коли на дизел. Повече четете на  .", "date": "2018.08.30", "title": "Автомобили на Volkswagen не отговарят на новия стандарт за вредни емисии"}
{"url": "https://www.bgonair.bg/economy/2018-08-30/nov-proektozakon-za-zemite-na-obsazhdane-komasatsiya-i-zashtita-ot-izmami", "text": "Новият проектозакон за земите въвежда правила за комасация, а последните законови промени срещу измамите с наеми на ниви остават в сила, съобщи сайтът Investor.bg. Уедряването на разпокъсаната собственост на земите е една от целите в предложения от агроминистерството единен законодателен акт за сектора, посочва още  . Наличието на много наследници на всяка нива в момента затруднява окрупняването на площите, мащабните и дългосрочни инвестиции. Обществената консултация по проекта на Закона за поземлените отношения и опазването на земеделските земи продължава до 26 септември. Новият проект обединява действащите сега Закон за собствеността и ползването на земеделските земи (ЗСПЗЗ) и Закон за опазване на земеделските земи (ЗОЗЗ), между които анализ установи противоречи. Още по темата – на .", "date": "2018.08.30", "title": "Нов проектозакон за земите на обсъждане: Комасация и защита от измами"}
{"url": "https://www.bgonair.bg/economy/2018-08-30/florentintsi-masovo-napuskat-domovete-si-zaradi-turistite", "text": "За по-малко от година близо 500 жители и наематели във Флоренция са изгубили домовете си, тъй като собствениците им искат да превърнат имотите си в по-доходоносни активи, които да бъдат използвани от туристите. Данните са на Италианската асоциация на наемателите, цитирани от сайта thelocal.it Между 1 октомври и 30 юни тази година 478 жители, от които 71 в защитения от ЮНЕСКО исторически център, 209 в други централни райони и 198 в по-широкия център, са заявили, че са били принудени да напуснат домовете си, за да ги освободят за туристите. От Италианската асоциация на наемателите са изчислили, че около 1000 жители на Флоренция напускат центъра на града всяка година – независимо дали са изгонени от жилищата, които обитават под наем, или просто продават собствените си имоти, за да ги заменят с по-евтини. С непрекъснатото намаляване на свободните жилища, които могат да се наемат от жителите на града, и със затварянето на различни магазинчета, за да се преместят извън центъра, само за да има повече площ на разположение на хотелите и ресторантите, от асоциацията твърдят, че центърът на Флоренция се превръща в \"Ренесансов Дисниленд“. Един на всеки пет имота в историческия център на града е отдаден под наем чрез платформата Airbnb според изследване на университета в Сиена. Неговата лаборатория за социално-географски изследвания (Ladest) изчислява, че през 2017 г. почти 8 хил. имота или 21,4% от всички жилища в историческия център са били рекламирани като ваканционни имоти под наем за използване от туристи. Това е най-високият процент, отчитан в Италия. В Рим и Милано също все повече жилища се превръщат във ваканционни, но те съставляват по-малка част от общите налични жилища. Според международно проучване след Флоренция само Париж има по-висок дял на имоти, предлагани в Airbnb спрямо броя на постоянните жители на града. Повече новини четете на  .", "date": "2018.08.30", "title": "Флорентинци масово напускат домовете си заради туристите"}
{"url": "https://www.bgonair.bg/bulgaria/2018-08-30/sofiyski-motoristi-otkrivat-motouchilishte", "text": "\r\n На втори септември от 10:00 часа, на паркинга на столичен МОЛ, стартира първото по рода си мотоучилище за каране в градски условия. Организатори са  мотогрупата \"Софийски мотористи\", известни с различните си инициативи. Сред обучителите ще бъдат Георги Янчев и Мартин Райчев, дългогодишни членове на групата. \r\n  \r\n\"Културата на пътя се повишава, но остава проблемът с обратните завои и много други, които пречат на всички участници в движението\", казва Георги като допълва, че в България има много училища за мотористи, но предимно за желаещите да карат на писта. Различното при това е, че ще се наблегне на най-честите ситуации, при които един моторист може да изпадне в градски условия. Курсът ще бъде разделен на два модула – теория и практика.  В първата част ще се обяснят основни понятия, касаещи двуколесните моторни средства.  \r\nВъв втората, преподавателите ще показват различни маневри и ще следят учениците дали ги изпълняват правилно. \"Най-честата грешка, която наблюдавам, както при нас, така и при шофьорите е, че понякога губим внимание, докато караме\", казва Асен Цеков, лекар и член на групата. \r\n  \r\nИменно той обясни нагледно какво означава за един моторист понятието \"препятствие\" на пътя. ", "date": "2018.08.30", "title": "Софийски мотористи откриват мото училище"}
{"url": "https://www.bgonair.bg/bulgaria/2018-08-30/sagrazhdani-na-shofyora-na-avtobusa-kovcheg-s-podpiska-v-negova-podkrepa", "text": "\r\n Само за дни съгражданите на 59-годишния шофьор на автобуса, който катастрофира край Своге, събираха стотици подписи в негова подкрепа. По думите им в града няма човек, който да не се е подписал. От 10 години Мая Карамфилова е директор на училището в Божурище. Още тогава Григоров е шофирал по линиите, които са превозвали децата от близките села. \"За тези 10 години не сме имали нито един инцидент. Изключително коректни са като партньори\", обясни още директорката. В края на юли е последният път, в който Григор Григоров вози учителите от божуришкото училище \"Летец Христо Топракчиев“. Курсът е до Пазарджик.", "date": "2018.08.30", "title": "Съграждани на шофьора на автобуса-ковчег с подписка в негова подкрепа"}
{"url": "https://www.bgonair.bg/bulgaria/2018-08-30/razlivat-na-mazut-kray-sozopol-e-ovladyan", "text": "\r\n Новите проби на морската вода, които са взети от Басейнова дирекция на четири места в Созополския залив показват, че ситуацията с разлива на мазут от потъналия преди век кораб Мопанг е овладяна. Това съобщи в Созопол министърът на околната среда и водите Нено Димов, който провери на място как върви подготовката за операцията по източването на горивото. Днес е пристигнал нов катамаран с четири 6- тонни бетонни котви, с които ще бъде позициониран водолазния кораб. Доставени са и нови бонови заграждения, които да абсорбират останалите мазутни петна. Получени са и снимки на потъналия кораб от американските архиви, които ще покажат, къде точно са разположени резервоарите с мазута. Същинската операция по източването на горивото ще започне другата седмица. ", "date": "2018.08.30", "title": "Разливът на мазут край Созопол е овладян!"}
{"url": "https://www.bgonair.bg/bulgaria/2018-08-30/momcheto-koeto-se-naryaza-v-uasg-e-pretarpyalo-uspeshna-operatsiya", "text": "\r\n Подобрява се състоянието на 13-годишното момче, което пострада сериозно след инцидент в Университета по архитектура, строителство и геодезия в София. Детето е контактно и адекватно, но остава за активно наблюдение и лечение в \"Пирогов\". Има множество порезни рани, претърпяло е успешна операция. В сряда момчето се блъсна в стъклена врата, която разряза ръката му.  ", "date": "2018.08.30", "title": "Момчето, което се наряза в УАСГ, е претърпяло успешна операция"}
{"url": "https://www.bgonair.bg/denqt-on-air/2018-08-30/aleksi-stratiev-nov-organ-za-patna-bezopasnost-ne-e-nuzhen", "text": "\r\n Няколко дни след трагедията на пътя край Своге, където автобус падна в дере и 17 души загинаха, на заседание в Министерския съвет правителството реши да бори войната по пътищата със създаването на нов орган, който да поеме контрола и политиките в областта на пътната безопасност. Бившият началник на \"Пътна полиция\" Алекси Стратиев обаче беше категоричен, че се надява това да не стане. \"Действително е твърде безсмислено да се създава още администрация. Преди повече от 20 години имаше подобен орган, който беше Централна комисия по безопасността на движението и загиналите бяха два пъти повече от сега\", каза Стратиев в студиото на  . Бившият началник на \"Пътна полиция\" дори попита какво би правил такъв евентуален орган, в трагичен случай като този от края на миналата седмица край Своге. \"Този орган е излишен, той е просто да се замаже ситуацията, за да се каже, че нещо се прави за тази безопасност без реално това да се случи\", настоя Алекси Стратиев пред  . Той беше категоричен също, че повече резултат в борбата с жертвите на пътя ще има, ако новият Закон за движение по пътищата бъде написан правилно и добре. Освен това, според Стратиев, трябва в законодателството да се вкарат и санкции за хора от приемателни комисии и пътни органи, които също имат отношение към пътните произшествия и жертвите. По думите му това трябва да остане като извод от трагедията край Своге.", "date": "2018.08.30", "title": "Алекси Стратиев: Нов орган за пътна безопасност не е нужен!"}
{"url": "https://www.bgonair.bg/bulgaria/2018-08-30/sled-uvolnenieto-na-direktora-na-nimh-sluzhitelite-obyaviha-okupatsiya", "text": "След като ръководството на БАН прекрати мандата на проф. Христомир Брънзов като директор на Националния институт по метеорология и хидрология, служители обявиха, че няма да допуснат нито един служител на БАН в сградата на института.  Решението за отстраняването на проф. Брънзов бе взето с мнозинство, но не бе подкрепено от председателя на БАН акад. Юлиан Ревалски.  \r\nСред основните мотиви за отстраняването се посочват неспазване на разпорежданията на ръководството на Академията, както и на уронване на престижа ѝ като институция. В знак на солидарност с отстранения директор цялото ръководство на института подаде оставка, а служителите му взеха решение да окупират сградите на института, за да не допуснат новия директор и някой от ръководството на Академията. Пред   самите служители казаха, че постът ще остане денонощен, а ако се налага ще има и дежурство.", "date": "2018.08.30", "title": "След уволнението на директора на НИМХ: Служителите обявиха окупация"}
{"url": "https://www.bgonair.bg/denqt-on-air/2018-08-30/liderat-na-kt-podkrepa-toyagata-za-biznesa-nyama-da-sraboti-nagradata-da", "text": "\r\n Квотен принцип при назначаване на хора с трайни увреждания, според който работодатели с 20 до 49 работници трябва да назначат поне един човек с увреждане, с 50 до 99 - двама, със 100 и над 100 - четири процента от средносписъчния им състав.  Ако не се изпълнят тези квоти, работодателят внася всеки месец във фонда към Агенция за хората с увреждания такса в размер от 80 на сто от минималната заплата за всеки неназначен човек с увреждане. Това решение обаче предизвика гласове на недоволство сред представители на бизнеса. Мнението на председателя на КТ \"Подкрепа“ Димитър Манолов е, че практиката може да е европейска, но това не значи, че е правилна. \"Аз имам тежки възражения срещу всички неща, които се случват на квотен принцип. Прилагането на такъв принцип изисква някой да знае какво се случва на българския пазар на труда, а такъв човек няма. Склонен съм да се съглася с бизнеса - по-добре да има стимули за такива фирми\", уточни Манолов в \" \". Неговите очаквания за самия закон са, че той няма да направи нищо хубаво, а точно обратното. \"Да се хлъзнеш по плоскостта на евтиния популизъм, особено на такава тема, е доста лесно. Такива решения не бива да се вземат толкова бързо. Бизнесът ще намери 1000 начина законно да заобиколи тази разпоредба. Ако механизмът ще награждава този, който наема хора с увреждания, отново ще има тежки отклонения, но ще са повече ползите. Тоягата няма да сработи, наградата обаче ще е по-полезна\", категоричен е лидерът на КТ \"Подкрепа\" пред  .", "date": "2018.08.30", "title": "Лидерът на КТ \"Подкрепа\": Тоягата за бизнеса няма да сработи, наградата - да!"}
{"url": "https://www.bgonair.bg/bulgaria/2018-08-30/grazhdanite-na-svoge-izlyazoha-na-nov-protest-s-iskane-za-remont-na-patya-ubiets", "text": "\r\n Тази вечер жители на Своге се събраха на пореден протест с искане за приоритетен ремонт на пътя, край града, който през уикенда стана място, на което живота си изгубиха 17 души. Днес хората слязоха в пропастта, която погълна автобуса-ковчег. На мястото хората изразяват и подкрепата си за шофьора Григор Григоров, който към този момент е единственият обвинен за трагедията. Пред камерата на  протестиращите настояха да се даде приоритет за ремонт на опасното трасе и да има ревизия на целия път. Сред желанията им са и ремонт на завоя, където стана инцидента, да има също нови мантинели, а също и система за отводняване на пътя. Хората се заканват да продължат мирните си протести на място до края на следващата седмица, а след това в зависимост от реакцията на тяхното недоволство, ще стане ясно дали ще продължават с протестите си, но вече в София.", "date": "2018.08.30", "title": "Гражданите на Своге излязоха на нов протест с искане за ремонт на пътя-убиец"}
{"url": "https://www.bgonair.bg/world/2018-08-30/boyadisva-steni-i-kara-avtobus-kakva-e-istinata-za-kolinda-kitarovich", "text": "Популярността на президента на Хърватия – Колинда Грабар Китарович отдавна излезе извън пределите на Европа. След \"Мондиала\" в Русия, държавният глава е истински хит и в Индия, но благодарение на фалшива новина.  В социалните мрежи бяха разпространени нейни снимки, на които се вижда как сама боядисва апартамента си. В коментар към фотографиите обаче пише, че Китарович няма пари за бояджия, тъй като не краде от държавата за разлика от корумпираните управляващи в Индия.  Това не е първата подобна псевдоновина за президента на Хърватия. В Нигерия написаха, че Грабар Китарович лично е шофирала автобуса с националния отбор на страната при посрещането му в Загреб, след като футболистите завоюваха сребърните медали на \"Мондиала\" в Русия.", "date": "2018.08.30", "title": "Боядисва стени и кара автобус - каква е истината за Колинда Китарович"}
{"url": "https://www.bgonair.bg/world/2018-08-30/sasht-si-kazva-posledno-sbogom-s-dzhon-makkeyn", "text": "Жителите на Аризона си взеха последно сбогом с американския сенатор Джон Маккейн. Тленните останки на покойния ветеран бяха изложени за поклонение в ротондата на музея в щатския Конгрес. Там дойде и семейството на Маккейн, което се появява публично за пръв път откакто сенаторът почина от мозъчен тумор в събота, на 81-годишна възраст.  Днес през Финикс ще премине траурно шествие до баптистката църква в града, където ще има опело, а хората са поканени да застанат в шпалир по пътя.  На опелото слово ще произнесе и бившият вицепрезидент Джо Байдън. Утре в сградата на Капитолия във Вашингтон ще има друго прощаване с Маккейн – чест оказвана на малцина американци, а заключителната религиозна служба ще е в Националната катедрала във федералната столица.", "date": "2018.08.30", "title": "САЩ си казва последно сбогом с Джон Маккейн "}
{"url": "https://www.bgonair.bg/world/2018-08-30/ogromen-pozhar-plamna-v-industrialni-skladove-za-opasni-himikali-v-melbarn", "text": "Огромен пожар избухна в индустриални складове за опасни химикали в Мелбърн. Над 100 пожарникари се бориха с огъня, който се разпалваше допълнително от контейнерите с ацетон, съхранявани в помещенията.  Околните квартали бяха евакуирани, тъй като над мястото на пожара се издигаха огромни черни облаци дим и се носеше опасна задушлива миризма. Няма данни за пострадали. Причините за пожара се изясняват. ", "date": "2018.08.30", "title": "Огромен пожар пламна в индустриални складове за опасни химикали в Мелбърн"}
