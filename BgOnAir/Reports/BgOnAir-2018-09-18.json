{"url": "https://www.bgonair.bg/world/2018-09-18/targovskata-voyna-mezhdu-sasht-i-kitay-se-zadalbochava-tramp-nalozhi-novi-mita", "text": "Търговската война между САЩ и Китай се задълбочава. Американският президент Дооналд Тръмп спази обещанието си и обяви налагането на 10% мита на вноса на китайски стоки за 200 милиарда долара след затварянето на Уолстрийт.  Новата рестриктивна мярка влиза от сила от 24 септември. До края на годината митото трябва да скочи до 25%.", "date": "2018.09.18", "title": "Търговската война между САЩ и Китай се задълбочава: Тръмп наложи нови мита"}
{"url": "https://www.bgonair.bg/world/2018-09-18/tezhka-katastrofa-v-iran-vze-21-zhertvi-20-sa-raneni", "text": "Най-малко 21 души загинаха , 20 са ранени след като автобус се сблъска с цистерна в Иран. Катастрофата е станала снощи на около 250 км. югоизточно от Техеран. Любителски кадри показват горящия автобус.  Годишно по пътищата в Иран загиват около 17 хиляди души, основно заради неспазване на правилата за движение и неадекватни действия на спасителните служби. Иран е сред страните в света с най-ниско равнище на пътна безопасност, предават световни агенции.", "date": "2018.09.18", "title": "Тежка катастрофа в Иран взе 21 жертви, 20 са ранени"}
{"url": "https://www.bgonair.bg/denqt-on-air/2018-09-18/direktor-na-stolichno-uchilishte-digitalizatsiyata-e-badeshteto-na-obrazovanieto", "text": "\r\n Учениците от близо 50 училища в България няма да купуват бележници за новата учебна година. Въвежда се официален електронен дневник, който ще бъде под формата на мобилно приложение, а учителите и родителите ще могат да го използват на телефоните си. По думите на директора на столичното 51 СОУ \"Елисавета Багряна\" Асен Александров целта на дигитализацията е да улесни човека, а и да спести учебно време.  \"Ако един учител трябва да нанесе оценките и в бележника, и в дневника, това ще отнеме 5-6 минути. В електронния дневник пък ще отнеме 2-3 минути, защото всичко се прави заедно. Родителите пък ще разбират оценките веднага\", допълни още директорът на 51 СОУ в \"Денят ON AIR\". Според него, когато се предложи решение за олекотяване на раниците на децата, 10% от родителите скачат срещу промяната. \"В почти всички държави учебниците се качват на дигитални носители. Един учебник се използва за 5-6 минути в един час. За това време децата трябва да носят много килограми хартия, а това е безсмислено. Освен това в дигиталните учебници има линкове към видеа, картинки и други материали. На хартията пък не може това да се направи. Реално дигитализацията е бъдещето\", коментира Александров пред Bulgaria ON AIR.", "date": "2018.09.18", "title": "Директор на училище: Дигитализацията е бъдещето на образованието"}
{"url": "https://www.bgonair.bg/economy/2018-09-18/ministerstvoto-na-turizma-zalichava-neredovni-turoperatori", "text": "Министерството на туризма започва процедура по прекратяване на регистрацията и заличаване от Националния туристически регистър на общо 71 дружества, регистрирани като туроператори, съобщава министерството на туризма. Причината е, че компаниите не са представили задължителна застраховка \"Отговорност на туроператора\", което е изрично условие за извършване на туроператорска дейност, пише  . Процедурата се извършва със заповед на министъра на туризма Николина Ангелкова по предложение на Експертна комисия по регистрация на туроператори и туристически агенти към ведомството. Заличените дружества няма да бъдат премахнати от туристическия регистър, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона. Задължително условие е регистрираният туроператор ежегодно да сключва договор за застраховка \"Отговорност на туроператора\" с дружество по смисъла на Кодекса за застраховането и  да я представи на министъра на туризма. След това тя се вписва и в Националния туристически регистър. Основна част от дружествата, чиято регистрация ще бъде прекратена, са със седалища и адрес на регистрация в София, Варна и Бургас. Има и туроператори от Пловдив, Велико Търново, Плевен и Добрич.", "date": "2018.09.18", "title": "Министерството на туризма заличава нередовни туроператори"}
{"url": "https://www.bgonair.bg/denqt-on-air/2018-09-18/borisov-i-radev-v-zadochen-spor-za-nepodpisaniya-ukaz-koy-shte-nadvie", "text": "\r\n Борисов не е свикнал да му се противопоставят по толкова остър начин и то по устав. Премиерът показва, че не иска да дели тази власт, която е консолидирал около себе си. Едно от най-неприятните неща за правителството е, че ако гоненето по устав продължи, президентът ще надделее. Така политологът Георги Киряков коментира напрежението между \"Дондуков“ 1 и \"Дондуков“ 2, което се породи от отказа на президента Румен Радев да подпише указа за освобождаването на Младен Маринов като главен секретар на МВР. Според Киряков президентът използва инструментите за контрол над правителството доста добре. \"Президентът няма слабостите, които имаха предишни президенти, няма никакви съмнения в неговата почтеност. Той още не е натоварен политически толкова много, няма как да му намерят слабото място. Най-голямата слабост на Радев е, че го обявяват като \"президент на БСП\". Това определено руши авторитета на тази институция като независима\", обясни още експертът в \"Денят ON AIR\". По думите на политолога Страхил Делийски от президентството са решили да използват всеки повод, за да атакуват правителството. \"Радев е решил да покаже, че все пак има някакъв властови обект в държавата, който да казва на Борисов, че нещата няма да станат по неговия начин. Едва ли Радев без да иска бави устава, но това е един от малкото инструменти на президента, с които може да контролира правителството\", категоричен е Страхил Делийски пред Bulgaria ON AIR. Той е на мнение, че наскоро Радев определено успява да напипва слабите места на Борисов и правителството и надали мисли толкова за създаването на партия.", "date": "2018.09.18", "title": "Борисов и Радев в задочен спор за неподписания указ... Кой ще надвие?"}
{"url": "https://www.bgonair.bg/denqt-on-air/2018-09-18/krayat-na-makata-s-aets-belene-shte-doyde-ako-se-nameryat-investitori-smyata-ekspert", "text": "\r\n Националната електрическа компания ще трябва да плати още 32 млн. евро заради прекратяването на проекта за изграждане на АЕЦ \"Белене\", както и няколко милиона евро лихви. Причината е поредното загубено арбитражно дело, което бе заведено през юли 2014 година от компанията \"Уорли Парсънс\", чийто подизпълнител бе \"Риск инженеринг\". Окончателното решение на арбитражния трибунал е било взето на 6 септември, а с него се отхвърлят всички защитни тези на НЕК, въпреки платените от държавната фирма над 2,4 млн. евро за адвокатски хонорари - два пъти повече от разходите на ищеца \"Уорли Парсънс\". Енергийният експерт, проф. Атанас Тасев коментира в студиото на  , че отдавна е било ясно, че ще трябва да си платим. \"Проблемът е, че в един прекрасен момент, не си спомням кой, е отказал да плати фактурите и това пък е вече основание \"Уорли Парсънс\" да заведе арбитражно дело\", каза проф. Тасев. Той беше категоричен, че сумата, която НЕК ще трябва да плати може да прехвърли 40 милиона евро. \"НЕК отдавна е в технически фалит. Само пасивът по отношение на Белене 3 милиарда лева. НЕК отдавна потъна, но НЕК не може да фалира по действащия Закон за енергетиката, ако фалира пък настъпват колизии в държавата\", обясни енергийният експерт пред  . Проф. Атанас Тасев смята още, че за АЕЦ \"Белене\" има няколко варианта. Единият е да се намери инвеститор и така данъкоплатците да не плащат повече за тази централа, вторият е оборудването да се ползва за други централи, а третият - режем реакторите за скрап и по думите на проф. Тасев \"ставаме за смях\". Енергийният експерт беше категоричен, че България има нужда от ядрени централи.", "date": "2018.09.18", "title": "Краят на мъката с АЕЦ \"Белене\" ще дойде, ако се намерят инвеститори, смята експерт"}
{"url": "https://www.bgonair.bg/bulgaria/2018-09-18/voenen-s-globa-ot-1000-lv-razbil-nosa-na-momche-zakachal-dashterya-mu", "text": "Капитан от карловската бригада е глобен с 1000 лева след като разбил носа на 10-годишно момче. Това постанови военния съд в Пловдив. Причината за агресията на военния е доведената му дъщеря. Момиченцето и 10-годишното момче посещавали едно и също училище. Двамата са в трети клас и ходели заедно на занималня след часовете, съобщава . Момчето, обаче, не спирал да закача съученичката си – удрял я с пръчка, късал чорапогащника й и й правил т.нар. \"запалки\" по дупето. Момиченцето се оплакало на пастрока си, след като тормоза продължил няколко месеца. Показало кой я притеснява. В началото на декември м.г. третокласничката отново се оплакала, а няколко дни по-късно офицерът не бил на работа и забелязал момчето да се прибира от занималня. Униформеният спрял автомобила си, слязъл от колата и тръгнал към детето. Решил да го стресне, за да престане да безпокои дъщеря му. Хванал хлапето за дрехата и го зашлевил без да каже и дума. От носа на ученика текнала кръв, а той се подмокрил от страх. Разплакал се и хукнал към дома си. Родителите на момченцето веднага извадили медицинско свидетелство.", "date": "2018.09.18", "title": "Военен с глоба от 1000 лв.: Разбил носа на момче, закачал дъщеря му"}
{"url": "https://www.bgonair.bg/world/2018-09-18/chovek-zagina-sled-srutvane-na-skele-v-madrid", "text": "Един човек загина, а 12 са ранени след срутване на скеле в хотел Риц в Мадрид. Инцидентът се е случил по време на ремонтни дейности. Хотелът се реновира от февруари и се очаква да отвори врати в края на следващата година.  ", "date": "2018.09.18", "title": "Човек загина след срутване на скеле в Мадрид"}
{"url": "https://www.bgonair.bg/world/2018-09-18/nikolas-maduro-nagava-v-istanbul-a-sanarodnitsite-mu-slabeyat", "text": "Гняв във Венецуела, заради угощение на президента Николас Мадуро в Истанбул. Той посети един от най-скъпите ресторанти в мегаполиса - барбекю заведение на Нусрет Гьокче. Той е един от най-известните турски готвачи, който лично му приготви скъпо блюдо от месо. Мадуро гостува в ресторанта, по време на спирка в Турция, на връщане от визита в Китай. В момента, в който видеото беше публикувано в профила в Instagram на Гьокче, то предизвика бурни реакции и недоволство във Венецуела. Там червеното месо се смята за абсолютен лукс от месеци насам. Две-трети от венецуелците са отслабнали през последните години, заради недостига на храна по магазините, а страната е в тежка криза, именно заради управлението на президента Мадуро. ", "date": "2018.09.18", "title": "Николас Мадуро нагъва в Истанбул, а сънародниците му слабеят"}
{"url": "https://www.bgonair.bg/world/2018-09-18/tayfunat-manghut-vze-4-zhertvi-v-kitay", "text": "Тайфунът Мангхут, най-мощната стихия за тази година, взе 4 жертви в Китай.  Страната бе ударена с буреносни ветрове със скорост почти 200 километра в час и с проливни дъждове.  Повече от 3 милиона души от крайбрежните райони бяха евакуирани заради опасни приливни вълни.  Бурята премина и през Хонконг, където успя да разлюлее огромните небостъргачи. По улиците на мегаполиса нивото на водата достигна близо метър, а очевидци разказват, че в нея плуват риби.  В съседно Макао заради бурята бяха затворени известните казина – нещо, което се случва за първи път в историята на автономния район. При преминаването си над Филипините Мангхут взе 65 жертви.", "date": "2018.09.18", "title": "Тайфунът Мангхут взе 4 жертви в Китай"}
{"url": "https://www.bgonair.bg/world/2018-09-18/25-sa-veche-zhertvite-na-uragana-florans-v-sasht", "text": "Броят на жертвите на тропическата буря \"Флорънс\" достигна 25 души. Мащабни наводнения продължават да създават хаос в югоизточните щати, докато спасители се надпреварват с времето, за да окажат помощ на хванатите във водния капан хора.  Очаква се стихията да се отклони на североизток и да донесе още проливни дъждове над вече залетите от вода Северна и Южна Каролина и в западната част на щата Вирджиния.  Нареждането за евакуация остава в сила в няколко окръга.", "date": "2018.09.18", "title": "25 са вече жертвите на урагана \"Флорънс\" в САЩ"}
{"url": "https://www.bgonair.bg/world/2018-09-18/liderite-na-severna-i-yuzhna-koreya-tarsyat-reshenie-za-yadrenoto-razorazhavane", "text": "Южнокорейският президент Мун Дже Ин пристигна в Пхенян, където бе посрещнат от лидера на Северна Корея Ким Чен Ун. Това е третата среща между двамата лидери за последната година.  Те трябва да намерят решение за ядреното разоръжаване на Северна Корея и да изготвят съвместна декларация за края на на Корейската война от 1950-1953 г. Войната приключи с примирие, но без да бъде подписан мирен договор.  Така водените от САЩ сили на ООН и Южна Корея на практика все още са в състояние на война със Севера. Пхенян и Вашингтон спорят кое да е първо - дали ядреното разоръжаване или прекратяването на войната.", "date": "2018.09.18", "title": "Лидерите на Северна и Южна Корея търсят решение за ядреното разоръжаване"}
{"url": "https://www.bgonair.bg/world/2018-09-18/orban-i-putin-shte-obsazhdat-v-moskva-tsenita-na-ruskiya-gaz-za-ungariya", "text": "Унгарският премиер Виктор Орбан пристига днес на работно посещение в Русия. В Москва се очаква да се срещне с президента Владимир Путин, с когото ще бъдат обсъдени ключови въпроси, свързани с бъдещото развитие на руско-унгарското сътрудничество, включително и вносът на руски газ за Будапеща.  Визитата на Орбан в Русия се провежда в момент на обтегнати отношения между Унгария и Европейския съюз.  Миналата седмица Европейският парламент прие резолюция, с която иска от Европейския съвет да бъде задействан чл. 7, параграф 1 от Договора за Европейския съюз спрямо Унгария.  Причината - съществува очевиден риск от тежко нарушение от страна на Унгария на ценностите, на които се основава Европейският съюз.", "date": "2018.09.18", "title": "Орбан и Путин ще обсъждат в Москва цената на руския газ за Унгария"}
{"url": "https://www.bgonair.bg/world/2018-09-18/ruski-voenen-samolet-izchezna-nad-sredizemno-more", "text": "\r\n Руски военен самолет Ил-20 с 14 души на борда изчезна от радарите късно снощи над Средиземно море. Бойната машина се е връщала към авиобазата си, когато е попаднала на въздушна атака на израелски изтребители Ф-16 срещу сирийски обекти.  Нападението е дошло откъм Средиземно море и сирийската зенитна артилерия е успяла да прихване няколко от изстреляните ракети. От израелските военновъздушни сили отказаха категорично да коментират чужди доклади, намекващи, че те са свалили руския самолет.  От своя страна САЩ защитиха съюзника си и обвиниха за инцидента сирийската противовъздушна отбрана, която по погрешка е стреляла по военните на Москва.  В същото време по непотвърдена информация в Средиземно море е била засечена френска фрегата, която е обстрелвала цели в Сирия. Френските власти категорично отрекоха да са отговорни за руския самолет.", "date": "2018.09.18", "title": "Руски военен самолет изчезна над Средиземно море"}
{"url": "https://www.bgonair.bg/science/2018-09-18/ferrari-planira-da-pusne-15-novi-modela-na-pazara", "text": "Италианската автомобилна компания Ferrari планира да пусне на пазара 15 нови модела, сред които са хибридни и SUV версии, като това е част от стратегията ѝ за удвояване на печалбата до 2022 г., съобщава  . Производителят на луксозни и високоскоростни автомобили се стреми да увеличи годишната си печалба до 2.1 млрд. долара до 2022 г., което надвишава поставената цел от бившия изпълнителен директор на компанията Серджо Маркионе за 2 млрд. долара. Настоящият изпълнителен директор на Ferrari Луи Камилери успя да увери инвеститорите, че компанията може да поддържа сегашния сериозен ръст. Цената на акциите на италианската компания се повиши с 8% на 1-ви август, когато Камилери определи целите на Маркионе като вдъхновяващи. Фирмата представи едноместния модел Monza SP1 и двуместния Monza SP2, кабриолет версии и лимитирана серия спортни автомобили. Ръководството обещава, че ще увеличи вариантите на високоскоростния автомобил Gran Turismo, като ще се фокусира върху дизайна и удобствата в него. Големите надежди на компанията за сериозен ръст на продажбите са насочени към новия SUV модел Purosangue. Камилери акцентира, че този модел ще бъде „уникален, елегантен, мощен, удобен, просторен и добре подвижен“. Снимка: Pixabay", "date": "2018.09.18", "title": "Ferrari планира да пусне 15 нови модела на пазара"}
{"url": "https://www.bgonair.bg/reportazhi/2018-09-18/burgas-rotvayler-nahapa-rakata-na-zhena-stopankata-se-izdirva", "text": "\r\n Пореден случай на агресия от куче. Този път в Бургас. Жена е била нападната и ухапана от ротвайлер в близост до градски парк, пълен с деца. Аделина минавала по улицата, когато се разминава с млада жена с черен ротвайлер, който изръмжал и я захапал за ръката. Жената изпада в шок, а стопанката на кучето дори не се опитва да помогне. Съпругът на Аделина получил обаждане от нахапаната си жена, тръгва към нея и я открива в аптека и плачейки.  Аделина днес се върна в аптеката, за да благодари за оказаната първа помощ.  В Бургас е разрешено свободното разхождане на кучета само в 7 обособени зони. За нарушителите се налагат санкции. За без поставен повод сумата е фиксирана в закона тя е 100 лв. За необоснована агресия от 100 до 250 лв. и за непоставен чип е 200 лв. Стопанката на агресивното куче все още се издирва. Аделина ще си търси правата по съдебен път. ", "date": "2018.09.18", "title": "Бургас: Ротвайлер нахапа ръката на жена, стопанката се издирва"}
{"url": "https://www.bgonair.bg/bulgaria/2018-09-18/izdirvat-18-godishnata-silviya-petrova-ot-dimitrovgrad", "text": "18-годишно момиче от Димитровград е в неизвестност. Силвия Петрова е обявена за общодържавно издирване от родителите ѝ. Девойката е забелязана последно в Димитровград тази събота.  От полицията съобщиха, че са предприети мерки и вече се извършват усилени действия по търсене на момичето. Снимката на Силвия бе публикувана и в социалните мрежи от нейни съученици.  Тя е висока и слаба, с тъмна коса и сини очи. Според съучениците на момичето, то е умно и интелигентно, но по - свито, притеснително и неконтактно. Апелът е към всеки, който разполага с информация за Силвия , да подаде сигнал в най-близкото районно полицейско управление или на телефон 112.", "date": "2018.09.18", "title": "Издирват 18-годишната Силвия Петрова от Димитровград"}
{"url": "https://www.bgonair.bg/bulgaria/2018-09-18/babh-se-zhalva-v-prokuraturata-v-bolyarovo-nyamame-dostap", "text": "Вече втори месец собствениците на местна ферма в град Болярово и техни съмишленици не допускат специалистите на БАБХ на територията на стопанството, като по този начин ги възпрепятстват да ликвидират огнището на заразата и да спрат разпространяването на инфекцията, се посочва в информацията. Българската агенцията по безопасност на храните /БАБХ/ е изпратила писмо до главния прокурор Сотир Цацаров във връзка с организираното противодействие срещу ветеринарните власти в града, където беше констатирана чума по дребните преживни животни през юли, съобщават от агенцията. \"Адекватните мерки налагат унищожаване на всички дребни преживни животни в обекта в Болярово, основно почистване и дезинфекция\", обяснява изпълнителният директор на БАБХ д-р Дамян Илиев в писмо до главния прокурор и министъра на правосъдието Цецка Цачева. От 18 юли 2018 г. - датата на опита за връчване на протокола, доказващ наличието на заболяване на животните, до днес на официалните ветеринарни лекари се отказва достъп до фермата и до животните по различни начини. Това е едно от най-сериозните нарушения на Закона за ветеринарномедицинската дейност, водещо до невъзможност за гарантиране здравния статус на животните в страната и безопасността им за населението, мотивира се в писмото д-р Илиев. Той моли да бъдат предприети действия, които да създадат възможност за прилагане на мерките за спиране на заразата. Също така настоява да се потърси административна и финансова отговорност от лицата, възпрепятстващи работата на ветеринарните власти.", "date": "2018.09.18", "title": "БАБХ се жалва в прокуратурата: В Болярово нямаме достъп"}
{"url": "https://www.bgonair.bg/bulgaria/2018-09-18/predstaviha-nay-noviya-f-16-chrez-trenazhor-v-sofiya", "text": "\r\n След като България отправи запитване към 7 държави и фирми за закупуване на нов изтребител за българските Военновъздушни сили, в София американската фирма представи своя най - модерен вариант на бойния изтребител F - 16. Това е един от най-успешните бойни самолети, а в София той беше представен чрез тренажор, на който евентуално ще се обучават и българските пилоти. \n На представянето в столицата присъстваха летци от родните ВВС и председателят на комисията по отбрана ген. Константин Попов, пред които бяха представени предимствата на този модел F - 16, който разполага с динамичен радар и система за извеждане на самолета от аварийни ситуации. Евентуално такива машини могат да се купят от Израел или Португалия, а Соломон Паси коментира евентуалната покупка на нов изтребител и подчерта, че това е политика. По думите му трябва да купим самолет от наши съюзници. Дали и с кого ще има сделка, трябва да реши правителството.", "date": "2018.09.18", "title": "Представиха най-новия F - 16 чрез тренажор в София"}
{"url": "https://www.bgonair.bg/bulgaria/2018-09-18/nepravitelstveni-organizatsii-na-protrest-sreshtu-direktora-na-agentsiyata-za-horata-s-uvrezhdaniya", "text": "\r\n Неправителствени организации излязоха на протест срещу изпълнителния директор на Агенцията за хората с увреждания Минчо Коралски.  Те поискаха оставката му, защото смятат, че е представил в чужбина невярна информация за държавната политика спрямо тях. Това се случило по време на участието му в сесия на Комитета на ООН в Женева.", "date": "2018.09.18", "title": "Искат оставката на директора на Агенцията за хората с увреждания"}
{"url": "https://www.bgonair.bg/bulgaria/2018-09-18/masov-romski-boy-predizvika-obshtestveno-nedovolstvo-v-kazanlak", "text": "Обществено недоволство в Казанлък. Причината е масов бой на роми след първия учебен ден в самия център на града. На кадрите се вижда, че в мелето са участвали поне 100 души.  От полицията съобщиха, че са взели показания от двама души на 20 и 18 години, които са предизвикали сбиването. По непотвърдена информация участниците в масовия бой са ученици от съседни на Казанлък населени места, които учат в града.  Причината за сбиването била свада за момиче. Днес в 18 часа пред общината ще има протест срещу нарастващото напрежение в района. На срещата се очаква да присъстват представители на Общината и полицията.", "date": "2018.09.18", "title": "Масов ромски бой предизвика обществено недоволство в Казанлък"}
{"url": "https://www.bgonair.bg/bulgaria/2018-09-18/meteorolozite-spirat-s-protestite-otdelyat-se-ot-ban", "text": "Денонощна прогноза за времето ще има, протестите на метеоролозите спират. Българската академия на науките и протестиращите синоптици подписаха споразумение за това как ще се отделят от академията. До края на деня се очаква да бъдат разгледани кандидатурите за временен директор на Института, който от 20 дни е без ръководство. Според споразумението функциите на Института по метеорология и хидрология трябва да преминат към изследователски институт, създаден от Министерския съвет.", "date": "2018.09.18", "title": "Метеоролозите спират с протестите - отделят се от БАН"}
{"url": "https://www.bgonair.bg/bulgaria/2018-09-18/psihichno-bolen-prostrelya-v-glavata-politsay-v-sofiya", "text": "\r\n Полицай от Трето районно полицейско управление е бил прострелян в центъра на София по време на изпълнение на служебните му задължения.  Органите на реда са били повикани заради буйстващ мъж. По-късно той е прострелял полицая в главата със самоделно оръжие. Стрелецът е задържан от полицията, предаде репортер на Bulgaria ON AIR. \"В 11:29 часа сме били повикани от Трето РПУ за психично болен човек. 7-8 минути са били нужни на линейката да стигне до мястото. През това време се случва това прострелване на полицая\", обясни говорителят на Спешна помощ Катя Сунгарска за Новинте ON AIR.  От думите ѝ стана ясно още, че колегите му са го качили в техен автомобил и сами са го откарали в \"Пирогов\". Полицаите отказват повиканата линейка, за м омента няма нужда от преглед на психично болния човек.  Пострадалият полицай е с 10 годишен стаж. Няма опасност за живота му.  21-годишният стрелец е арестуван, а майка му и друг роднина, който присъствал на инцидента, са разпитани. В продължение на години момчето живеело във Франция. Не е регистрирано в нито едно лечебно психиатрично заведение у нас. ", "date": "2018.09.18", "title": "Психично болен простреля в главата полицай в София!"}
{"url": "https://www.bgonair.bg/bulgaria/2018-09-18/vsyako-chudo-za-tri-dni-antipravitelstveniyat-protest-pred-ns-sabra-edva-30-dushi", "text": "\r\n Трети пореден ден на антиправителствен протест в центъра на София.  Организаторите твърдят, че протестът е на българите в чужбина, които искат промяна в политическата система. След многобройната демонстрация в неделя, днес пред парламента се събраха едва 30 души. Въпреки това те бяха доста шумни, предаде репортерът на   Иван Иванов. Исканията им остават непроменени. Те настояват за смяна на политическата система у нас, както и за оставката на правителството. Планираният за вечерта протест най-вероятно няма да се състои заради малкия брой на участниците в него. На 26 септември пък демонстрантите планират да изразят недоволството си пред сградата на Европейската комисия в Брюксел. Протест ще има и във Виена. От следващата седмица започват и два референдума. Единият - местен срещу билетчето за градския транспорт в София, което е на стойност 1,60 лв. Другият - национален - срещу управлението на правителството.", "date": "2018.09.18", "title": "Всяко чудо за три дни: Антиправителственият протест пред НС събра едва 30 души"}
{"url": "https://www.bgonair.bg/bulgaria/2018-09-18/podpisat-na-radev-ne-e-neobhodim-za-mladen-marinov-smyata-borisov", "text": "\r\n Първи коментар на премиера Бойко Борисов след казуса с подписването на указа от президента Румен Радев за освобождаването на главния секретар на МВР Младен Маринов - предложен за нов вътрешен министър.  Борисов е категоричен, че не е било необходимо да координира с президента предложението Маринов да бъде освободен от поста. По думите на министър-председателя Младен Маринов сам е пожелал да се оттегли и това не налагало процедутата да се координира с държавния глава. Премиерът подчерта, че това съгласуване е задължително само при назначаването на нов главен секретар. \"Главният секретар иска да стане министър. Какви мотиви да напише?\", заяви Борисов. Премиерът е заръчал да не се гласуват рокади в кабинета преди подписването на указа. И днес Румен Радев не подписа молбата на Младен Маринов за напускане на поста главен секретар в МВР. Аргументът на президента: процедурата не е съгласувана с него. Вчера държавният глава отказа предложената от коалицонните партньори в управлението среща.  БСП също обявиха, че няма да откликнат на молбата на ГЕРБ да помолят президента да задвижи процедурата.", "date": "2018.09.18", "title": "Подписът на Радев не е необходим за Младен Маринов, смята Борисов"}
