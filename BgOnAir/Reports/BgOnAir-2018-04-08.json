{"url": "https://www.bgonair.bg/bulgaria/2018-04-08/radev-za-velikden-neka-tvorim-dobro-dori-kogato-sreshtame-vrazhdebnost", "text": "Президентът на България Румен Радев също избра социалната мрежа Facebook, за да отправи своите пожелания за Великден. \"Христос воскресе! Скъпи сънародници, във великия ден на Христовото Възкресение нека си пожелаем да крепне вярата, надеждата и любовта между всички нас, българите.  Да не слабее волята ни да творим добро, дори когато срещаме неразбиране и враждебност. В изпитанията да не губим надеждата си, защото всеки Великден ни връща упованието в справедливостта и живота. Да обичаме ближния си, защото любовта е празна дума, ако не обърнем внимание на хората, които са непосредствено до нас\", обърна се към българите Радев.", "date": "2018.04.08", "title": "Радев за Великден: Нека творим добро, дори когато срещаме враждебност!"}
{"url": "https://www.bgonair.bg/bulgaria/2018-04-08/rodnite-polititsi-otpraviha-svoite-onlayn-velikdenski-pozhelaniya", "text": "Още рано сутринта водещите политици у нас отправиха празнични поздрави в социалните мрежи. Минути след полунощ премиерът Бойко Борисов написа в профила си във Facebook: \"Христос Воскресе! На този светъл празник пожелавам на всички много здраве, благополучие и щастие. Нека делата ни бъдат водени от доброто\". Президентът Румен Радев пожела крепка вяра, надежда и любов и призова да не слабее волята ни да вършим добро.  \"Мир и благодат на всички\" - това написа под своя снимка с великденски яйца лидерът на БСП Корнелия Нинова, а Цветан Цветанов от ГЕРБ призова да се обичаме и да бъдем добри хора.", "date": "2018.04.08", "title": "Родните политици отправиха своите онлайн Великденски пожелания"}
{"url": "https://www.bgonair.bg/world/2018-04-08/rusiya-otbelyaza-vazkresenieto-s-tarzhestvena-tseremoniya-i-shestviya", "text": "Тържествена церемония по случай Великден отслужи и руският патриарх Кирил. Президентът Владимир Путин присъства на литургията в храма „Христос Спасител“ в Москва.  Православните църкви и катедрали по света посрещнаха Великден с тържествени церемонии. Тържествата завършиха с огромни шествия с кръстове и икони, а поклонниците пееха \"Христос воскресе!\".", "date": "2018.04.08", "title": "Русия отбеляза Възкресението с тържествена церемония и шествия"}
{"url": "https://www.bgonair.bg/economy/2018-04-08/gratskite-domakinstva-shte-plashtat-po-evtin-tok-s-pomosht-ot-es", "text": "Европейската инвестиционна банка (ЕИБ) обяви, че ще подпомогне намаляването на сметките за ток, които гръцките домакинства плащат, като ги стимулира да подобрят енергийната си ефективност. 100 млн. евро ще бъдат заети на най-голямата гръцка банка \"Пиреус\" за отпускане на заеми за подобряване на консумацията на ток в съществуващите жилища, за подобряване на уличното осветление и за водните помпи на ток, използвани от частни лица. Финансовата инжекция от банката, която е собственост на 28-те правителства на страните от ЕС, ще подобри условията, при които се отпускат заемите за подобряване на енергийната ефективност и ще увеличи размаха на програмата на гръцката \"Пиреус\", като покрие 80% от финансовите ѝ рискове от отпускане на кредити на граждани, се казва в съобщение на ЕИБ. Според европейската банка това ще доведе до намаляване на сметките за ток на  гръцките домакинства в следствие на намаляване на енергийното им потребление, предаде  . Заемът от 100 млн. е най-големият по рода си в ЕС, отпускан от ЕИБ по програмите за енергийна ефективност, и ще позволи на граждани от цяла Гърция да се включат в нея. По данни на Европейската комисия номинално цените на електричеството са най-ниски в България, докато най-високите са в Дания и в Германия. Гръцкият ток е на стойност под средната за ЕС, като Атина се нарежда 11-а след Швеция и преди Кипър с 1,94 евро за Кв/ч електроенергия при €0,96 за България. Преизчислено през доходите обаче българите плащат най-скъпо тока в цяла Европа, следвани от латвийците и шведите. Спрямо доходите електричеството е най-евтино в Люксембург и в Холандия. Според специализирания блог Storm Report средният българин плаща 3% от месечния си доход за разходите си за ток при 1.9% в ЕС. Гръкът дава 2 на сто от месечния си доход за сметката за електричество.", "date": "2018.04.08", "title": "Гръцките домакинства ще плащат по-евтин ток с помощ от ЕС"}
{"url": "https://www.bgonair.bg/bulgaria/2018-04-08/velingrad-pobedi-vashington-po-boyadisvane-na-yaytsa", "text": "Успяхме! България се сдоби с рекорд за \"Гинес\" за най-много боядисани великденски яйца. В събитието, водено от Тити Папазов, се включиха точно хиляда души, сред тях и деца от центрове за настаняване в приемни семейства.  Боядисаните здрави яйца във Велинград са 990. Досегашният рекорд принадлежеше на Вашингтон, където през 2014 година бяха боядисани 582 яйца.  Преди да бъдем вписани в \"Кигата на Гинес\" обаче предстоят процедури по одобрение, които продължават между два и шест месеца.", "date": "2018.04.08", "title": "Велинград победи Вашингтон по боядисване на яйца!"}
{"url": "https://www.bgonair.bg/world/2018-04-08/parlamentarni-izbori-v-ungariya-shte-specheli-li-orban-pak", "text": "Съдбоносни парламентарни избори в Унгария. Очаква се премиерът Виктор Орбан да запази лидерството си и да спечели трети пореден мандат.  Той проведе активна предизборна кампания, която почти изцяло се фокусира върху заплахата, породена от миграцията.  Орбан вече упражни правото си на вот и заяви, че гласува за бъдещето на Унгария. ", "date": "2018.04.08", "title": "Парламентарни избори в Унгария: Ще спечели ли Орбан пак? "}
{"url": "https://www.bgonair.bg/bulgaria/2018-04-08/krasta-nad-blagoevgrad-plamna-ot-velikdenskite-praznichni-svetlini", "text": "\r\n В Благоевград светлини озариха кръста над града, разположен в основата на мемориала \"Памет и вяра\". Стотици посрещнаха Христовото възкресение и в църквата \"Въведение Богородично\". Точно в полунощ събралите се в двора на църквата се поздравиха за най-големия православен християнски празник. Благодатният огън, донесен от Йерусалим, пристигна в храма малко преди полунощ.", "date": "2018.04.08", "title": "Кръстът над Благоевград пламна от Великденските празнични светлини"}
{"url": "https://www.bgonair.bg/world/2018-04-08/maltiyski-tanker-katastrofira-v-istoricheska-kashta-na-bosfora", "text": "\r\n Малтийски танкер се блъсна в историческа къща на брега на Босфора и разруши голяма част от нея.  Най-вероятната причина за инцидента е срив в системата за управление. На кадри от любителско видео се вижда как корабът, с дължина 225 метра, удря къщата и я руши.  Не се съобщава за пострадали при инцидента.", "date": "2018.04.08", "title": "Малтийски танкер \"катастрофира\" в историческа къща на Босфора"}
{"url": "https://www.bgonair.bg/bulgaria/2018-04-08/vzriviha-zabravenata-korozirala-granata-v-pleven", "text": "Военните унищожиха невзривена корозирала граната, която беше открита в частен дом в село Деков, в района на Плевен.  Военнослужещи от Сухопътните войски проверили боеприпаса, транспортирали го и го унищожили на обезопасен полигон в района.", "date": "2018.04.08", "title": "Взривиха забравената корозирала граната в Плевен"}
{"url": "https://www.bgonair.bg/world/2018-04-08/karvaviyat-velikden-v-myunster-izklyucheno-e-da-e-terorizam", "text": "\r\n Все още не е ясен мотивът за вчерашното нападение с микробус в германския град Мюнстер. При атаката загинаха двама души, а нападателят се самоуби. Изключена е версията за тероризъм при вчерашното нападение в Мюнстер. Двете жертви са мъж и жена на 65 и 51 години. Други 20 души бяха ранени.  Нападателят е германски гражданин на 48-години. Според местната полиция в миналото е имал психични проблеми и е заплашвал със самоубийство.  Все още обаче се изяснява дали извършителят е имал съучастници. Това твърдят източници от германското разузнаване. От външно министерство уверяват, че няма пострадали българи. Разследването по случая продължава. Днес следобед се очаква полицията да изнесе повече данни. На този етап се знае, че нападателят е германец с психически проблеми, роден през 1969 година, каквито публикации се появиха в местната преса.  Той е живеел на 2 километра от мястото на атаката. Известно е, че е правил опити за самоубийство и е имал намерение да пробва отново. Имал е проблеми в работата си, а в миналото се е занимавал с наркотрафик. Много хора вече се включиха в кампанията на университетската клиника в Мюнстер и дариха кръв за пострадалите. \r\n  ", "date": "2018.04.08", "title": "Кървавият Великден в Мюнстер: Изключено е да е тероризъм!"}
{"url": "https://www.bgonair.bg/world/2018-04-08/nov-razstrel-v-sasht-22-godishen-ubi-trima-i-se-ukri", "text": "Нова трагедия се разигра в САЩ, след като млад мъж откри стрелба в частен автобус за развлечения в град Рокфорд, щата Илинойс. Трима души са загинали, съобщава Fox News. По данни на полицията инцидентът станал около 3:30 часа през нощта в събота. Шофьорът на автобуса, нает от пътниците предишната вечер, е подал сигнала към полицията и е изчакал органите на реда на бензиностанция, предаде  . Стрелецът е идентифициран и полицията го издирва. Това е 22-годишен афроамериканец на име Рахим Кинг. Полицията помоли хората за съдействие, като посочи, че младият мъж вероятно е въоръжен и е опасен.", "date": "2018.04.08", "title": "Нов разстрел в САЩ – 22-годишен уби трима и се укри"}
{"url": "https://www.bgonair.bg/world/2018-04-08/himicheska-ataka-v-siriya-izbi-desetki-semeystva", "text": "Най-малко 70 души са загинали вследствие на химическа атака в последния бунтовнически бастион в Източна Гута, Сирия.  Стотици са ранени при атаката. Според доброволческата спасителна организация \"Белите каски\" хеликоптер е хвърлил варел, пълен с експлозиви и химикали.  Цели семейства са се задушили в мазетата си от отровния газ. От началото на месеца повече от 150 000 души са напуснали Източна Гута.", "date": "2018.04.08", "title": "Химическа атака в Сирия изби десетки семейства"}
{"url": "https://www.bgonair.bg/world/2018-04-08/pozhar-v-tramp-tauar-vze-zhertva-i-rani-chetirima", "text": "Един мъж загина, а четирима пожарникари са с леки наранявания при пожар, който горя снощи в апартамент на 50-ия етаж на \"Тръмп тауър\" в Ню Йорк.  Жертвата, 67-годишен мъж, е намерен в безсъзнание в апартамента и починал в болница. Около 200 пожарникари са участвали в потушаването на огъня, който е с четвърта степен на сложност, заради високия етаж, на който се е запалил.  Никой от семейство Тръмп не е бил в сградата по времето на пожара.", "date": "2018.04.08", "title": "Пожар в \"Тръмп тауър\" взе жертва и рани четирима"}
{"url": "https://www.bgonair.bg/bulgaria/2018-04-08/noshtniyat-sofiyski-transport-pribra-chestvashtite-velikden-ot-hramovete", "text": "\r\n В София навръх Великден тръгна нощният градски транспорт. Стотици се возиха в него на връщане от храмовете, в които посрещнаха Възкресението.  Занапред нощем в столицата ще се движат автобуси по четири линии, които свързват големите крайни квартали с центъра.  Цената за пътуване през нощта е два лева, но всички останали карти и билети за градския транспорт не важат за нощното пътуване. Автобусите се движат на интервал от 40 минути.", "date": "2018.04.08", "title": "Нощният софийски транспорт прибра честващите Великден от храмовете"}
{"url": "https://www.bgonair.bg/bulgaria/2018-04-08/hristos-voskrese-zdrave-i-lyubov-na-vsichki", "text": "Христос Воскресе! Православните християни у нас и по света посрещат най-светлия празник - Възкресение Христово. Това е денят, в който синът Божи Иисус Христос възкръсва на третия ден, след като е разпънат на кръст и погребан. \n В нощта на Великден миряните отиват на църква и палят свещи, като е хубаво да занесат благодатния огън в дома си за здраве и благодат. След това деца и възрастни се чукат с червени яйца. Вярва се, че този, чието яйце се окаже най-здраво, по народно му борец или бияч, ще бъде най-здрав през годината. Червените яйца са символ на Христовата мъченическа кръв, а козунакът е символ на агнеца Божий – Христос. А след това с поздрава: \"Христос Воскресе – Во истина Воскресе\" вярващите ще се поздравяват следващите 40 дни. Екипът на   ви пожелава Великденските празници да ви донесат здраве, мир, надежда и красиви моменти с любимите хора! И нека никога да не забравяме, че Господ ни е създал човеци, за да носим човещината в себе си.", "date": "2018.04.08", "title": "Христос Воскресе! Здраве и любов на всички!"}
{"url": "https://www.bgonair.bg/bulgaria/2018-04-08/neofit-nyamame-pravo-da-skarbim-vazkresenie-e", "text": "\r\n Стотици миряни се събраха на тържествена Великденска литургия в храм-паметника \"Св. Александър Невски\" в София водена от Патриарх Неофит. \"В Христовото Възкресение е основанието и силата на нашата вяра, в него е залогът и на нашата надежда\", каза в словото си патриарх Неофит, отправено към многобройния богомолен народ, изпълнил площада пред патриаршеската катедрала \"Св. Александър Невски\" за вечерното богослужение за Възкресение Христово. Земя и небе ликуват и възгласят: \"Ден на възкресение е... Пасха е, Господня Пасха!\". Ден на светлината и живота, на радостта и веселието - ден за тържество и ликуване. Ден, който Господ е сътворил, за \"да се зарадваме и да се развеселим в него\", каза в словото си българският патриарх. \n Негово светейшество подчерта, че това е ден, в който нямаме право да скърбим, защото сме обгърнати от всепобеждаващата Божия любов и трябва да забравим за всичко онова, що ни угнетява и помрачава живота ни, и като разтворим сърцата си докрай, на всички \"да кажем: братя и всичко да простим заради Възкресението\". В светлото утро на славната Христова победа над смъртта поздравявам и приветствам всички вас, обични духовни чеда в Родината и далеч от родния край, и молитствам, щото радостта от Възкресението всякога да съпътства вас, вашите домове и семейства. Като съгрява в сърцата ви онзи мир, вяра и надежда, които Богочовекът, Господ наш Исус Христос, донесе в нашия свят. Любовта и мирът на победно възкръсналия от мъртвите Господ наш Исус Христос, и общението в Светия Дух да бъдат с всички нас - благослови вярващите българският патриарх. Пред катедралния храм точно в полунощ патриарх Неофит поздрави с \"Христос Воскресе\" всички миряни, дошли на празничното богослужение. Прозвучаха също евангелието и тропарът за Възкресение и радостните възгласи: \"Христос воскресе - Во истину воскресе!\", съпроводени от тържествения звън на камбаните на катедралата \"Св. Александър Невски\". В началото на богослужението с литийно шествие в храма беше донесен Благодатният огън, който беше пренесен от Божи гроб в Йерусалим от българска църковно-държавна делегация, предаде  .", "date": "2018.04.08", "title": "†Неофит: Нямаме право да скърбим, Възкресение е!"}
{"url": "https://www.bgonair.bg/world/2018-04-08/kralstvoto-zamislya-da-skrie-sergey-i-yuliya-skripal-v-sasht", "text": "Великобритания замисля да предложи на отровения бивш руски агент Сергей Скрипал и дъщеря му Юлия нова самоличност и нов живот в Съединените щати в опит да ги защити от нови опити за убийство, съобщава \"Сънди таймс\", цитиран от Ройтрес.  Служители от разузнаването МИ6 са водили разговори с колегите си в ЦРУ по въпроса. \"Ще им бъдат предложени нови самоличности\", заявява анонимен източник. Според източниците на вестника Великобритания ще иска да гарантира сигурността им, като ги настани в една от страните от т.нар. програма \"Пет очи\" - партньорството за споделяне на разузнавателна информация между Обединеното кралство, САЩ, Канада, Австралия и Нова Зеландия. \"Очевидният избор е Америка, защото там е по-малко вероятно да бъдат убити е по-лесно да бъдат защитени под нова самоличност\", заявява източник от разузнаването, запознат с преговорите. По думите му има предпочитания да бъдат настанени в страна от \"Петте очи\", защото техният случай е свързан с огромни усложнения във връзка със сигурността им. Засега няма коментар от Външното министерство за медийната информацията, предаде  . Междувременно вчера стана ясно, че бившият руски шпионин Скрипал вече не е в критично състояние, реагира добре на лечението, намира се в съзнание и разговаря.", "date": "2018.04.08", "title": "Кралството замисля да скрие Сергей и Юлия Скрипал в САЩ"}
