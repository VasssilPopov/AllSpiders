{"url": "https://www.bgonair.bg/world/2018-09-24/uraganen-vyatar-ostavi-bez-elektrichestvo-140-000-domakinstva-v-chehiya", "text": "Ураганен вятър остави без електричество 140 000 домакинства в Чехия. Стотици специализирани екипи са мобилизирани за отстраняване на щетите.  Работата им обаче е затруднена заради проливните дъждове. Бурни ветрове със скорост над 120 километра в час нанесоха щети и в Германия и Полша.", "date": "2018.09.24", "title": "Ураганен вятър остави без електричество 140 000 домакинства в Чехия"}
{"url": "https://www.bgonair.bg/world/2018-09-24/idil-pusna-video-ot-atakata-sreshtu-voenen-parad-v-iran", "text": "\"Ислямска държава\" разпространи видео, в което твърди, че са показани извършителите на атаката срещу военен парад в Иран, която отне живота на 29 души.  Кадрите бяха разпространени чрез информационната агенция на групировката, Амак, но до момента няма доказателства, че те са достоверни. На видеото са показани трима мъже, които си взимат последно сбогом преди да извършат атентат.  Целта и местоположението на атаката не се споменават. Все още няма потвърдена информация кой точно стои зад нападението.  \"Ислямска държава\" пое отговорност, а медии прехвърлиха вината на редица местни групировки и организации, голяма част от които отрекоха да са участвали в атентата.", "date": "2018.09.24", "title": "ИДИЛ пусна видео от атаката срещу военен парад в Иран"}
{"url": "https://www.bgonair.bg/world/2018-09-24/evropeyskata-komisiya-predstavi-novi-planove-za-borba-s-praneto-na-pari", "text": "След поредица от скандали Европейската комисия представи нови планове за борба с прането на пари. Тя с право взима този проблем насериозно, но европейските предложения са слаби.  Вместо да учреди нова агенция и да ѝ повери тази работа, Европа планира да продължи да разчита на националните власти, някои от които не са готови да изпълняват задачата, посочва Bloomberg в свой редакторски коментар. ЕС предприема действия за централизиране на банковия надзор, но прането на пари остава национална отговорност.  По принцип няма нищо нередно в контрола на национално ниво на международните финансови престъпления. Но някои европейски правителства, притеснени за репутацията на техните банки, възприемат прекалено слаб подход. Една обща европейска агенция би била по-малко податлива на местен натиск. Брюксел иска да даде нови правомощия на Европейския банков орган, така че да може да иска от националните регулатори да разследват случаи и евентуално да налагат санкции. Това е стъпка в правилната посока, но банковият орган не е подготвен за тази задача. По-важното е, че ЕС иска местните регулатори да останат начело, въпреки че по-добре би било да се хармонизират разпоредбите, да се създаде нова агенция и тя да бъде натоварена с основната отговорност за разследването на нарушения. \r\nОще новини четете на  \r\nСнимка: Pixabay", "date": "2018.09.24", "title": "Европейската комисия представи нови планове за борба с прането на пари"}
{"url": "https://www.bgonair.bg/world/2018-09-24/rusiya-dostavya-na-siriya-protivoraketna-sistema-s-300", "text": "До две седмици Москва ще достави на Сирия противоракетна система С-300, съобщи днес руският министър на отбраната Сергей Шоюгу, цитиран от Ройтерс. Съобщението бе направено седмица, след като министерството обвини Израел, че е причинил свалянето на руски военен самолет в Сирия, при което загинаха 15 руски военнослужещи. Според говорителя на Кремъл Дмитрий Песков доставката на зенитно-ракетната система С-300 е с цел защита на руските военнослужещи в страната и решението не е насочено срещу трети страни, информира  . \"За всички би трябвало да е очевидна необходимостта от действия на Русия за засилване на сигурността на военните й. В този случай Русия се ръководи единствено от този интерес, действията й не са насочени срещу трети страни, а към нашите собствени военни\", поясни той. Снимка: Wikipedia", "date": "2018.09.24", "title": "Русия доставя на Сирия противоракетна система С-300"}
{"url": "https://www.bgonair.bg/world/2018-09-24/i-sankt-galen-vavede-zabrana-za-nosene-na-burki-na-publichni-mesta", "text": "Швейцарският кантон Санкт Гален официално въвежда забрана за носенето на бурки.  Мярката се въвежда след проведения вчера референдум, на който две трети от жителите гласуваха срещу носенето на покриващи лицето ислямски дрехи на публични места.  Така Санкт Гален последва примера на южния кантон Тичино, където законът беше въведен преди две години. Той предвижда всеки, който покрие лицето си до неразпознаваемост на обществени места и това заплашва обществената безопасност, социалния и религиозен мир, да бъде глобен.", "date": "2018.09.24", "title": "И Санкт Гален въведе забрана за носене на бурки на публични места"}
{"url": "https://www.bgonair.bg/denqt-on-air/2018-09-24/balgariya-i-sasht-imat-da-obsazhdat-dosta-temi-smyata-evropeist", "text": "\r\n Премиерът Бойко Борисов и американският държавен глава Доналд Тръмп заедно на форум за борба с наркотиците. Двамата се срещнаха в Ню Йорк, където българският премиер участва в срещата на високо равнище \"Глобален призив за действие за справяне с проблема с наркотиците\", организирана по инициатива на Тръмп.  Днешното събитието е част от програмата на 73-та сесия на Общото събрание на ООН.  \"България и САЩ имат доста теми, по които могат да си говорят. Може би едни от тях са сигурността и Западните Балкани. Това са взаимни приоритети\", категоричен е европеистът Вихър Георгиев. Експертът коментира и събитията около Brexit. \"Имаме сигнали за нови избори във Великобритания през ноември. Лейбъристите мислят дали да не предизвикат бързи предсрочни избори, за да яхнат вълната на недоволството във Великобритания. През последните дни правителството на Великобритания започнаха да публикуват най-различни статии относно изхода на държавата от ЕС. Властите се опитват да предупредят гражданите какво предстои\", коментира още Георгиев в \"Денят ON AIR\". Според него Великобритания иска да ползва всички облаги на вътрешния пазар на ЕС, но да не плаща никакви такси. \"Тереза Мей прекрасно знае какви са вариантите за Brexit - единият е \"твърд Brexit\", другият е \"по-мекият\" вариант. Този проблем обаче е доста сложен, защото дори в самата управляваща партия не знаят какво искат. Мей прие един пост, който е много неудобен в момента, но все пак тя успява да лавира горе долу между мненията в партията\", допълни европеистът пред Bulgaria ON AIR.", "date": "2018.09.24", "title": "България и САЩ имат да обсъждат доста теми помежду си, смята европеист"}
{"url": "https://www.bgonair.bg/economy/2018-09-24/grab-i-uber-globeni-s-95-mln-dolara-v-singapur", "text": "Антимонополният регулатор глоби компаниите Grab и Uber с 13 милиона сингапурски долара (9,5 млн. щатски долара) заради сделката по продажбата на бизнеса на американската група в Югоизточна Азия. Grab трябва да плати 6,42 млн. синг. долара (4,7 млн. щ.д.), а Uber - 6,58 млн. синг. долара (4,8 млн. щ.д.). Сделката е довела до значителен спад на конкуренцията на пазара на частните превози на хора, се уточнява в комюникето на регулатора. Веднага след продажбата стойността на услугите на Grab е скочила с 10-15 на сто. Антимонополният регулатор допълни, че получава множество жалби и от клиенти, и от шофьори на колите, които работят за Grab, заради промени в тарифните правила, въвеждането на допълнителни комисионни, преразглеждането на програмите за лоялност и други. Четете повече по темата в ", "date": "2018.09.24", "title": "Grab и Uber глобени с 9,5 млн. долара в Сингапур"}
{"url": "https://www.bgonair.bg/world/2018-09-24/zagubite-na-rusiya-v-siriya-za-3-godini-desetki-svaleni-samoleti", "text": "Операцията на Русия в Сирия започна през септември 2015 година. От началото досега загубите на руската военна авиация, само по официални данни, наброяват десетки изтребители и хеликоптери, без да се броят жертвите – военни и цивилни. В редица руски медии се появиха разследвания и публикации и за други загуби, които макар и да не са потвърдени официално от Кремъл, изглеждат достатъчно убедително. Ако се обобщят данните от тях, в Сирия са загубени изтребители Су-24, Су-33, Су-30СМ, хеликоптери Ми-24, Ми-35, Ми-8 и др. Последната подобна новина е от 17 септември, тогава ИЛ-20 бе свален от израелските ВВС в Средиземно море, загинаха 15 руски военни. На 7 май, по време на редовен полет над източните части на Сирия, се разби многоцелевият хеликоптер Ka-52. И двамата пилоти на борда бяха убити. В Министерството на отбраната предварителната причина за катастрофата се нарича техническа неизправност.  В същото време вестник \"Комерсант\", цитирайки източници във военната администрация, пише, че хеликоптерът е свален от бойци на ИД. На 3 май, след излитане от руска авиобаза в Сирия, се разби многоцелеви изтребител Су-30СМ, двамата летци загинаха. По предварителна информация причина за катастрофата е... птица в двигателя. Защо обаче пилотите не са се катапултирали? На 6 март 2018 г. военнотранспортен самолет Ан-24 се разби при насочване за кацане на базата Хмеймим, загинаха 39 души. На 3 февруари 2018 г. с ракета от земята е свален щурмовик Су-25, пилотът загина. На 31 декември 2017 г. при прелитане на летището в Хама се разби вертолет Ми-24, двамата пилоти загинаха, бордният техник оцеля. През октомври 2017 г. Ми-28Н е извършил принудително кацане поради техническа неизправност, екипажът за щастие не е пострадал. На 10 октомври 2017 г. изтребител Су-24 излезе извън пределите на пистата в Хмеймим и бе обзет от пламъци, пилотите загинаха. На 12 април 2016 г. в Сирия се разби вертолет Ми-28Н \"Нощен ловец\", загинаха и двамата пилоти. През ноември 2016 г. изтребител МиГ-29 претърпя авария край крайцера \"Адмирал Кузнецов\" в Средиземно море, пилотът катапултира и оцеля. На 24 ноември 2015 г. фронтовият бомбардировач Су-24М бе свален от турски изтребител F-16C на турско-сирийската граница, пилотът загина, щурманът оцеля. През август 2016 г.  хеликоптер Ми-8 е свален с огън от земята, загинаха петима души. И това е само официалната статистика, за всичко останало знаят в Кремъл, предаде  .", "date": "2018.09.24", "title": "Загубите на Русия в Сирия: За 3 години – десетки свалени самолети"}
{"url": "https://www.bgonair.bg/world/2018-09-24/ulitsite-na-livarpul-se-prepalniha-s-protestirashti-sreshtu-brexit", "text": "\r\n Хиляди британци излязоха на анти-Brexit протест по улиците на Ливърпул. Демонстрацията съвпадна с годишния конгрес на Лейбъристката партия, който се провежда в града.  Хората призоваха лейбъристите да подкрепят провеждането на втори референдум. Лидерът на партията Джереми Корбин заяви, че политическата му формация е готова за нов вот. Великобритания трябва да напусне ЕС в края на март догодина. След седмици на противоречиви послания относно напредъка по споразумението за Brexit, Брюксел и Лондон се оказаха в задънена улица. ", "date": "2018.09.24", "title": "Улиците на Ливърпул се препълниха с протестиращи срещу Brexit"}
{"url": "https://www.bgonair.bg/sutreshen-blok/2018-09-24/parnoto-i-toplata-voda-poskapvat-ot-1-oktomvri-shte-se-podobri-li-uslugata", "text": "\r\n Парното и топлата вода поскъпват от 1 октомври. Това стана ясно в края на миналата седмица от разчетите на Комисията за енергийно и водно регулиране. Предложението на енергийния регулатор е 8% скок за парното и топлата вода в София, в Пловдив - 9%, в Бургас и Плевен - с близо 5%, а във Варна - с малко над 2%. Повишението на цената е в резултат на поисканото от \"Булгаргаз\" поскъпване на природния газ от същата дата с близо 14%. Това е второ повишени в рамките на няколко месеца. Енергийният експерт Георги Христов определи поскъпването като скандално, а Асен Асенов, заместник-председател на Асоциацията за регулиране на отношенията в етажната собственост подчерта, че въпреки повишението на цената, услугата на топлофикациите не е подобрявана от 15 години. \"Всеки отоплителен сезон качеството на топлинната енергия, която стига до абонатната станция се прекъсва по някакъв начин, дали от авария или друг проблем, самото дружество не дава обяснение. Услугата не се подобрява\", каза Асенов в студиото на . Той припомни, че при намаляване на цената на природния газ от КЕВР не са предприемали мерки за понижение на цената на парното, въпреки че имат начин за въздействие и определи отношенията на потребителите с топлофикационните дружества като плащане на услуга, която е некачествена, а потребителите пък не са и обезщетени за това. Енергийният експерт Георги Христов пък настоя, че в регулациите на цените КЕВР може да се намеси. \"Ако има някой, който прави порочна политика, това е КЕВР, защото цялата методика, която те прилагат е неправилна\", допълни още експертът. Пред   Христов беше категоричен още, че от много време вече потребителите на топлинна енергия плащат, за да стоят на студено. Асен Асенов пък обясни, че топлофикациите губят много дела, но препоръча на потребителите, които искат да съдят дружествата да се обърнат към правни специалисти, защото в общите условия се крият и \"капаните\" за тях.", "date": "2018.09.24", "title": "Парното и топлата вода поскъпват от 1 октомври, ще се подобри ли услугата?"}
{"url": "https://www.bgonair.bg/reportazhi/2018-09-24/18-godishno-momiche-s-dtsp-se-izkachi-do-vrah-botev", "text": "\r\n 18-годишно момиче с детска церебрална парализа се изкачи на 2376 метра надморска височина. В експедицията от Златица до връх Ботев на Теодора Юрукова помагат повече от 40 души от 4 различни планински спасителни служби. Изкачването е организирано от брат ѝ по повод рождения ѝ ден и се е състояло на 17 септември. Румениге Юруков успява да качи сестра си до върха с помощта на хората от планинската спасителна служба в Карлово, Сопот, Пирдоп, Калофер, а в подножието на самия връх взема нещата в свои ръце.  Преди 14 години диагнозата детска церебрална парализа шокира семейството. От тогава борбата е ежедневие. Състоянието на Теодора е отчайващо, но днес момичето вече може да говори и да движи ръцете си. С подкрепа успява дори да направи и няколко крачки. За да успее да проходи обаче, не трябва да се спира рехабилитацията.  Рехабилитацията струва 4400 лв. на месец, но семейството няма тези пари. Досега те са се справяли с помощта на приятели. След като навършва пълнолетие, Теодора остава с пенсия от 234 лева.  Банкова сметка на името на Теодора: IBAN : BG94FINV91501016394407, BIC: FINVBGSF, за Теодора Тодорова Юрукова или на Рay pal: tedi_urukova@abv.bg.", "date": "2018.09.24", "title": "18-годишно момиче с церебрална парализа се изкачи до връх Ботев"}
{"url": "https://www.bgonair.bg/economy/2018-09-24/da-posetish-oktoberfest-skapo-udovolstvie-li-e-bireniyat-fest", "text": "\r\n Над 6 млн. посетители и 1 млрд. евро приходи – такъв е приносът на \"Октоберфест\" за развитието на германската икономика. Милиони хора, близо 7 милиона литра бира, вкусни наденички и много атракции – това предлага най-големият бирен и народен фестивал \"Октоберфест\". Според анализатори с всяка изминала година празникът се превръща във все по-голяма атракция за посетителите и машина за пари. Цените на бирата непрекъснато се покачват. Тази година един литър от кехлибарената напитка струва от 10,70 до 11,50 евро. Скокът обаче не спира желаещите да се насладят на традиционната напитка.  В рамките на две седмици, посетителите на \"Октоберфест\" харчат 1 милиард евро за бира, наденички, такси, обществен транспорт, сувенири и развлечение. 13 000 души работят за фестивала. Всеки келнер изкарва около 5500 евро заедно с бакшишите.  Според експерти \"Октоберфест\" е скъпо удоволствие. Цените на хотелските стаи в Мюнхен по време на феста се увеличават почти двойно. Средно за стая се плащат 280 евро на нощувка. Въпреки това хиляди жители на Мюнхен планират отпуската си именно по това време на годината, за да се насладят максимално на всенародния празник.", "date": "2018.09.24", "title": "Да посетиш \"Октоберфест\"... Скъпо удоволствие ли е биреният фест?"}
{"url": "https://www.bgonair.bg/economy/2018-09-24/targovskata-voyna-mezhdu-sasht-i-kitay-se-razrastva", "text": "Търговската война между Съединените щати и Китай навлезе в нова фаза, след като влязоха в сила последните наложени от двете държави мита за 260 милиарда долара. Принципът на реципрочност действа в пълна сила от днес.  Китай наложи мита от 5 и 10%, които засягат над 5200 американски стоки. Това е отговор на новите вносни американски мита в размер на 10% върху китайски стоки за над 200 млрд. щатски долара.  Американските мерки засягат хранителни продукти, дрехи, компютърни части и машинни части. Последните мита на Съединнеите щати ще нараснат от 10 до 25% в края на годината.  Пекин обвинява Вашингтон в протекционистка политика, докато Съединените щати твърдят, че Китай продължава да краде интелектуална собственост и технологии.", "date": "2018.09.24", "title": "Търговската война между САЩ и Китай се разраства"}
{"url": "https://www.bgonair.bg/lyubopitno/2018-09-24/simeon-sakskoburggotski-predstavya-knigata-si-edna-tsel-balgariya-vav-vrana", "text": "\"Една цел - България\" - под това заглавие бившият премиер Симеон Сакскобургготски представя тази вечер в двореца \"Врана\" своята книга от избрани статии. Книгата съдържа избрани моменти от различни речи и текстове на Симеон Сакскобургготски. Предговорът ѝ е направен от журналистката Кристина Кръстева и  политикът Ахмед Доган. В книгата на няколко места Сакскобурготски отбелязва, че българите са апатични и не гласуват. Споменава се и че държавата има нужда от нов модел на управление. На премиерата присъстват видни политически лидери. Темата за царския дворец и неговата собственост съпровожда представянето на книгата.", "date": "2018.09.24", "title": "Симеон Сакскобургготски представя книгата си \"Една цел - България\" във \"Врана\""}
{"url": "https://www.bgonair.bg/world/2018-09-24/partiyata-na-putin-s-neochakvani-zagubi-na-izborite-za-gubernatori", "text": "Управляващата партия на руския президент Владимир Путин с неочаквана загуба на провелите се вчера избори за губернатори в два региона.  Претендентите на \"Единна Русия\" бяха разгромени от кандидатите на Либерално-демократическата партия на Владимир Жириновски.  Депутатът от Държавната дума Сергей Фургал спечели почти 70% от гласовете на вота за губернатор на Хабаровск. Не беше по-различна ситуацията във Владимировско - вотът беше спечелен от Владимир Сипягин, който събра 57,03%.", "date": "2018.09.24", "title": "Партията на Путин с неочаквани загуби на изборите за губернатори"}
{"url": "https://www.bgonair.bg/world/2018-09-24/novi-zhertvi-na-podnovenite-boeve-v-tripoli", "text": "Подновените боеве в либийската столица Триполи взеха най-малко 9 жертви. Така броят на загиналите при въоръжените сблъсъци между либийските военни групировки от края на август достигна 115 души. Други близо 390 души, повечето цивилни, са ранени. Насилието избухна след като Седма пехотна бригада в Либия, която е свързана с Министерството на отбраната, обвини Революционната бригада в Триполи, която пък поддържа близки отношения с Министерството на вътрешните работи, че атакува позициите ѝ в южните покрайнини на града. Двете групировки се опитват да получат контрол над фондове за държавно финансиране в политически нестабилната страна.", "date": "2018.09.24", "title": "Нови жертви на подновените боеве в Триполи"}
{"url": "https://www.bgonair.bg/world/2018-09-24/osvobodiha-navalni-ot-zatvora-i-go-vkaraha-v-aresta", "text": "Руският опозиционер Алексей Навални отново бе арестуван.  Задържането му стана веднага след излизането му от затвора, където прекара последния месец.  Отявленият критик на руския президент Владимир Путин получи 30-дневна административна присъда, заради организирането на неразрешен протест срещу планираната от правителството пенсионна реформа.", "date": "2018.09.24", "title": "Освободиха Навални от затвора и го вкараха в ареста"}
{"url": "https://www.bgonair.bg/bulgaria/2018-09-24/golyam-pozhar-kray-karlovo-blokira-patnicheski-vlak", "text": "\r\n Голям пожар избухна в района на Карлово, научи TafficNews.bg. Инцидентът е станал край жп линията между Карлово и Баня.  В огнения капан е попаднал и пътнически влак. По първоначална информация композицията е била блокирана за кратко на железопътните релси, твърдят очевидци.  Към мястото на инцидента са изпратени екипи на пожарната и служители на Държавното горско стопанство. След кратък престой заради инцидента, се е наложило влакът да се върне на гарата в Карлово.  Няма пострадали пътници. Според местните власти, пожарът е умишлен. Преди минути се е разгоряло ново огнище край жп линиите между град Баня и село Ведраре. В този час в района духа силен вятър. ", "date": "2018.09.24", "title": "Голям пожар край Карлово блокира пътнически влак"}
{"url": "https://www.bgonair.bg/world/2018-09-24/pirati-otvlyakoha-12-dushi-ot-ekipazha-na-korab-kray-nigeriya", "text": "Пирати отвлякоха 12 души от екипажа на швейцарски товарен кораб край бреговете на Нигерия. Швейцарското външно министерство потвърди, че е уведомено за нападението.  Компанията собственик на кораба каза, че никой от общо 19-те членове на екипажа не е швейцарски гражданин.  Товарният кораб е превозвал зърно между Лагос и Порт Харкорт.", "date": "2018.09.24", "title": "Пирати отвлякоха 12 души от екипажа на кораб край Нигерия"}
{"url": "https://www.bgonair.bg/world/2018-09-24/sasht-tovaren-vlak-deraylira-i-padna-v-reka-floyd", "text": "Товарен влак дерайлира и падна в река Флойд, в щата Айова. Композицията с 95 вагона превозвала пясък и соя от Небраска за Минесота. От компанията собственик \"Юнион пасифик\" заявиха, че при инцидента няма пострадали. 38 от вагоните обаче са пропаднали в реката и движението по железопътния маршрут временно е спряно. Причината за инцидента се разследва.", "date": "2018.09.24", "title": "САЩ: Товарен влак дерайлира и падна в река Флойд"}
{"url": "https://www.bgonair.bg/bulgaria/2018-09-24/agentsiya-afis-pravitelstvoto-e-v-nay-kritichniya-si-period", "text": "Правителството преживява най-критичния си период от началото на мандата, показват данни на социологическа агенция \"Афис\". След края на председателството оценките на българските граждани за случващото се у нас са се влошили в сравнение с предходните месеци. Нараства делът на избирателите, които насочват погледа си към варианта \"предсрочни избори\". За последните три месеца този дял бележи ръст от 10 пункта и през септември достига ниво от 40 на сто.  Налице е ясно изразен отлив на активни избиратели от всички парламентарно представени партии и коалиции. Най-изразен е спадът в подкрепата за основната управляваща партия – ГЕРБ, което е довело до изравняване на нейната позиция с тази на основния ѝ конкурент – БСП.  От друга страна, растат дяловете на потенциалните негласуващи и на онези, които при евентуални нови избори не биха подкрепили никого. За първи път се случват две неща: местната власт е с негативен рейтинг (доверието е по-ниско от недоверието) и второ, недоверието в парламента е по-високо, отколкото в съда и прокуратурата, които обичайно заемаха последните две места в общото подреждане.  През септември рейтингът на Народното събрание е затворил дъното на класацията.", "date": "2018.09.24", "title": "Агенция \"Афис\": Правителството е в най-критичния си период!"}
{"url": "https://www.bgonair.bg/denqt-on-air/2018-09-24/za-osma-poredna-godina-shte-se-provede-festivalat-piano-ekstravagantsa", "text": "\r\n \"Ако класическата музика иска да оцелее, нейният таргет трябва да е възможно най-широк. Много е важно организаторите на класически концерти да разберат това нещо. По-новото поколение има нужда от представяне на класическата музика в една по-различна светлина\", заяви маестро Людмил Ангелов пред Bulgaria ON AIR. През 2018 г. фестивалът \"Пиано Екстраваганца\" ще се проведе за осми пореден път. Досега събитието е финансирано от Фондация \"Америка за България\". Тази година обаче това ще се случи за последно. \"Фестивалът е намерил своето място в културния живот на България. Има своята публика. Няма да е лесно, но аз съм оптимист и мисля, че ще намерим нужното финансиране, за да продължим с интересната и необичайната си програма\", заяви в \"Денят ON AIR\" пианистът. Людмил Ангелов допълни, че все пак в тази нова финансова ситуация ще трябва да са внимателни и да се канят имена, които говорят нещо на публиката и са обичани от нея. За трета поредна година в афиша на фестивала ще се проведе и \"Ден на отворените врати\", където млади хора излизат да свирят пред публика. Приоритет на образователното събитие е да се доведат зрители в залата и да се привлече по-млада аудитория. Според маестрото за професионалното развите на пианиста са много важни таланта, трудолюбието, семейството и добрите учители. По неговите думи това е една от най-трудните професии. Осмото издание на фестивала ще започне на 28 септември и ще съдържа общо 8 концерта. Цялата програма на събитието може да бъде намерена на www.piano-extravaganza.com/bg/. \r\n ", "date": "2018.09.24", "title": "За осма поредна година ще се проведе фестивалът \"Пиано Екстраваганца\""}
{"url": "https://www.bgonair.bg/bulgaria/2018-09-24/remonti-tezhak-trafik-i-ochakvani-tapi-po-avtomagistralite", "text": "\r\n Интензивен следпразничен трафик по магистралите и главните пътища в последния почивен ден.  Традиционно тежък трафик в последния от трите почивни дни.  Лека катастрофа край Вакарел затруднява движението по магистрала \"Тракия\". Автомобилите се движат двупосочно в едното платно и заради заради ремонт на пътя.  Въведени са и ограничения от по 90 километра в час при тунел Траянови врата и в отсечката между Чирпан и Стара Загора заради неравности.  Колони от автомобили вече се образуват на магистрала \"Хемус\", където текът ремонти на 4 места. Тежък трафик и на границата с Гърция. На Маказа и Кулата движението е засилено.  От пътна полиция призоваха шофьорите да проявяват търпение и да запазват правилата.", "date": "2018.09.24", "title": "Ремонти, тежък трафик и тапи по автомагистралите"}
{"url": "https://www.bgonair.bg/reportazhi/2018-09-24/pozhar-izpepeli-dva-kabineta-v-uchilishte-v-ruse", "text": "\r\n Пожар изпепели два кабинета в училище в Русе. Пламъците тръгнали от хранилището по изобразително изкуство. За щастие няма пострадали, защото днес е почивен ден и сградата е била празна. Пожарът е избухнал около 12.30 часа. Сигнал е бил подаден от пожароизвестителната система на училище \"Възраждане\", където става инцидентът. Първи виждат пламъците децата от съседните жилищни блокове, които играят наблизо и учат в същото училище.  На място са изпратени два екипа на пожарната, които бързо са потушили огъня и са попречили да се разпространи. Огнеборците са били улеснени и от липсата на ученици, тъй като училището е било затворено.  Най-вероятната версия за пожара е късо съединение, но причините тепърва ще се изясняват. Въпреки инцидента децата утре ще бъдат на училище.", "date": "2018.09.24", "title": "Пожар изпепели два кабинета в училище в Русе"}
{"url": "https://www.bgonair.bg/denqt-on-air/2018-09-24/balgarskoto-obshtestvo-podkrepya-ungariya-smyata-deputat", "text": "\r\n След като Европейският парламент одобри доклад, според който управлението на Виктор Орбан създава опасност за нарушаване на европейските ценности, българския министерски съвет взе решение да изготви позиция срещу санкциите на правителството на Орбан. Правителството ще изготви позиция в подкрепа на Унгария. Това решение е взето по предложение на министри от квотата на \"Обединените патриоти\". Изпълнителната власт ще се обяви против отнемането на гласа на страната като член на Европейския съюз. България ще заяви това свое мнение пред всички компетентни органи на Брюксел. Народният представител от \"Атака\" проф. Светослав Станилов коментира в студиото на  , че подобна позиция и подкрепа за Унгария, изразява позицията на по-голямата част българското общество. \"Маневрите, които прави Борисов, те са обичайни за страна като България и особено за такъв министър-председател като Борисов. Един път казваш едно, друг път - друго, но се върви в една посока\", добави проф. Станилов пред  . Народният представител коментира и новината от днес и статистическите данни за влошеното доверие на хората към правителство, парламент и партии. Проф. Станилов е категоричен, че доверието и рейтинга на Народното събрание никога не бил висок, защото една от основните му функции е да обира недоволството на хората. Според него една от причините за понижения рейтинг и одобрение е в това, че въпреки добрите икономически показатели, това трудно може да се почувства от хората. \"Другата част е елементарните разправии, първосигналните политически изпълнения и т.н., което е смешно\", категоричен беше депутатът от \"Атака\".   ", "date": "2018.09.24", "title": "Българското общество подкрепя Унгария, смята депутат"}
{"url": "https://www.bgonair.bg/bulgaria/2018-09-24/mazh-padna-ot-kola-v-dvizhenie-blasna-go-i-remarke", "text": "За тежък инцидент, станал на пътя за Вършец, съобщават днес от Областната дирекция на МВР във Враца. В лек автомобил \"Фолксваген\" Голф пътували 26-годишен шофьор и 40-годишен пътник. По време на движение пътникът отваря вратата на колата, вследствие на което изпада от нея и го блъска тегленото от автомобила ремарке, информира  . На мястото веднага е пристигнала линейка от Центъра за спешна медицинска помощ във Враца. Мъжът е транспортиран, прегледан и е освободен за домашно лечение. Той бил само с охлузни рани и натъртвания в областта на двата крака. Пробата за алкохол на шофьора е отрицателна. Причините за пътния инцидент са в процес на изясняване.", "date": "2018.09.24", "title": "Мъж падна от кола в движение, блъсна го и ремарке!"}
{"url": "https://www.bgonair.bg/bulgaria/2018-09-24/burenosen-vyatar-povali-darveta-7000-domakinstva-ostanaha-bez-tok", "text": "Изпочупени дървета, паднали клони, ударени коли - това са последствията от силния вятър, който в последните часове обхвана страната. Най-сериозна е ситуацията в Северозападна България. В София също има получени сигнали. Следобед в Монатанско вятърът е достигал скорост до 90 км/ч. Основните сигнали са за паднали дървета - върху кола, ограда и на улица. Данни за пострадали хора няма в рамките на днешния ден. Около 7000 абонати на ЧЕЗ са останали без ток, но аварията се отстранява. \"Обстановката в София е нормална. Сигналите са над 20 - по сериозни са за паднали дървета, клони и материални щети на кола. Има организация за почистване на шахтите. Освен това има допълнителни екипи за бързо реагиране, ако има по-сериозни инциденти\", обясни пред Bulgaria ON AIR Красимир Димитров - директор на аварийната служба към Столичната община. Димитров съветва неукрепените предмети по сградите да се укрепят, а строителите да погледнат за стабилността и цялостта на скелетата и строителните средства по обектите. Ситуацията ще се нормализира през нощта и вятърът ще намалее, но температурите ще паднат до 15-16 градуса в утрешния ден.", "date": "2018.09.24", "title": "Буреносен вятър повали дървета! 7000 домакинства останаха без ток"}
{"url": "https://www.bgonair.bg/reportazhi/2018-09-24/balgarskata-shevitsa-neotminavashtoto-krasivo", "text": "\r\n В \"Директно\" ще ви срещнем с едно семейство от Горна Оряховица, което вече десетилетия наред твори уникални ръкоделия. Маргарита Бонева е един от малкото останали майстори на калоферската дантела у нас, а съпругът й - Иван Маринов, веза гоблени и прави уникални бижута с българска шевица. Вече няколко десетилетия, всяка вечер домът на Маргарита и Иван прилича на седянка, от онези описани в приказките. Бившата учителка по български език и литература, разказва че започнала да се занимава с ръкоделия на 17, когато решила да се научи да бродира.", "date": "2018.09.24", "title": "Българската шевица - неотминаващото красиво"}
{"url": "https://www.bgonair.bg/bulgaria/2018-09-24/silniyat-vyatar-sabori-fasada-na-mol-v-blagoevgrad-nyama-postradali", "text": "\r\n Бурния вятър събори цялата източна фасада на мола в Благоевград. Към момента няма информация за пострадали хора, но са нанесени сериозни материални щети.  На място са изпратени линейки и екипи на пожарната и гражданска защита. Сградата бе основно реконструирана преди 4 години и се издигна на мястото на бившия градски универсален магазин в идеалния център на града.", "date": "2018.09.24", "title": "Силният вятър събори фасада на мол в Благоевград, няма пострадали"}
{"url": "https://www.bgonair.bg/reportazhi/2018-09-24/tezhak-trafik-imashe-dnes-i-kray-blagoevgrad", "text": "\r\n Надеждата на шофьорите и идващите от Кулата или Банско, че този път ще се разминат с тежкия трафик остана до Симитли. До там те се движеха сравнително бързо и спокойно, но на 15 километра от Благоевград всички попаднаха в тапа, от която не излязоха повече от час.  Полицейското присъствие на Е-79 беше засилено, а за да предотвратят хаоса патрулите регулираха движението при Симитли. Част от шофьорите използваха обходното трасе по стария път между Благоевград и Симитли. Там се преминаваше по-бързо, но пък шофьорите трябваше да преглътнат лошото състояние на трасето.  Очаква се трафикът по основните пътища в страната да бъде интензивен до 21:00 часа. ", "date": "2018.09.24", "title": "Тежък трафик имаше днес и край Благоевград"}
{"url": "https://www.bgonair.bg/bulgaria/2018-09-24/leka-katastrofa-blokira-dvizhenieto-v-tunel-echemishka", "text": "\r\n В последния от поредицата почини дни трафикът към София е интензивен и се очаква да става още по-засилен с напредване на времето. На магистрала \"Хемус\" освен заради ремонтни дейности, движението се бави допълнително и се е образувала голяма колона заради лека катастрофа, която е станала край тунел \"Ечемишка\". При инцидента няма пострадали, но движението вече е изключително затруднено. Интензивният трафик започна още по обед. Заради ремонтите на автомагистрала \"Хемус\", колоната пъплеше в няколко ленти. Тунелите \"Ечемишка\" и \"Витиня“ се задръстиха, а колите буквално спряха. Малко след 15:00 часа километрично задръстване се образува и на автомагистрала \"Тракия\". Заради ремонт в района на 17-тия километър, автомобилите се движеха само в едно платно, това създаде тапа, дълга няколко километра, същата бе ситуацията и в района на Пазарджик. Заради лошото състояние на пътната настилка в района на тунел \"Траянови врата\" и отсечката между Чирпан и Стара Загора е въведено ограничение от 90 километра максимална скорост. През целия ден мобилни камери на Пътна полиция следяха за спазването на ограниченията.", "date": "2018.09.24", "title": "Лека катастрофа блокира движението в тунел \"Ечемишка\""}
