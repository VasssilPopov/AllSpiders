{"url": "https://www.bgonair.bg/world/2018-12-27/vaorazheni-kradtsi-nahluha-v-tsarkva-vav-viena", "text": "Обир в църква вдигна на крак полицията във Виена. Петима духовници са тежко ранени, след като въоръжени нападатели нахлули и открили огън в местна католическа църква около 1:30 местно време. В продължение на часове монасите от храма били държани като заложници. Нападателите са избягали, а издирването им продължава и в този час. Районът около църквата е отцепен.  Властите във Виена заявиха, че на този етап изключват версията нападението да е свързано с тероризъм.", "date": "2018.12.27", "title": "Въоръжени крадци нахлуха в църква във Виена"}
{"url": "https://www.bgonair.bg/world/2018-12-27/bomba-izbuhna-pred-tsarkva-v-atina-ranen-e-politsay", "text": "Полицай беше ранен при взрив, разтърсил луксозния централен атински квартал \"Колонаки\". Пострадалият е бил откаран в болница. Състоянието му не е сериозно. Взривното устройство е било поставено в кутия пред църква, която се намира в квартала. Полицаят забелязал подозрителния пакет и се приближил, когато бомбата избухнала в лицето му. Все още никой не е поел отговорност за взрива.", "date": "2018.12.27", "title": "Бомба избухна пред църква в Атина, ранен е полицай"}
{"url": "https://www.bgonair.bg/world/2018-12-27/rekordni-zhegi-v-avstraliya-ochakvat-se-temperaturi-do-49-gradusa", "text": "Докато голяма част от света е скована от студ по Коледа, в Австралия има рекордни жеги.  Живакът в термометрите в западната част на страната се очкава да достигне близо 49 градуса по Целзий.  Синоптиците очакват да бъде подобрен рекордът за най-висока температура – 50,7 градуса, отчетен през 1960 година в Южна Австралия.  Властите издадоха предупреждение за опасност от пожари. И посъветваха гражданите да си стоят вкъщи и да пият повече течности докато опасната гореща вълна отмине.  А това се очаква да стане най-рано в началото на следващата седмица.", "date": "2018.12.27", "title": "Рекордни жеги в Австралия, очакват се температури до 49 градуса"}
{"url": "https://www.bgonair.bg/world/2018-12-27/izraelskiyat-parlament-se-samorazpusna-i-svika-predsrochni-izbori", "text": "Израелският парламент се саморазпусна и свика предсрочни избори на 9 април. Управляващата коалиция на премиера Бенямин Нетаняху взе решението, след като остана с крехко мнозинство само от един глас в 120-членния парламент. До политическата криза се стигна, след като миналия месец министърът на отбраната и лидер на една от коалиционните партии Авигдор Либерман подаде оставка. Управляващата коалиция реши да разпусне парламента още в понеделник. Формалното гласуване в пленарна зала мина със 102 гласа \"за\", срещу двама \"против\". Редовните парламентарни избори трябваше да се състоят през ноември. Правителството на Бенямин Нетаняху ще продължи да работи до сформирането на нов кабинет.", "date": "2018.12.27", "title": "Израелският парламент се саморазпусна и свика предсрочни избори"}
{"url": "https://www.bgonair.bg/world/2018-12-27/povishiha-trevogata-za-opasnost-ot-izrigvaneto-na-vulkana-anak-krakatau-do-nay-visoka-treta-stepen", "text": "Индонезийските власти повишиха тревогата за опасност от изригването на вулкана Анак Кракатау до най-високата трета степен. Причината е продължаващите изригвания на кратера, разположен между островите Ява и Суматра. Заради огромното количество вулканична пепел във въздуха, всички полети в района бяха пренасочени и въздушното пространство над страната беше частично затворено като предпазна мярка. Около кратера бе създадена и 5-километрова зона за сигурност, заради изливащата се в океана лава. През уикенда свличане на един от склоновете на Анак Кракатату предизвика мощно цунами, което взе най-малко 430 жертви и опустоши огромни части на островите Ява и Суматра.", "date": "2018.12.27", "title": "Повишиха тревогата за опасност от изригването на вулкана Анак Кракатау до най-висока трета степен"}
{"url": "https://www.bgonair.bg/economy/2018-12-27/galap-balgariya-e-sred-darzhavite-sred-koito-presimizmat-za-2019-g-preobladava", "text": "В края на 2018 година оптимизмът за непосредственото бъдеще продължава да преобладава по света, въпреки че песимизмът се увеличава.  България е сред държавите, сред които песимизът за новата година преобладава. Това отчита първият и най-стар Глобален индекс на надеждата на \"Галъп интернешънъл“, наречен \"В края на годината“. Очакванията за по-добро непосредствено бъдеще се увеличават за мнозинството от интервюираните в Африка (обикновено оптимистичен регион, въпреки условията на живот), в Индия, в европейските страни извън ЕС, в САЩ и в Латинска Америка. От друга страна, виждаме песимизъм за предстоящата година в Близкия изток, в Русия и до голяма степен в Западна Европа. Традиционно оптимизмът за новата година преобладава в повечето държави по света. Тази година изключение правят Турция, Сърбия, Обединеното кралство, Полша, Чехия, Русия, Босна и Херцеговина, България, Хонконг, Франция, Италия, Ливан, Йордания и Южна Корея. Глобалното изследване попита хората по света дали очакват следващите дванадесет месеца да бъдат повече или по-малко мирни. 28% от света очакват 2019 г. да бъде по-мирна, 34% смятат, че ще бъде по-проблемна. В края на 2018 г. 22% от българите очакват 2019 г. да е по-добра от 2018 г. 30% - по-лоша, а 31% - същата. 17% не могат да отговорят. Така нетната стойност на оптимизма у нас (дялове на оптимисти за 2019 г. минус дялове на песимисти за 2019 г.) е -8. През миналата година тази оценка беше +3. Това показва известен спад на общия оптимизъм. \r\nОт страните - членки на Евросъюза най-оптимистично са настроени в Румъния. Българите обаче се оказваме по-оптимистично настроени по отношение на световния мир. 15 % от запитаните очакват положително развитие. В сравнение с другите балкански страни обаче, сънародниците ни са по-скоро песимисти. В световен мащаб всеки трети анкетиран е песимист.  ", "date": "2018.12.27", "title": "\"Галъп\": България е от държавите, сред които пресимизмът за 2019 г. преобладава"}
{"url": "https://www.bgonair.bg/economy/2018-12-27/chez-krazhbite-na-kabeli-sa-prestaplenie-sreshtu-natsionalnata-sigurnost", "text": "Г-н Станчев, наскоро голяма част от столицата остана без ток след опит за кражба. Разкажете ни какво точно се случи. Причина за аварията беше умишлен палеж в колектор в района на бул. \"Сливница\". Проверката ни показа, че става въпрос за опит за кражба. Констатирани бяха употребата на запалителни средства в колектора и щети по кабели на дружеството. Засегнати бяха 12 600 клиенти на ЧЕЗ Разпределение в 6 столични квартала. Подобни умишлени пожари се извършват с цел изключване на електрозахранването, осигуряване на възможност за обелване на кабелите, сваляне на медния им екран и предаването му в пунктове за изкупуване на цветни метали. Искаме ясно да заявим, че кабелите, които полагаме в последните години, са създадени по съвсем нова технология и не съдържат мед.  Въпреки това, докато няма стриктно законодателство в тази посока, подобни набези ще продължат и ще създават дискомфорт на хората. Какви са щетите? Неотдавна ние вложихме 130 хил. лева за подмяна на 17 кабела средно напрежение с нови в същия колектор, защото  в него отново беше предизвикан пожар, за да могат кабелите да бъдат обелени и да бъде откраднато медното им покритие. . По това време кабелите все още бяха с медна изолация. Сега са повредени новите кабели. Но това не е най-големият проблем. Нанесени са поражения върху  кабел 110 kV, положен само преди две години.  Кабелите 110 kV са високо напрежение и те касаят електрозахранването на десетки хиляди потребители. В конкретния случай успяхме да захраним потърпевшите алтернативно, но можеше много по-голям брой потребители да останат без електрозахранване за много по-дълго време. Сега предстои ние   да направим съответния ремонт, макар и сложен,  но следите остават. Разбира се, имахме на склад така наречената муфа, която се внася от чужбина, тъй като тук такива не се произвеждат - тя осигурява връзката между две части на кабела, за да можем да обезопасим наранената зона. Само преди две години ние инвестирахме в кабела 2 300 000 лв., заедно със сериозни усилия и време от страна на нашите експерти. Предполагаше, че това е съоръжение няма да аварира десетки години. Абсурдното е, че това не е първият случай, в който крадци нанасят поражения върху кабел 110 kV. Не толкова отдавна, в опит да откраднат метал, крадци бяха повредили друг такъв кабел, захранващ над 20 хил. клиенти в централната градска част на столицата, включително важни държавни институции. Безнаказани останаха тези, които застрашиха сигурността им,  навредиха на бизнеса и на спокойствието на гражданите и, не на последно място, поставиха под заплаха собствения си живот, срещу, вероятно, няколко десетки лева. Затова ние питаме: докога ще се толерират подобни престъпни прояви? Те са заплаха за националната сигурност, защото застрашават нормалното функциониране на столицата и на институциите в нея. И не само защото са засегнати институциите, а и болници, училища, детски градини, полицейски управления. Сериозен удар понася и бизнесът.  Тук не говорим за обикновена авария по кабел средно напрежение, която засяга много по-малък брой потребители. Когато кабел високо напрежение не функционира, ние захранваме по алтернативен път десетки хиляди клиенти. Ремонтът е много по-сложен, а междувременно възниква рискът от претоварване на алтернативната връзка с неизвестни последици за много голяма част от София. Какво може да се направи, за да се предотвратят подобни инциденти? За противодействие на кражбите са необходими законодателни промени, строги наказания и стриктен контрол от страна на компетентните органи. Ние от наша страна сме направили това, което е във възможностите ни. Взели сме всички необходими мерки за защита на колекторите, в които има толкова важни кабели, част от  стратегическата инфраструктура на София. Осигурили сме дори жива охрана чрез заплащане на външни фирми, които извършват обходи на съоръженията. Но е абсурдно да се очаква, че едно електрорарзпределително дружество  трябва да осигури охрана на всяка шахта, трафопост или табло. Това е национален проблем и  компетентните органи и институции трябва да направят необходимото за преустановяване на посегателствата по електроенергийната инфраструктура. Недопустимо е в една европейска държава да се унищожават толкова ценни активи, ценни дори за националната сигурност. Крайно време е да се вземат радикални мерки и да се намери решение. От години се говори по тези въпроси, има инициативи в тази посока, но всичко в крайна сметка остава едно добро желание и резултати няма.Призоваваме за нетърпимост и ясни правила, които да защитят интересите на 7 млн. български граждани. Необходима е промяна на Закона за управление на отпадъците. Ако няма пазар – няма да има кражби. Трябва да има ефективни наказания, които да имат не само наказателен, но и възпиращ ефект. Крайно време е подобни посегателства да се третират като престъпления срещу националната сигурност. Само тогава нашите усилия няма да са напразни.", "date": "2018.12.27", "title": "ЧЕЗ: Кражбите на кабели са престъпление срещу националната сигурност"}
{"url": "https://www.bgonair.bg/world/2018-12-27/semeystvo-tramp-iznenada-voennite-na-sasht-v-irak-s-vizita", "text": "\r\n Изненадваща необявена визита на президента на САЩ Доналд Тръмп и съпругата му Мелания в Ирак, за да поздравят американските военни за Коледа.  В официално съобщение на Белия дом се посочва, че първото семейство е взело решението \"късно през Коледната нощ\", за да благодари на войниците за \"тяхната служба, техните успехи и техните жертви\".  Тръмп пристигна във военновъздушната база \"Ал Асад\", западно от иракската столица Багдад, където се срещна с военния персонал в ресторанта на базата.  Той увери, че не планира изтегляне на американските сили от Ирак. Пътуването идва броени дни, след като министърът на отбраната Джим Матис подаде оставка заради несъгласия с президента и конкретно заради решението на Тръмп да изтегли американските военни от Сирия.  По-късно той обяви, че започва изтегляне от Афганистан.", "date": "2018.12.27", "title": "Семейство Тръмп изненада военните на САЩ в Ирак с визита"}
{"url": "https://www.bgonair.bg/world/2018-12-27/amerikanets-stana-parviyat-chovek-v-sveta-prekosil-antarktida", "text": "\r\n 1 600 километра за 54 дни през Антарктида. Американецът Колин О'Брейди сам и без помощ стана първият човек в света, прекосил ледения континент. Той разказа за успеха си в профила си в Instagram, където редовно обновяваше информацията за невероятното си изживяване. Около 98% от територията на Антарктида е покрита с лед. Това е континентът с най-ниски средни температури, най-ниски валежи, най-силни ветрове и най-голяма средна надморска височина. През 1773 г. изследователят Джеймс Кук пръв пресича Южния полярен кръг и въпреки че открива множество крайбрежни острови, не вижда самата Антарктида. Следват множество експедиции до ледения континент. В края на 2018 година – историята може да се похвали. Първият човек прекоси абсолютно сам и без помощ ледената пустиня. Това е 33-годишният американец Колин О'Брейди. За 54 дни авантюристът преминал 1500 км със своите ски, влачейки след себе си 170-килограмова шейна със запаси.  \"32 часа и 30 минути след като напуснах последния си лагер рано на Коледа сутринта, аз покрих останалите 150 километра в един непрекъснат \"Антарктически ултрамаратон” до финалната линия. Дървеният стълб на фона на тази снимка отбелязва края на ледения шелф на Рос, където свършва земната маса на Антарктика и започва морският лед. Докато дърпах шейната си през тази невидима линия, постигнах целта си - да стана първият човек в историята, който прекоси континента от единия до другия бряг, неподдържан и без помощ“, споделя О'Брейди в Instagram профила си. Първото нещо, което е направил, след това, е да звънне на съпругата си. Американецът завършва публикацията с цитат от Нелсън Мандела - \"Нещата винаги изглеждат невъзможни, докато някой не ги направи.“ ", "date": "2018.12.27", "title": "Американец стана първият човек в света, прекосил Антарктида"}
{"url": "https://www.bgonair.bg/bulgaria/2018-12-27/aktyorat-ivan-laskin-e-priet-vav-vma", "text": "Актьорът Иван Ласкин е приет във Военномедицинска академия.  Пред   говорителят на лечебеното заведение потвърди, че той е приет за лечение, но отказа да съобщи повече информация за състоянието му.  Само преди няколко седмици той беше изписан от Втора градска болница, където прекара повече от два месеца заради напреднало чернодробно заболяване.", "date": "2018.12.27", "title": "Актьорът Иван Ласкин е приет във ВМА"}
{"url": "https://www.bgonair.bg/world/2018-12-27/turskiyat-sem-svali-ot-efir-dve-televizionni-programi-zaradi-kritiki-kam-erdogan", "text": "Турският медиен регулатор свали от ефир две телевизионни програми заради критики към президента Реджеп Ердоган. Едната санкционирана телевизия е Халк ТВ.  На 21 декември в предаване на телевизията двама известни турски комедианти разкритикуваха липсата на демокрация в страната. Като след това бяха разследвани за обида по адрес на Ердоган.  Другият санкциониран е новинарската програма на Fox TV. Тя няма да се излъчва в продължение на три дни.  На 10 декември водещият на Fox TV разкритикува правителството за оказвания натиск върху опозицията.", "date": "2018.12.27", "title": "Турският СЕМ свали от ефир две телевизионни програми заради критики към Ердоган"}
{"url": "https://www.bgonair.bg/denqt-on-air/2018-12-27/otdelenite-pari-za-nauka-za-2019-g-tozi-pat-sa-dosta-smyata-akad-chavdar-rumenin", "text": "\r\n В края на месец ноември парламентът прие рамката на държавния бюджет за 2019 г. За БАН догодина ще отидат 94 млн. лева. Приоритет ли е науката в България? И достатъчно ли са тези пари? \"Отделените пари за наука този път са доста. За първи път от десетилетия насам от държавния бюджет е отделена толкова голяма сума. И в този си вид, разпределена по центрове, е достатъчна, за да стигне за планираните цели\", коментира в студиото на  директорът на Института по роботика към БАН акад. Чавдар Руменин. По думите му тези центрове са важни за развитието както на националната индустрия, така и за приоритетите на европейската. \"Важно е да отбележим, че съществуват фундаментална и приложна наука. И за фундаменталната наука трябва да има специално финансиране. Няма фундаментален научен резултат, който със съответната доза въображение да не може да бъде доведен до конкретни инженерни решения, които да се защитят с патенти за изобретения. И в този контекст може да се говори за комерсиализация на науката\", отбеляза още акад. Руменин.", "date": "2018.12.27", "title": "Отделените пари за наука за 2019 г. са достатъчно, смята акад. Чавдар Руменин"}
{"url": "https://www.bgonair.bg/denqt-on-air/2018-12-27/neshka-robeva-ne-znam-dali-svetat-e-prezhivyaval-takova-ogromno-razdelenie", "text": "\r\n Треньорката по художествена гимнастика Нешка Робева коментира в студиото на \" \", че християнските празници са станали силно комерсиализирани. \"Семейството се разпада. Говорим колко хиляди са отишли на почивка. Разпадът е световен - той е разпад на цивилизацията, когато всичко виждаме в пари и се съизмерваме. Народът се сравянва един с друг и такова огромно разделение не знам дали изобщо светът е преживявал\", заяви Робева. Пред   тя коментира, че една голяма част от народа вегетира и се старае, за да удължи периода на тази вегитация. Според нея образование няма, а има умишлена програма за \"заглаждане на мозъците\".  Треньорката по художествена гимнастика заяви, че пропагандата е \"обидно тъпа\", но още по-обидно е, че младите хора я приемат.    ", "date": "2018.12.27", "title": "Нешка Робева: Не знам дали светът е преживявал такова огромно разделение"}
{"url": "https://www.bgonair.bg/science/2018-12-27/subaru-podgotvya-napompan-forester-i-goreshta-impreza", "text": "Японският производител Subaru постави емблема STI на два свои модели, които смята да представи на автосалона в Токио, стартиращ на 11 януари. Засега, новите версии на Forester и Impreza са само концепции, но се очаква поне един от двата автомобила с добавка STI да се появи в сeрийно производство. Компанията публикува и снимки на машините, като за Forester STI е избран специален цвят - Fighter Grey, като автомобилът е поставен на специално направени за него 19-цолови джанти. Известно е що, че кросоувърът е получил и мощна спирачна система Brembo. Липсва обаче информация за подобренията по силовия агрегат. От компанията посочват, че хибридният агрегат e-Boxer е \"значително подобрен\", но не се уточнява как. Серийният вариант се състои от бензинов мотор със 145 к.с. и електрически двигател с 14 к.с. Най-вероятно за Forester STI мощността ще бъде увеличена, като в Subaru искат първо да видят реакцията на публиката, а след това евентуално да пуснат този автомобил в серийно производство. Що се касае до Subaru Impreza STI, той ще си остане концепция, чиято цел е да покаже възможностите на заводския тунинг на компанията. Тук доработките се изчерпват с поставяне на черни елементи по предната броня и праговете и на нови джанти. Освен това покривът също е боядисан в черно. Техническите промени включват поставяне на нова изпускателна система, докато 2,0-литровият боксер под капака си остава със 156 к.с., каквато е стандартната му мощност. За салона на тази Impreza са използвани по-качествени и съответно по-скъпи материали.", "date": "2018.12.27", "title": "Subaru подготвя \"напомпан\" Forester и \"гореща\" Impreza"}
{"url": "https://www.bgonair.bg/bulgaria/2018-12-27/ostar-komentar-vav-facebook-profila-na-ruskoto-posolstvo-predizvika-skandal", "text": "\r\n Страницата във facebook на Руското посолство в България, на която беше публикуван коментар, в който се казва, че \"По-големи олигофрени и малоумници от платените жълтопаветни русофоби няма“ действително се поддържа от дипломатическата мисия у нас. Оттам обаче казват, че това не е официална позиция на Русия.  На фейсбук страницата на посолството на руската федерация в България е публикуван линк от сайта \"Classa.bg\". В него лидерът на партия \"Възраждане\" Костадин Костадинов нарича протестиращите срещу дарената от Русия коледна елха в центъра на София олигофрени и малоумници. От руското посолство коментираха пред Bulgaria ON AIR, че публикуваният коментар не е официална позиция на Москва. Въпреки това действията на руските дипломати предизвикаха недоволство.  На въпрос дали са съгласни с твърденията в материала от посолството обясниха, че смятат, че авторът има право да изразява своето мнение, без да бъдат напълно съгласни с него. Авторът на материала обясни, че не вижда проблем в случая и твърдо застава зад думите си. Други обаче се почувстваха обидени и настояха за моментална реакция на министерството на външните работи. Представител на българското външно министерство вече е разговарял със съветник в посолството на Руската федерация, като е предал позицията на българската страна по повод публикацията.  Българският дипломат е посочил, че подобни действия не допринасят за двустранните ни отношения с Русия, а напротив, създават благоприятна почва за антируски настроения сред българските граждани.   ", "date": "2018.12.27", "title": "Остър коментар във Facebook профила на Руското посолство предизвика скандал"}
{"url": "https://www.bgonair.bg/bulgaria/2018-12-27/vazstanoveno-e-dvizhenieto-na-patya-svoge-novi-iskar", "text": "\r\n Възстановено е движението на пътя Своге-Нови Искър, след като участъкът беше затворен за два часа заради следствен експеримент.  Той е част от разследването на тежката катастрофа край Своге, при която загинаха 20 души. На мястото експертите направиха обследвания на пътя, очакват се резултатите от експеримента. \r\nПо време на огледа, камионите и автобусите минаваха по магистрала \"Хемус\", за останалите превозни средства имаше обходни маршрути.", "date": "2018.12.27", "title": "Възстановено е движението на пътя Своге-Нови Искър"}
{"url": "https://www.bgonair.bg/bulgaria/2018-12-27/balgarin-specheli-amerikanskata-titla-v-kecha", "text": "Българинът Александър Русев спечели американската титла в кеча навръх Коледа!  Мирослав Бърняшев, както е истинското име на една от големите звезди в кеча, детронира шампион Шинсуке Накамура от Япония.  Името на шампиона стана ясно след изтощителна битка, продължила 22 минути и 45 секунди.", "date": "2018.12.27", "title": "Българин спечели американската титла в кеча!"}
{"url": "https://www.bgonair.bg/bulgaria/2018-12-27/am-lyulin-stava-chast-ot-struma-patyat-kalotina-sofiya-shte-se-kazva-evropa", "text": "\r\n Завършените магистрали у нас от днес са с една по-малко след като автомагистрала \"Люлин\" спира да съществува под това си име.  Тя става част от магистрала \"Струма\", а пътят Калотина-София става магистрала \"Европа\", която ще включва и Северната скоростна тангента.  Това реши Министерският съвет днес и утвърди списъка на републиканските пътища, за които се плаща винетна такса.  Според източници на Bulgaria ON AIR утре се очаква Столичната община и Пътната агенция да обсъдят дали да се въведат тол такси и винетки и за Околовръстния път на София.  Засега двете институции отказват официален коментар по темата.  По закон Околовръстният път е част от републиканската пътна мрежа.", "date": "2018.12.27", "title": "АМ \"Люлин\" става част от \"Струма\", пътят Калотина-София ще се казва \"Европа\""}
{"url": "https://www.bgonair.bg/bulgaria/2018-12-27/toplofikatsiya-sofiya-preduprezhdava-ochakvayte-po-visoki-smetki-za-dekemvri", "text": "По-високи сметки за парно да очакваме през декември. Това предупредиха от \"Топлофикация-София\".  Причините са по-студеното време и увеличаването на цената на топлинната енергия от октомври с 16%.  За да намалим сметките си за парно, от дружеството съветват пред радиаторите да няма завеси, декоративни решетки и масивни мебели.  Ако оставяте включен само един радиатор и вратите широко отворени, за да отоплявате останалите помещения, няма да намалите сметката си. Работещият радиатор постоянно ще консумира големи количества енергия, за да поддържа зададената чрез термостатичния вентил температура в широкото пространство.  Ако сутрин всички излизат от дома, най-добре е вентилите да се оставят на 2.  А когато отсъствате от жилището за по-дълго време, не затваряйте вентила докрай. Оставете го на делението звездичка (*). Така в помещението ще се поддържа минимална температура, без да се стигне до замръзване.", "date": "2018.12.27", "title": "\"Топлофикация-София\" предупреждава: Очаквайте по-високи сметки за декември"}
{"url": "https://www.bgonair.bg/bulgaria/2018-12-27/pravitelstvoto-otpusna-15-mln-leva-za-zala-za-hudozhestvena-gimnastika", "text": "\r\n Правителството отпусна милион и половина лева за изграждането на нова зала по художествена гимнастика. Тя ще бъде в комплекс \"Раковски\" в София и ще осигури два допълнителни тренировъчни килима за гимнастичките.  Парите бяха отпуснати на последното правителствено заседание за годината. Президентът на Българската федерация по художествена гимнастика Илиана Раева определи деня като исторически за спорта и увери - с новите условия за спорт, успехите в гимнастиката ще са още по-големи.", "date": "2018.12.27", "title": "Правителството отпусна 1,5 млн. лева за зала за художествена гимнастика"}
{"url": "https://www.bgonair.bg/denqt-on-air/2018-12-27/patriotichna-ravnosmetka-za-2018-godina-tezhka-trudna-i-palna-sas-skandali", "text": "\r\n \"Изпращаме тежка и трудна година. Година, пълна със скандали, в която, надявам се, че поне успяхме  да прекараме някои от нашите идеи и виждаме, че я изпращаме с повишаване на доходите на българските граждани, макар и не толкова, колкото ни се искаше\", коментира депутатът от ВМРО Александър Сиди в студиото на \" \". Александър Сиди си пожела за 2019 г. да има дебат на политическото поле, а не война между институциите и всеки да си мери уменията и знанията. По неговите думи президентът не бива да се намесва в дейността на парламента освен в посока на това, което му е заложено от конституцията. Според него Радев раздава квалификации, които са присъщи на лидер на политическа партия, а не на президент на всички българи. \"Ние си създадохме сами скандалите. Предполагам, че още в началото на 2019 г. ще почнем по нашия си стар, войводски начин да спорим чрез медиите\", така Сиди коментира отношенията в Малката коалиция. Депутатът изказа мнението си и за спора, зарадил се между  ОП и ГЕРБ, заради приетите промени в Закона за вероизповеданията.  Той определи миналия закон като \"меко казано лош\". \"Това, с което започнахме и завършихме годината, са два документа и беше наше дело да ги спрем. Единият е Инстанбулската конвенция и другият е Пакта за миграция. Бих казал, че ВМРО и ОП направихме нещо добро в тази посока, спирайки една чужда за нас пропаганда, с която се опитаха да променят начина, по който мислят българските граждани\", заяви патриотът пред .", "date": "2018.12.27", "title": "Патриотична равносметка за 2018 година: Тежка, трудна и пълна със скандали"}
{"url": "https://www.bgonair.bg/bulgaria/2018-12-27/vav-varna-izdirvat-kradets-zadignal-500-lv-ot-hranitelen-magazin", "text": "\r\n Варненската полиция търси съдействие от свидетели, за да може да идентифицира крадец, задигнал 500 лева оборотни пари от магазин за хранителни стоки.  Случаят е от 23 ноември, около 20.35 часа.  Разследването е започнало веднага след като е бил подаден сигналът, но прокуратурата сега е разрешила записът от охранителните камери да бъде разпространен, за да може извършителят да бъде разпознат.  Крадецът е на възраст около 24 години, висок е около 165 см, със слабо телосложение.  Мъжът е имал и съучастник, който минути преди обира е влязъл в магазина, за да пазарува.", "date": "2018.12.27", "title": "Във Варна издирват крадец, задигнал 500 лв. от хранителен магазин"}
{"url": "https://www.bgonair.bg/direktno/2018-12-27/15-godini-sled-kerbala", "text": "Изминаващата 2018г. беше съпътствана от много скандали. И почти всички бяха лошо комуникирани, каза PR експертът д-р Александър Христов от Центъра за анализи и кризисна комуникация. Чумата по животните, оставката на Валери Симеонов, фалитът на “Олимпик” и фалшивите новини са събитията, които ще бъдат запомнени, каза Христов. В специално интервю за Bulgaria ON AIR ,15 години след атентата в база “Индия” говори д-р Александър Парашкевов. ", "date": "2018.12.27", "title": "15 години след Кербала"}
{"url": "https://www.bgonair.bg/bulgaria/2018-12-27/pozhar-ostavi-bez-dom-semeystvo-v-burgas-v-navecherieto-na-koleda", "text": "\r\n Семейството в Бургас, чийто апартамент изгоря в огнен ад на Коледа, ще бъде настанено в общинско жилище. При пожара като по чудо оцеляха две деца на 4 и 5 годинки, които са се намирали в жилището с вуйчо си.  Вуйчото Димитър, който спасява децата от горящия апартамент в бл. 94 в \"Меден Рудник\", днес започна сам да ремонтира изгорелия апартамент. Въпреки призивите в социалните мрежи - помощ няма. На Коледа Димитър е сам с децата в кухнята, когато съседната стая пламва. В паниката не успява да отключи вратата. За щастие в този момент майка на децата Пенка се връща от магазина. Пламъците вижда и бабата, която се връща от смяна в бургаската болница, където работи като санитарка.  След пожара съседите изкарват кошмарна Коледа. Пенка и децата са приютени в съседката Катя, която е майка на дете с увреждания. Днес Катя придружи Пенка до Жилищно настаняване, за да подадат молба за общинско жилище.  Добри хора са дарили дрехи и играчки , сега семейството има нужда само от дом. От полицията съобщиха, че най-вероятната причина за пожара е небрежност, въпреки че от семейството твърдят, че в стаята е нямало работещ електрически уред. ", "date": "2018.12.27", "title": "Пожар остави без дом семейство в Бургас в навечерието на Коледа"}
{"url": "https://www.bgonair.bg/bulgaria/2018-12-27/mazh-se-hvarli-ot-terasata-si-vav-varna-zagina-na-myasto", "text": "45-годишен мъж се хвърли от терасата на апартамента си на ул. \"Тодор Влайков\" 2 във Варна и почина на място. Сигнал за случая е подаден около 2 часа на 26-и декември. На мястото веднага са изпратени екипи на пожарната, полицията и Спешна помощ. Пристигналият лекар само констатирал смъртта. Тялото е откарано за аутопсия, назначени са всички експертизи. Когато бъдат готови резултатите, ще стане ясно дали мъжът е бил употребил алкохол или някакви наркотици и дали става въпрос за нещастен инцидент или самоубийство.    ", "date": "2018.12.27", "title": "Мъж се хвърли от терасата си във Варна, загина на място"}
