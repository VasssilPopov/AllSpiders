{"url": "https://www.bgonair.bg/economy/2019-03-12/es-otpuska-do-1-mlrd-evro-na-gartsiya-ako-izpalni-obeshtanite-reformi", "text": "Финансовите министри на еврозоната могат да отпуснат на Гърция близо 1 млрд. евро през април, ако Атина дотогава успее да изпълни всички договорени с кредиторите реформи. Това заяви председателят на еврогрупата Мариу Сентену по време на пресконференция. \"Ако всички ангажименти за реформи са изпълнени, еврогрупата през април ще разгледа изпълнението на още мерки за облекчаване на дълга\", посочи той, цитиран от Ройтерс. Въпреки това според Сентену все още има някои детайли, които трябва да бъдат изгладени, като основният останал въпрос е за възможното създаване на нова схема за защита на основното жилище, използвано за пребиваване. Досега Гърция е осъществила 13 от общо 16 обещани реформи, посочват от Европейската комисия. В рамките на споразумението за облекчаване на дълга с европейските кредитори, сключена през юни 2018 г., Атина трябва да получава на всеки шест месеца печалбата, която централните банки в еврозоната са направили от портфолиата си с гръцки дълг, както и от някои свои кредити. Но средствата могат да бъдат отпуснати само ако Гърция изпълни всички обещани реформи и не се отметне от никои от направените по-рано промени. Ръководителят на спасителния механизъм на еврозоната – Европейския стабилизационен механизъм (ЕСМ), Клаус Реглинг заяви по време на пресконференция, че общо печалбата, която може да бъде отпусната на Атина, възлиза на 974 млн. евро (1,1 млрд. долара). \"Това не е нов заем от ЕСМ\", заяви той. \"Има ангажименти, поети от еврогрупата в контекста на средносрочните дългови мерки миналия юни, и това са субсидии за Гърция\", допълни той и припомни, че те ще се отпускат на всеки шест месеца до 2022 г. Снимка: Pixabay", "date": "2019.03.12", "title": "ЕС отпуска до 1 млрд. евро на Гърция, ако изпълни обещаните реформи"}
{"url": "https://www.bgonair.bg/economy/2019-03-12/volkswagen-planira-da-proizvezhda-poveche-elektromobili", "text": "Германската автомобилна компания Volkswagen планира да произвежда с 50% повече електромобили от първоначално поставената цел през следващите 10 години. Увеличаването на производството на електрически автомобили до 22 млн. засилва прехода към електромобили, пише  . Volkswagen е единствената компания в индустрията, която се фокусира върху електрическата мобилност до такава степен, коментира изпълнителният директор на производителя Херберт Дийс във вторник. Дийс е под натиск, за да намери начин компанията да спести пари, докато се инвестира все повече в най-голямата трансформация на производителя през последните десетилетия. Volskwagen ще вложи 44 млрд. евро до 2023 г. в производството на електромобили и свързани превозни средства. \"Ако компанията запази нивото на печалба от 2018 г., това ще бъде голямо постижение на фона на търговската война между Вашингтон и Пекин и понижението на потребителското търсене на най-големия автомобилен пазар в света – Китай\", обясни Дийс в интервю за Bloomberg. Акциите на германската компания поскъпнаха с 0.4% на днешната сесия във Франкфурт. Volskwagen планира да продава акции от подразделението си за камиони Traton SE. Скоро ще бъде обявена точната дата за изпълнението на плана, като през следващите дни компанията ще оценява пазарните условия, заявява Дийс. Пазарната оценка на Traton SE е близо 30 млрд. евро. Снимка: Pixabay Харесайте страницата ни във Facebook ", "date": "2019.03.12", "title": "Volkswagen планира да произвежда повече електромобили"}
{"url": "https://www.bgonair.bg/world/2019-03-12/boenig-nyama-pravo-da-leti-v-es", "text": "Самолетите Боинг-737 Макс 8 бяха спрени от полети в рамките на Европейския съюз. Забраната ще важи до изясняване на причините за катастрофата в Етиопия, при която загинаха над 150 души. Забраната обхваща всички самолети от въпросния модел без значение дали летят за, от Европа или на територията на Евросъюза, и независимо дали операторите са европейски компании или от трети страни.  ", "date": "2019.03.12", "title": "\"Боинг\" няма право да лети в рамките на ЕС"}
{"url": "https://www.bgonair.bg/science/2019-03-12/saosnovatelite-na-instagram-sa-protiv-predlozhenieto-za-razdelyane-ot-facebook", "text": "Съоснователите на Instagram Кевин Систром и Майк Кригер заявиха, че политиците трябва да предложат решения, които адресират специфичните проблеми на технологичната индустрия, вместо просто да говорят за разделянето на компании като Facebook, пише CNBC. \"Смятам, че разговорът ще върви по-добре и ще доведе до по-добра политика, ако се насочим към специфични проблеми, които се опитваме да решим\", коментира Кригер по време на конференция в Остин, Тексас. Коментарите бяха направени няколко дни, след като кандидатът за президент сенатор Елизабет Уорън представи нов план за разбиване на големите технологични компании като Facebook и Amazon. Съоснователите на Instagram бяха запитани дали подкрепят това предложение. \"Искаме ли си работата обратно?“, отговори Систром. \"Шегувам се. Това беше шега“, допълни той. Миналата година Систром и Кригер напуснаха Instagram, която вече е собственост на Facebook, пише Систром коментира, че е изненадан от предложението на Уорън. \"Страхувам се, че предложението за разделяне на всички технологични компании си играе със сегашното отношение против технологиите, вместо да прави това, което политиците трябва да правят, а то е да адресират реални проблеми и да дадат реални решения\". Систром и Кригер напуснаха изненадващо Instagram през септември, шест години, след като компанията беше придобита от Facebook за 1 млрд. долара. Появата им на конференцията беше първата им съвместна публична изява от оттеглянето от Facebook. ", "date": "2019.03.12", "title": "Съоснователите на Instagram са против разделяне с Facebook"}
{"url": "https://www.bgonair.bg/sutreshen-blok/2019-03-12/onecoin-kak-e-rabotila-piramidata-na-kralitsata-na-kriptovalutite", "text": "\r\n Прокуратурата в САЩ все още издирва българката Ружа Игнатова, обвинена за откраднати милиарди долари чрез фалшивата криптовалута OneCoin. Според официалната информация на американското правосъдно министерство, Игнатова и брат ѝ Константин са натрупали над 3 млрд. долара чрез измами. Малка част от тази сума е инвестирана в имоти в България. Официално Ружа Игнатова се издирва от 2017 година. Неофициално 40-метровата ѝ яхта \"Давина\", за 15 млн. евро, кръстосвала Черно море цяло лято. \"Това е класическа измамна схема от типа пирамида. В България имаше не един и два подобни случая преди години. \"OneCoin\" просто притежава легитимно лице и достатъчно добър маркетинг. Използва се модерната дума \"криптовалута\". Инвестициите в нея, както и очакваният ръст, липсата на инфлация и възможността всяка една трансакция да бъде контролирана, подлъгва хората, че е нещо изключително сигурно и няма как да не бъде доходоносно в бъдеще\" коментира в студиото на   експертът по киберсигурност Спас Иванов. Според финансови консултанти, хората, инвестирали във фалшивата криптовалута, трябвало да се усъмнят още в самото начало заради високата първоначална вноска и обещанието да си върнеш инвестицията посредством вноската на други хора, а не от продажбата на продукти. Това е сигурен белег, че става дума за пирамида. Адресът на OneCoin в България е на емблематичния площад \"Славейков\" 6А. Сградата е закупена от Ружа Игнатова през 2014 година за 3.7 млн лв. Инвестициите ѝ в скъпо недвижимо имущество продължават само на метри от сградата на парламента с имот за 5 млн. евро. \"През 2016 и 2017 година беше най-големият бум на криптовалутите. По това време имаше десетки, дори стотици подобни компании. Липсата на всякакви регулации привличаше много хора. Това обаче безспорно е нож с две остриета, тъй като няма никакъв контрол\", отбеляза финансистът Преслав Райков. Пред   той обясни, че Ружа Игнатова е предлагала OneCoin на населението от Азия, Индия и Африка, където хората са неинформирани и много лесно могат да бъдат подлъгани.  \"В САЩ или в Европа, където гражданите са осведомени, тази пирамида се разпознава много лесно и не би пожънала успех\", подчерта още Райков.", "date": "2019.03.12", "title": "OneCoin: Как е работила пирамидата на кралицата на криптовалутите?"}
{"url": "https://www.bgonair.bg/reportazhi/2019-03-12/datskata-legenda-bile-august-predstavya-noviya-si-film-u-nas", "text": "\r\n Носителят на \"Оскар\" и две награди \"Златна палма\" Биле Аугуст е у нас по покана на \"София Филм Фест\", за да представи най-новия си филм. А следващата си лента възнамерява да снима на наша земя. Датската легенда ще представи най-новия си филм \"Щастливеца Пер\", адаптация по романа на Хенрик Понтопидан.  \"От много много години искам да направя този филм. Планирам го от 8 години. Имахме трудности около финансирането, защото става дума за наистина голяма продукция. Но усещам филмът много близък – базиран е на роман, който е публикуван последно през 1904 г. Класическо произведение. Писателят Хенрик Понтопидан печели нобелова награда за литература за това произведение. Историята е фантастична! Винаги съм си казвал, че когато имам достатъчно опит и когато се чувствам готов, ще го заснема. И сега съм много доволен\", сподели Биле Аугуст. Лентата разказва за амбициозен младеж от християнско семейство, живеещо в Западна Дания. Той заминава за Копенхаген, за да стане инженер - своеобразен бунт срещу баща си.  Свързва се с кръг от богати интелектуалци. Пер, както сега сам се нарича, получава мащабен инженерен проект, който включва изграждането на серия канали в родното му място. Но точно когато Пер е напът да сбъдне мечтите си, гордостта му се изпречва на пътя.  Режисьорът Биле Аугуст казва, че искал да се обърна към младото поколение с разсъждения за истинската същност на човешкия живот. И за пореден път използва литературата като база за своите екранни истории. В своята филмография Биле Аугуст има над 30 заглавия като режисьор, на 13 от които е и сценарист, а в основата на повечето негови творби присъства стойностно литературно произведение. За следващия си филм Аугуст е избрал България като основна локация. \"Става дума за проект за Цар Борис III по време на Втората световна война. Историята е много завладяваща – как той е успял да манипулира Хитлер. Основната сюжетна линия е за евреин и жена на име Лиляна, която е била човекът, предупредил еврейската общност за предстоящото депортиране. В момента работим върху сценария\", отбеляза режисьорът. В България Биле Аугуст ще получи и наградата \"ФИПРЕССИ Платиниум 90\", с която са били удостоени значими творци в историята на киното. Впечатляващите филмови шедьоври на Биле Аугуст, сред които \"Клетниците\" (1998), \"Нощен влак за Лисабон\" (2013) и носителят на \"Оскар\" за чуждоезичен филм \"Пеле Завоевателят\", притежават изключително богатство на образите и чувствата. За седемдесетте си години Биле Аугуст е видял много промени в киноиндустрията. Но и много константи. \"Тъжно е, че всички големи студиа малко или много правят предимно блокбъстъри. Допреди 20 години имаха отдели, които правеха филми, които са интересни и за мен. Днес става дума само за пари. Платформи като \"Netflix\" обаче са интересни. Правят нещо различно. И има бъдеще в това\", твърди той. В София Биле Аугуст ще покаже селекция от свои филми. Сред тях са най-новата му творба – \"Щастливеца Пер\", класиката \"Пеле Завоевателя\", както и един от последните му филми \"Безмълвно сърце\", предаде Ива Григорова. Харесайте ни във Facebook ", "date": "2019.03.12", "title": "Датската легенда Биле Аугуст представя новия си филм у нас"}
{"url": "https://www.bgonair.bg/reportazhi/2019-03-12/lyubov-do-posleden-dah-tragediyata-v-etiopiya-pogubi-katya-i-aleksandar", "text": "\r\n Бившият руски модел Екатерина Полякова и съпругът ѝ Александър са сред пасажерите на фаталния полет, при който самолет се разби в Етиопия, а всичките 157 души на борда загинаха.  Двамата обичат пътешествията и черпят от живота с пълни шепи. Кения е мечтана дестинация за Екатерина и Александър и те решават да се впуснат в приключението.  Минути преди да се качат на борда на самолета публикуват видео в социалната мрежа Instagram. В последния си пост красивата манекенка написа, че точно преди година са били в Азия, а сега ще летят за Африка. Приятели и близки определят двамата влюбени като лъчезарни, усмихнати и обичащи живота. И не могат да повярват, че ги е сполетяла подобна съдба.  Екатерина и Александър са заедно от университета, работят в \"Сбербанк Лизинг\" и са неразделни. По ирония на съдбата заедно напускат и този свят.  Харесайте страницата ни във Facebook ", "date": "2019.03.12", "title": "Любов до последен дъх: Трагедията в Етиопия погуби Катя и Александър"}
{"url": "https://www.bgonair.bg/world/2019-03-12/kiyt-flint-se-obesil-pod-vazdeystvieto-na-droga", "text": "Вокалистът на The Prodigy Кийт Флинт се е обесил. Това обявиха разследващите. Певецът беше открит мъртъв в жилището си в Есекс. Разследващите подготвят токсикологичен доклад, от който ще стане ясно дали е сложил край на живота си под въздействието на някакви вещества. Според таблоиди музикантът умолявал съпругата си да се завърне у дома преди да сложи край на живота си. Двамата се разделиха през миналата година.   ", "date": "2019.03.12", "title": "Кийт Флинт се обесил под въздействието на дрога?"}
{"url": "https://www.bgonair.bg/world/2019-03-12/samolet-obarna-kursa-si-zaradi-patnichka-zabravila-bebeto-si-na-letishteto", "text": "Cаудитски самолет обърна курса си, след като пътничка осъзна, че е забравила бебето си на терминала. Полетът бил от Саудитска Арабия за Малайзия.  Малко след излитането от летището в град Джида - пилотът помолил диспечерите да се върне обратно.  Това се случило, след като жената притеснена съобщила, че е забравила бебето си на летището. Самолетът се върнал обратно на пистата в Саудитска Арабия. Не се съобщава дали майката е намерила детето си и дали е била привлечена под отговорност. Харесайте страницата ни във Facebook ", "date": "2019.03.12", "title": "Самолет обърна курса си заради пътничка, забравила бебето си на летището"}
{"url": "https://www.bgonair.bg/denqt-on-air/2019-03-12/poreden-proval-za-tereza-mey-i-vazmozhnost-za-tvard-brexit-veshtayat-analizatori", "text": "\r\n Тереза Мей отправи молба към депутатите във Великобритания да подкрепят сделката по Brexit. Предстои ключово гласуване, от което трябва да стане ясно дали народните представители в Обединеното кралство ще подкрепят развода между страната и Европейския съюз. \"Очаква се нов провал за Тереза Мей. \"Северноирландската партия\", която я подкрепя, каза, че няма да гласува. Консерваторите също няма да гласуват. Нито пък Корбин. Вероятно няма да има Brexit без сделка. ЕС е поставен в деликатна позиция с напускането на Великобритания. Островът не знае какво иска – страната е разделена. Онези, които предизвикаха Brexit, вече не са във властта, за да не поемат отговорността\", посочи журналистът и анализатор Асен Агов.  Според него Brexit ще ни струва много скъпо на всички.  \"Абсурдната епопея на Brexit буди тъжен смях у всички ни. Бюджетът на ЕС ще се срине без парите, които внася Великобритания. Нашата вноска за бюджета ще нарасне. Това ще трябва ние данъкоплатците да го плащаме. ЕС изпада в нездрава позиция. Затъваме в догадки какво може да се случи. Младите великобританци искат страната им да остане в ЕС\", добави той в \"Денят ON AIR\".  Любомир Кючуков от \"Института за икономически и международни изследвания\" подчерта, че самият начин, по който Тереза Мей е подредила гласуванията, отхвърля варианта за Brexit без сделка.  \"Ако политическите декларации не дадат резултат, то утре ще се проведе гласуването за развод без сделка. Това няма как да мине в парламента. След това идва още едно гласуване. Ако и то не даде резултат, ще настъпи политически блокаж. Тереза Мей прехвърли отговорността към парламента. Настроенията във Великобритания са много тежки. Brexit ще струва скъпо на Европа и Великобритания, и то не само като пари. В ЕС има някаква нагласа да се слеят двата периода – преходният от 21 месеца, който трябваше да регламентира бъдещите отношения между ЕС и Обединеното кралство, и процесът по напускането на общността. Brexit създаде политическа криза, която раздели политиката и обществото в страната\", категоричен бе той пред Bulgaria ON AIR. Харесайте ни във Facebook ", "date": "2019.03.12", "title": "Пореден провал за Тереза Мей и възможност за твърд Brexit, вещаят анализатори"}
{"url": "https://www.bgonair.bg/world/2019-03-12/britanskiyat-parlament-othvarli-sdelkata-za-brexit", "text": "Британският парламент отхвърли сделката между Лондон и Брюксел за излизането на Великобритания от Европейския съюз. Срещу сделката гласуваха 391 депутати. Това означава, че Лондон ще се изправи пред редица важни решения.  Първо ще последва втори вот в Камарата на общините за това дали Уестминстър е съгласен страната да напусне Евросъюза без сделка. При одобрение Brexit ще се състои на 29 март. Така обаче страната няма да получи 2-годишен преходен период.  Ако депутатите гласуват \"против\" Камарата ще се изправи пред трети вот, който ще бъде в четвъртък. Той ще реши дали Лондон да отправи молба към Брюксел за отсрочка на Brexit . Ако това бъде отхвърлено, то Великобритания отново трябва да напусне блока без сделка.  ", "date": "2019.03.12", "title": "Британският парламент отхвърли сделката за Brexit"}
{"url": "https://www.bgonair.bg/reportazhi/2019-03-12/nov-arest-za-makgregar-potroshi-telefona-na-svoy-fen", "text": "\r\n Изявите на Конър Макгрегър продължават, но не в октагона, а извън него. ММА звездата отново се забърка в скандал, заради който прекара няколко часа в ареста.  Ирландецът беше арестуван в Маями, след като счупил мобилния телефон на свой фен, който се опитал да го заснеме, докато излизал от местен бар. Пострадалият се обадил в полицията и се оплакал, че са му нанесени щети в размер на 1000 долара. По думите му Макгрегър взел телефона, хвърлил го на земята и започнал да скача върху него. Адвокатите на ирландеца платили гаранцията му и в момента той отново е на свобода. Харесайте страницата ни във Facebook ", "date": "2019.03.12", "title": "Нов арест за Макгрегър: Потроши телефона на свой фен"}
{"url": "https://www.bgonair.bg/world/2019-03-12/alzhirskiyat-prezident-otlozhi-izborite-i-se-otkaza-ot-peti-mandat", "text": "Изненадващ обрат на кризата в Алжир. Президентът Абделазиз Бутефлика обяви, че няма да се кандидатира за пети пореден мандат. Държавният глава взе решение и да отложи президентския вот, предвиден за 18 април, за все още неуточнена дата.  От няколко седмици масови демонстрации призовават за оставката на Бутефлика, който се върна в Алжир в неделя след лечение в Швейцария. Бутефлика е на власт от 20 години и след претърпян през 2013 г. инсулт се придвижва с инвалидна количка. Рядко се появява публично.  Страната е обхваната от безпрецедентни протести от средата на февруари с искане оставката на 82-годишния лидер. Междувременно премиерът на Алжир подаде оставка. Харесайте страницата ни във Facebook ", "date": "2019.03.12", "title": "Алжирският президент отложи изборите и се отказа от пети мандат"}
{"url": "https://www.bgonair.bg/denqt-on-air/2019-03-12/falshivi-pensii-bolnichni-i-telk-ove-kak-da-sprem-iztochvaneto-na-noi", "text": "\r\n Специализираният наказателен съд остави в ареста тримата задържани за схема с фалшиви пенсии в Силистра. Според прокуратурата директорът на НОИ в Силистра Милен Пенчев, както и Стоянка Симеонова и Тодор Тодоров, са участвали в организирана престъпна група за неправомерно отпускане на максимални пенсии чрез фалшиви документи.  \"Това е една от най-наглите схеми. Създават се неверни, фалшифицирани досиета за работа, и то в миньорския труд, където се пенсионираш рано и с висока пенсия, за хора, които не са стъпвали в мина, предимно в регион, в който няма мини. 100% измама\", обясни икономистът Владимир Каролев в \"Денят ON AIR\". Според него тези, които са организирали схемата, трябва да влязат в затвора задължително, а другите, получили пенсии, да върнат всички незаконно взети пари. По неговите думи държавните служители, които участват в държавни измами, трябва да губят статута си и правото на държавна пенсия.  \"Корупцията е начин на мислене. Не приемам тезата, че понеже някой е беден, е корумпиран. Това е оправдание на крадците и мошениците\", категоричен беше Каролев.  По думите му хората не искат да си плащат осигуровките именно заради такива случаи, тъй като виждат, че няма значение дали го правят или не. Според него социалната политика трябва да бъде насочена към трайно болни хора и инвалиди, а не към тези, които работят на черно, а след това получават пенсия. Ако се намалят фалшивите ТЕЛК-ове ще има повече пари и помощници за тези, които наистина имат нужда от тях, смята Каролев. \"Трябва да се стимулира доброволната солидарност. В развития свят основните болници са неправителствени организации. Те не правят печалба. Създадени са от църкви и общини с доброволна солидарност. За да го направиш обаче трябва да има някакви стимули\", коментира икономистът пред Bulgaria ON AIR. \r\nХаресайте ни във Facebook ", "date": "2019.03.12", "title": "Фалшиви пенсии, болнични и ТЕЛК-ове. Как да спрем източването на НОИ?"}
{"url": "https://www.bgonair.bg/reportazhi/2019-03-12/klyuchov-den-za-brexit-britanskiyat-parlament-razglezhda-novata-sdelka", "text": "\r\n Според новия механизъм, с правна тежест, Лондон може да действа срещу предпазната мярка за ирландската граница, така че тя да не стане постоянна. Това беше едно от основните притеснения на британския парламент, тъй като ако тя бъде активирана, Северна Ирландия временно остава член на Европейския митнически съюз.  Председателят на Европейската комисия Жан-Клод Юнкер посочи, че с премиера Тереза Мей са постигнали споразумение за правно-обвързващи гаранции, касаещи споразумението за напускане на ЕС. Договорката ще даде ясни уточнения и правни гаранции по предпазния механизъм за ирландската граница след Brexit. Той обаче беше категоричен - Великобритания няма да получи трети шанс да постигне споразумение. А за Тереза Мей тези гаранции могат да променят предстоящия тази вечер вот на споразумението в Камарата на общините.  Двете страни постигнаха и второ споразумение за бъдещите отношения между Лондон и Брюксел. Пробивът на Тереза Мей беше приет със смесени чувства на Острова.  Първият министър на Шотландия Никола Стърджън за пореден път се обяви срещу излизането на Великобритания от Европейския съюз. Консерваторите, които подкрепят Brexit, са изискали допълнително експертно мнение, преди да вземат решение. Към тях се включи и северноирландската Демократическа юнионистка партия. А голяма част от опозицията, в лицето на Лейбъристката партия заяви, че Мей не е постигнала нищо ново. И допълни, че тази вечер отново ще се противопоставят на Brexit.  Вотът върху споразумението ще се проведе тази вечер. При последното гласуване през януари Мей понесе историческа загуба с 230 гласа разлика.  Ако Лондон отхвърли споразумението предстои втори вот в сряда за това дали Великобритания да излезе от Съюза без сделка.  А в четвъртък британските депутати ще дадат вота си дали да бъде поискано отлагане на Brexit с поне два месеца.  ", "date": "2019.03.12", "title": "Ключов ден за Brexit: Британският парламент разглежда новата сделка"}
{"url": "https://www.bgonair.bg/bulgaria/2019-03-12/samolet-na-turskite-aviolinii-katsna-avariyno-na-letishte-sofiya", "text": "Извънредна ситуация тази вечер на Летище София.  Самолет на турските авиолинии, пътуващ от Брюксел към Истанбул, се приземи аварийно в София. Причината е, че единият от двигателите на машината - Airbus А 321, отказал.  Според информация на Bulgaria ON AIR - на борда са се намирали 57 пасажери и 7 души екипаж. На летище София веднага е задействан плана за аварийни ситуации.  Веднага са изпратени три линейки и няколко екипа на пожарната. Няма пострадали на борда на самолета. Харесайте страницата ни във Facebook ", "date": "2019.03.12", "title": "Самолет на турските авиолинии кацна аварийно на Летище София"}
{"url": "https://www.bgonair.bg/bulgaria/2019-03-12/izdirvat-13-godishniya-asen-nikolaev-pendurkov-ot-sedmitsa", "text": "Издирва се 13-годишният Асен Николаев Пендурков от София. Сигналът е подаден от близки на момчето.  Той е излязъл от дома си на 5 март т.г. и до момента е в неизвестност, съобщават от полицията. Момчето е високо 165 см., с тъмноруса коса, сини очи и светла кожа.  Облечено е с тъмносиньо яке, черен анцуг и светлосини маратонки. Хората, които разполагат с информация за издирваното момче, могат да сигнализират на тел. 112, или в най-близкото поделение на МВР. Харесайте ни във Facebook ", "date": "2019.03.12", "title": "Издирват 13-годишния Асен Николаев Пендурков от седмица"}
{"url": "https://www.bgonair.bg/bulgaria/2019-03-12/rodninite-na-sakskoburggotski-priznaha-balgariya-za-sobstvenik-na-rilskite-gori", "text": "\r\n Роднини на Симеон Сакскобургготски сключиха споразумение с държавата и се оттеглиха от делото за собствеността на рилските гори. В спогодбата роднините на Царя - шестима херцози от рода Фон Вюртемберг, признават държавата за собственик. Самият Сакскобургготски все още претендира за тях, предаде Стоян Тричков. Изминали са почти 10 години след началото на съдебната процедура за 165 500 дка гори в Рила. Делото обаче продължава с другите ответници – бившия премиер и неговата сестра Мария Луиза. Дали признанието ще има тежест за спора по-нататък ще стане ясно тепърва. Адвокатът на Сакскобургготски твърди, че действието на роднините противоречи на това, че те са продавали част от земите на трети страни.  Дружествата \"Агротуризъм\", \"Бороспорт\" и \"Хастигс\" също участват в спора. Документите обаче показват, че Сакскобургготски се е разпореждал с тази собственост. За продажбата на 10 дка на \"Агротуризъм\" той е действал с пълномощно от своите роднини, които не са участвали пряко в сделката. Затова днес твърдят, че нямат претенции към държавата. До сега съдът е признал собствеността на държавата върху дворците \"Кричим\", \"Саръгьол\" и \"Ситняково\". Освен за горите в Рила, не е окончателно решен спорът за двореца \"Врана\", а този за \"Царска Бистрица\" се очаква да се гледа във ВКС през този месец. Харесайте ни във Facebook ", "date": "2019.03.12", "title": "Роднините на Сакскобургготски признаха България за собственик на рилските гори"}
{"url": "https://www.bgonair.bg/reportazhi/2019-03-12/aktsiya-kmet-koy-e-gradonachalnikat-na-strelcha", "text": "\r\n Стойно Чачов стана кмет на Стрелча, след като замени осъдения за изнасилване Иван Евстатиев.  Попадналият под прицела на \"Икономическа полиция\" Стойно Чачов е кмет на Стрелча от 2015 година. Избран е на последните местни избори след балотаж между него и червеният Иван Евстатиев. Издигнат е от АБВ. Новоизбраният градоначалник е завършил висшето си образование в Национална Спортна Академия в София. Бил е щат в Българския футболен съюз, един от двамата международни съдии по минуфутбол в България.  Чачов влезе в светските хроники, след като през 2016 г. взе за жена \"Мисис Баба\" - Дони Василева. Женят се на романтичния гръцки остров Санторини.  \"Предложението беше безкрайно изенадващо, много бързо, три месеца след като се запознахме, той пристигна на вратата вкъщи с един огромен букет и с пръстена\", споделя Дони Чачова. Не за пръв път кмет на Стрелча попада под прицела на разследващите. Преди три години бившият градоначалник Евстатиев беше обвинен в изнасилване на 16-годишна ученичка. Близките на момичето настояха да бъде упражнена максималната строгост на закона.  В крайна сметка Евстатиев беше осъден на 4 години затвор, но беше освободен предсрочно. Името му нашумя още през 2005 г., когато като кмет на Пазарджик той беше замесен в скандал с поръчване на непълнолетни момичета за руски делегации. Впоследствие непълнолетните свидетелки се отрекоха от показанията си. Харесайте страницата ни във Facebook ", "date": "2019.03.12", "title": "\"Акция кмет\": Кой е градоначалникът на Стрелча?"}
{"url": "https://www.bgonair.bg/reportazhi/2019-03-12/aktivni-potrebiteli-vsyaka-treta-vafla-u-nas-e-kantserogenna", "text": "\r\n Според данни на асоциацията \"Активни потребители\", всяка трета вафла у нас е канцерогенна. В съдържанието им се открива съединението акриламид. Акриламидът е вещество, което се получава след термичната обработка на храните, или по- точно при загряване над 121 градуса. Съдържа се в повечето пържени и печени храни, направени картофи и зърнени продукти.  От проучването на \"Активни потребители\" става ясно, че 13% от тестваните бебешки храни са показали отклонения над допустимата граница, при картофените чипсове – 7.7 %, а при бисквитите за кърмачета и малки деца – 6.3%.  Специалистите препоръчват всеки ден в менюто си да имаме сурови зелнчуци и ядки, като тези марули. Елисавета не купува на близките си вафли и чипсове. Разказва ни, че предпочита прясната храна.  През последните години популярност набират зеленчуковите чипсове, но според изследванията те съдържат дори 3 пъти повече акриламид. Харесайте страницата ни във Facebook ", "date": "2019.03.12", "title": "\"Активни потребители\": Всяка трета вафла у нас е канцерогенна"}
{"url": "https://www.bgonair.bg/bulgaria/2019-03-12/so-maha-akulskite-perki-po-grafa-no-s-kakvo-shte-gi-zameni", "text": "\r\n Махат предпазните ограничители от столичния \"Граф Игнатиев\". Подмяната се налага заради поредния пострадал от т.нар. \"перки\" пешеходец, спънал се в тях. Все още не е ясно с какво ще се заменят гранитните плочи. В най-скоро време кметът на София очаква архитектите да ѝ предложат вариант, който да бъде обсъден и с Пътната полиция. След като перките на \"Графа\" бъдат премахнати, на тяхно място може да бъде вдигнат малко по-висок бордюр, малко по-дълбок улей, или бъдат инсталирани метални ограничители, предаде репортерът Иван Иванов. Хората минаващи често през \"Графа\" и живеещите в района имат различна визия за ограничителните перки. \"Грозни са. Малки са, ниски са. Не ги виждаме. Трябва да се мисли за всичко преди да се дават пари. Според Вас, на тяхно място как трябва да изглеждат ограничителите? Колчета! Ама солидни!\", изтъкна местна жителка. \"Столичната община може да ползва доказаните добри практики от Европа, вместо да измисля такива глупости. Надгробни плочи, перки на акули, падания, кръв. Това е просто една трагедия\", посочи Андрей Зографски от НПО-то \"Спаси София\". Не е ясно кога Общината ще премахне опасните ограничители, които не малко столичани определиха като \"акулски перки\", а колажите заляха социалните мрежи. Не е известно и кога на тяхно място ще се поставят безопасни и сливащи се с архитектурната среда ограничители. Харесайте ни във Facebook ", "date": "2019.03.12", "title": "СО маха \"акулските перки\" по \"Графа\". Но с какво ще ги замени?"}
{"url": "https://www.bgonair.bg/denqt-on-air/2019-03-12/pregovorite-za-novite-samoleti-mogat-da-priklyuchat-do-yuli", "text": "\r\n България може да договори новите самолети до 4 месеца. Това заяви генерал Съби Събев в \"Денят ON AIR\". В момента правителството води преговори с няколко компании за доставка на нови изтребители, като основен фаворит за сключване на сделката е американската компания Lockheed-Martin, която ще ни предостави 8 броя F-16.  По думите му преговорите между българското правителство и компанията Lockheed- Martin могат да приключат до месец юли. Той обаче заяви, че е трябват поне 9 месеца, за да могат родните пилоти да могат да пилотират американските машини. \"Всичко зависи от това колко стегнато вървят преговорите. Има достатъчно време, за да се завършат - 4 месеца. Американците предлагат и комплексна подготовка за нашите летци. Това бе недостатък на шведска оферта. Необходимо е да действаме бързо. Обучението на опитните летци е 9 месеца. Ако изпратим по-млади, то  подготовката може да отнеме до 2 години\", заяви Събев. Той допълни, че F-16 е най-добрият изтребител, който България може да си позволи. Според него една ескадрила е напълно достатъчна, за да охранява въздушното пространство както на страната, така и на териториите около нас.  \"F-16 e най-добрият от всички самолети. Той разполага с най-добрите съвременни системи. Това е самолет с много добър тактически радиус. С него ще можем да помагаме и на Македония. Една ескадрила ще осигури достатъчно охрана на България\", каза Събев пред Bulgaria ON AIR. Той също така заяви, че страната ни ще може да ползва настоящите изтребители МИГ-29 най-много до 2024 година. Според него въпросните самолети вече са морално остарели и след 2024-та няма да има нужда от тяхното използване.", "date": "2019.03.12", "title": "Преговорите за новите изтребители може да приключат до юли"}
{"url": "https://www.bgonair.bg/bulgaria/2019-03-12/arestuvaha-zhoro-shopa-v-ispaniya", "text": "\r\n Георги Семерджиев, известен като Жоро Шопа, беше задържан от испанската полиция. Миналият четвъртък в неговата къща край Барселона бяха арестувани издирваните от българското правосъдие Ветко и Маринела Арабаджиеви. Шопа бе задържан с Европейска заповед за арест, издадена от Софийската районна прокуратура. Преди това срещу него беше повдигнато обвинение за укривателство на Арабаджиеви. Семерджиев също бе задържан заедно със семейството на 7 март, но тогава искането за арест идваше от Швейцария. По-късно обаче, швейцарските власти се отказаха от екстрадицията му. До 5 дни трябва да се гледа мярката за неотклонение на Семерджиев, като испанският съд ще трябва да реши дали той да бъде екстрадиран в България.", "date": "2019.03.12", "title": "Арестуваха Жоро Шопа в Испания"}
{"url": "https://www.bgonair.bg/world/2019-03-12/prolivni-dazhdove-otneha-11-zhivota-v-megapolisa-sao-paulo", "text": "Най-малко 11 души, сред които дете на 1 годинка, загинаха при проливните дъждове, причинили мащабни наводнения в Сао Пауло и околностите му.  Лошото време, което се очаква да продължи и днес, предизвика истински хаос в най-големия бразилски град. Улиците на мегаполиса се превърнаха в реки, а пожарната служба едва успяваше да се отзове на всички сигнали за бедстващи хора.  Няколко централни улици в града бяха блокирани от паднали дървета. Заради наводненията една от линиите на метрото в Сао Пауло не работи. Активизираха се свлачища.  Властите съобщават за близо 60 постройки, срутили се под напора на придошлите води. Харесайте страницата ни във Facebook ", "date": "2019.03.12", "title": "Проливни дъждове отнеха 11 живота в мегаполиса Сао Пауло"}
{"url": "https://www.bgonair.bg/world/2019-03-12/krachka-napred-es-i-velikobritaniya-postignaha-kompromis-po-sdelkata-za-brexit", "text": "\r\n Лондон и Брюксел постигнаха компромис по сделката за Brexit.  Късно снощи в Страсбург британският премиер Тереза Мей успя да получи \"правно обвързващи\" гаранции по т.нар. предпазен механизъм за ирландската граница, след като Великобритания напусне ЕС.  На срещата с Мей председателят на ЕК Жан-Клод Юнкер се ангажира до края на 2020 г. Брюксел да изработи алтернатива на временното решение за избягване на твърда граница между Ирландия, която е част от ЕС, и Северна Ирландия, която е част от Обединеното кралство. Освен това, Лондон ще има право временно да спре действието на правилата, засягащи Северна Ирландия, ако ЕС наруши поетите ангажименти.  Днес се очаква решаващ вот в британския парламент по компромисния вариант на споразумението.  Ако въпреки внесените промени документът бъде отхвърлен, ще бъде предложен за гласуване вариантът Великобритания да напусне ЕС без споразумение. Ако и той не бъде приет, на 14 март парламентът ще трябва да вземе решение за възможното отлагане на Brexit.", "date": "2019.03.12", "title": "Крачка напред: ЕС и Великобритания постигнаха компромис по сделката за Brexit"}
{"url": "https://www.bgonair.bg/bulgaria/2019-03-12/burgaskata-politsiya-zadarzha-britanets-izdirvan-s-evropeyska-zapoved-za-arest", "text": "\r\n Полицията в Бургас задържа опасен престъпник - чернокож британец, извършител на множество въоръжени грабежи, както и обир на автосервиз, разположен на територията на град Лийдс. За него има издадена европейска заповед за арест. 41-годишният Оуен се е представял с 53 различни самоличности. По време на задържането си той е бил с брада и не е приличал на снимката, която е разпространена от дирекция \"Международно оперативно сътрудничество“. Задържан е в близост до Руската гимназия в Бургас, на ул. Калофер. Предстои процедура по екстрадирането и предаването му на британските власти.  Процедурата по задържане на лице, което е искано с европейска заповед за арест, изисква в срок до 72 часа Окръжна прокуратура – Бургас да получи от британските власти, необходимите за производството документи. Харесайте страницата ни във Facebook ", "date": "2019.03.12", "title": "Бургаската полиция задържа британец, издирван с европейска заповед за арест"}
{"url": "https://www.bgonair.bg/world/2019-03-12/sled-aviokatastrofite-boeing-737-max-8-sa-nadezhdni-uveryava-vashington", "text": "Самолетите Boeing 737 MAX 8 са годни за полети. Това обявиха американските авиационни власти, въпреки двете тежки авиокатастрофи с този модел за последните 6 месеца.  В неделя самолет на Етиопските авиолинии със 157 души на борда падна минути след излитането си от Адис Абеба.  След инцидента няколко държави, сред които Китай, Индонезия, Аржентина, Мексико и Бразилия, спряха полетите с този модел, докато станат ясни причините за катастрофата.  Това накара САЩ да обявят, че Boeing 737 MAX 8, който е последната версия на най-продавания в света пътнически самолет на американския авиостроител, е технически изправен и надежден.", "date": "2019.03.12", "title": "Вашингтон уверява: Boeing 737 MAX 8 са надеждни"}
{"url": "https://www.bgonair.bg/world/2019-03-12/venetsuela-obyavi-natsionalna-trevoga-zaradi-krizata-s-toka", "text": "Парламентът на Венецуела обяви национално състояние на тревога. Причината е продължаващата безпрецедентна криза с тока.  Контролираният от опозицията парламент отхвърли твърденията на президента Николас Мадуро, че мащабната авария е саботаж от страна на САЩ. Според депутатите причината за нея е лошото управление и липсата на инвестиции в енергийния сектор.  Опозиционният лидер Хуан Гуайдо призова към нови мащабни протести днес срещу режима на Мадуро. Междувременно Съединените щати обявиха, че ще изтеглят до края на седмицата целия си дипломатически персонал от посолството в Каракас заради задълбочаването на кризата във Венецуела. Харесайте страницата ни във Facebook ", "date": "2019.03.12", "title": "Венецуела обяви национална тревога заради кризата с тока"}
