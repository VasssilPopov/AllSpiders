{"url": "https://www.bgonair.bg/bulgaria/2018-11-21/edna-godina-uslovno-poluchi-driftadzhiyata-pred-parlamenta", "text": "Наказание от 1 година условна присъда с 3 години изпитателен срок за студента Владислав Антонов, който на протестите пред парламента през уикенда направи опасни маневри с колата си. Съдът определи, че предварителната му договорка с прокуратурата за по-леко условно наказание е \"обидно ниско\", още повече, че е бил наказван в рамките на годината.  Автомобилът на Антонов се отнема в полза на държавата, реши още съдът.", "date": "2018.11.21", "title": "Една година условно получи дрифтаджията пред парламента"}
{"url": "https://www.bgonair.bg/bulgaria/2018-11-21/ubietsat-ot-peshtera-g-genov-poluchi-30-godini-zatvor", "text": "\r\n 30 години затвор за 45-годишния Георги Генов от Пещера, който преди година уби съпругата си. Това реши пазарджишкият окръжен съд. Делото се гледа за втори път. Първото решение беше обжалвано пред Апелативния съд в Пловдив от адвоката на Генов и близките на убитата Катя. Според апелативните магистрати в протокола на съдебния състав, постановил наказанието, липсва подпис на председателя Ивета Парпулова.  Това стана и причината делото да бъде върнато за ново разглеждане от друг съдебен състав.  На днешното заседание адвокатът на подсъдимия поиска делото да бъде върнато на прокуратурата заради допуснати нарушения. В съдебната зала отново дойдоха близки и приятели на почерненото семейство, които поискаха доживотен затвор за Генов. Прокурорът по делото също настоя за максимална присъда.  В своя защита Генов заяви, че съжалява за смъртта на Катя. Окръжният съд обаче постанови, че особено мъчителният и жесток начин, по който Генов е убил съпругата си, ще трябва да лежи в затвора 30 години при първоначален строг режим. Присъдата може да се обжалва пред Апелативния съд в Пловдив.", "date": "2018.11.21", "title": "Убиецът от Пещера Г. Генов получи 30 години затвор"}
{"url": "https://www.bgonair.bg/denqt-on-air/2018-11-21/politolozi-kategorichni-simeonov-tryabvashe-da-podade-ostavka", "text": "\r\n Днес стана ясно, че овакантеното място на вече бившия вицепремиер Валери Симеонов ще бъде заето от шефа на парламентарната група на НФСБ Марияна Николова. Протестиращите все още не са се прибрали по домовете си. \"Политическата криза не е получила своя епилог. Оставката на Симеонов беше дългоочаквана. Направи ми впечатление маниерът по назначаването на Николова. Кабинетът на Борисов се върна назад. Оставката на Симеонов бе гласувана против установения ред. Не знам дали опозицията ще реагира. Също така, резултатът от гласуването не го обяви Борисов, а Каракачанов. Всичко това сочи за олигархичния и корпоративен политически живот в България. Както и където да се крие министър-председателят, той не може да избяга от проблемите. Олигархичният модел в България е очевиден\", подчерта политологът доц. Мария Пиргова.  В студиото на \"Денят ON AIR\" политологът доц. Стойчо Стойчев също се съгласи, че Валери Симеонов е трябвало да подаде оставка. Според него това е станало с очевидната намеса на премиера Борисов.  \"В период на протести, които искат повече пари и по-евтин живот, трябва да се говори с браншовите организации. Парламентарната практика предполага премиерът да отговаря за рокадите в кабинета. Симеонов също не присъстваше в залата при обявяването на новото вице. Не присъстваха и депутатите от \"Атака\". Сидеров умело използва политическото си тесте с карти. Той знае как да постига целите си\", отбеляза доц. Стойчев.  \"Хората в България са крайно уморени. Политическата власт не прави абсолютно нищо. Борисов се интересува само от това да прибере протестиращите. Демонстрантите искат да се премахне олигархическият модел. Моралът все още не си е отишъл съвсем. Не може да ни крадат толкова безочливо. Институциите не работят, гражданите не са защитени, здравните услуги не са на ниво\", допълни доц. Пиргова пред Bulgaria ON AIR.  За финал на разговора доц. Стойчо Стойчев изтъкна, че на изборите за Европейски парламент ще си проличат политическите сили в страната. ", "date": "2018.11.21", "title": "Политолози категорични: Симеонов трябваше да подаде оставка!"}
{"url": "https://www.bgonair.bg/bulgaria/2018-11-21/izdarpaha-derayliraliya-vlak-kray-kresnenskoto-defile", "text": "\r\n Преди минути приключи акцията по отместване на влака, който дерайлира край Кресненското дефиле. Близо две денонощия екипите се опитваха да освободят движението по ЖП линията Петрич – Благоевград. През изминалата нощ специалистите успяха да изправят локомотива. През целия ден днес обаче се опитваха да махнат скалите, за да могат да го издърпат.  През това време алпинисти обиколиха района. Без опасност от още падащи камъни, работата продължи. Три багера и десет души успяха да отместят 50-тонната скала.  Така релсите са свободни. Малко по-късно друг локомотив издърпа блъснатия. Движението от Благоевград до Кулата през следващите дни ще става само през автомобилния път, а БДЖ ще извозва пътниците по линията с автобус.", "date": "2018.11.21", "title": "Издърпаха дерайлиралия влак край Кресненското дефиле"}
{"url": "https://www.bgonair.bg/economy/2018-11-21/biznesat-vdigame-zaplatite-s-8-do-16-no-protestite-da-sprat", "text": "\r\n Заплатите в частния сектор се вдигат от 8 до 16% от догодина. Това обещаха представителите на бизнеса след среща при премиера Бойко Борисов, на която присъстваха и синдикатите. Всички те се обявиха срещу протестите и си пожелаха спокоен политически климат, който да повлияе положително на икономиката. В името на стабилността протестите трябва да спрат, категорични са представителите на бизнеса. А причината - при временно правителство доходите намаляват вместо да се увеличават.  \"Ние сме демократична държава. Всеки има право да изразява своето мнение и всеки решава по какъв начин. Единственото, което можем да кажем е, че не трябва да се пречи на другите, които не искат да протестират\", заяви министърът на икономиката Емил Караниколов. \"И аз мога да изляза с моите секретарки, счетоводителки и чистачки от офиса. И сигурно ще събера повече от 200 човека и мога да направя по-голям митинг тук пред МС, ако аз нещо съм недоволен. Това не е нормално\", коментира председателят на КРИБ Кирил Домусчиев. Синдикатите подкрепиха работодателите по темата за протестите. И призоваха държавните институции да направят същото, когато става дума за българския работник. ", "date": "2018.11.21", "title": "Бизнесът: Вдигаме заплатите с 8 до 16%, но протестите да спрат"}
{"url": "https://www.bgonair.bg/world/2018-11-21/belgiytsi-na-bunt-sreshtu-skapite-goriva-naprezhenieto-eskalira", "text": "Акциите срещу скъпите горива в Белгия продължават. Снощи там се стигна и до ескалация на напрежението. Близо 50 протестиращи край централния град Фели подпалиха гуми, пелети и цистерна с гориво, и блокираха близката магистрала.  Те влязоха в сблъсъци с полицията, след което нападнаха и екип на националната телевизия секунди преди живо включване, като изблъскаха журналистите от мястото и ги замериха с бутилка.  Белгийският вътрешен министър заяви, че подобни действия няма да бъдат толерирани. В същото време повечето демонстранти се разграничиха от хората, използвали насилие и ги призоваха да не компрометират движението.", "date": "2018.11.21", "title": "Белгийци на бунт срещу скъпите горива, напрежението ескалира"}
{"url": "https://www.bgonair.bg/denqt-on-air/2018-11-21/putin-i-erdogan-s-parva-kopka-na-turski-potok-shte-minava-li-trabata-prez-balgariya", "text": "\r\n Руският президент Владимир Путин и турският му колега Реджеп Ердоган откриха преди броени дни първата морска тръба от газопровода \"Турски поток\" на церемония в Истанбул. По думите на Путин проектът ще помогне за развитието на целия Черноморски регион. Руската компания \"Газпром\" започна строителството на морския участък от тръбата през май 2017 година. Той минава по дъното на Черно море до крайбрежието на Турция. Оттам газопроводът ще се разклони на две. Първата тръба е за турския пазар, а втората ще доставя газ за Южна и Югоизточна Европа. Предвижда се доставките да започнат от 1 януари 2020 година. Бившият генерален консул на България в Одрин Георги Димов припомни, че този проект първоначално бе предложен на нашата страна под името \"Южен поток\", но той така и не бе реализиран. \"Идеята е руският природен газ да задоволява нуждите на 15 милиона турски домакинства. Ще има и транспортиране на този газ до Европа. Нас ни интересува пък откъде ще минава този газопровод към Европа\", обясни той в \"Денят ON AIR\". Международният експерт е категоричен, че в момента отношенията между Ердоган и Борисов са доста топли, но реално голямата дума откъде да мине тръбата за Европа е именно на Москва. \"Отношенията между Русия и Турция постоянно се променят. Двете страни имат доста допирни точки, защото постоянно биват критикувани от Западна Европа. Това определено ги обединява\", сигурен е Димов. На 3 ноември всъщност се отбелязаха 16 години от управлението на Реджеп Ердоган в Турция. Според бившия ни консул в Одрин нещата в южната ни съседка са се влошили: \"В момента в Турция обществото е ангажирано с политическия ислям. Има доста голямо разслоение в обществото\".", "date": "2018.11.21", "title": "Путин и Ердоган с първа копка на \"Турски поток\"... Ще минава ли тръбата през България?"}
{"url": "https://www.bgonair.bg/world/2018-11-21/zhan-klod-yunker-shte-se-sreshtne-s-tereza-mey-shte-ugovaryat-zasedanieto-na-evropeyskiya-savet", "text": "\r\n Тереза Мей ще се срещне с председателя на Европейската комисия Жан-Клод Юнкер в Брюксел днес. Целта на посещението на британския премиер в белгийската столица е подготовка на заседанието на Европейския съвет в неделя. На извънредния форум се очаква лидерите от Европейския съюз да утвърдят постигнатото предварително споразумение по BREXIT. За сега обаче бъдещето на сделката изглежда съмнително. За да стане факт, тя трябва да бъде гласувана от британския парламент, а Мей засега не намира подкрепа. Съпротива срещу нея има както сред опозицията, така и в собствената ѝ Консервативна партия, която готви вот на недоверие срещу нея.", "date": "2018.11.21", "title": "Жан-Клод Юнкер ще се срещне с Тереза Мей - ще уговарят заседанието на Европейския съвет"}
{"url": "https://www.bgonair.bg/world/2018-11-21/aktualiziraha-spisatsite-s-izcheznalite-pri-pozharite-v-kaliforniya-veche-sa-699", "text": "Драстично намаля броят на хората, които са в неизвестност от началото на пожарите в Калифорния, които бушуват вече над две седмици. Властите съобщиха, че в актуализираните списъци с хората, с които няма никаква връзка, фигурират 699 души. Броят на жертвите на стихията, бушуваща на два фронта в северната и южната част на щата обаче се увеличи на 84 души. Самоличността на загиналите се установява чрез ДНК анализ. Огнената стихия в Калифорния е най-смъртоносната в историята на щата. Овладяването ѝ е трудно заради сухото и ветровито време.", "date": "2018.11.21", "title": "Актуализираха списъците с изчезналите при пожарите в Калифорния - вече са 699"}
{"url": "https://www.bgonair.bg/world/2018-11-21/vtora-zhertva-na-protestite-sreshtu-tsenite-na-gorivata-vav-frantsiya", "text": "Протестите срещу високите цени на горивата във Франция взеха втора жертва. 37-годишен моторист се опитал да заобиколи пътна блокада и се ударил в камион. Инцидентът е станал в югоизточния департамент Дром. През уикенда при друга блокада на демонстрантите жена бе прегазена от кола във югоизточния департамент Савоя. Френският вътрешен министър Кристоф Кастанер разпореди органите на реда да изтласкат протестиращите и да прекратят блокадите на хранилища на горива и на стратегически важни пътища. Т ой осъди радикализацията на гражданското движение, наречено \"жълтите жилетки\" заради цвета на светлоотразителните жилетки, с които са облечени демонстрантите. Президентът Еманюел Макрон на свой ред призова протестиращите към диалог.", "date": "2018.11.21", "title": "Втора жертва на протестите срещу цените на горивата във Франция"}
{"url": "https://www.bgonair.bg/kriminalno/2018-11-21/politsiyata-v-rim-udari-mafiotskata-familiya-kazamonika", "text": "Мащабна полицейска акция срещу мафията в Рим. Органите на реда конфискуваха осем луксозни незаконно построени вили на мафиотската фамилия \"Казамоника\". Кметът на италианската столица Вирджиния Раджи, която наблюдаваше операцията срещу фамилията, заяви, че до края на годината имотите ще бъдат разрушени. След като години наред действаше в сянка, през 2015 година \"Казамоника\" влезе във фокуса на общественото внимание с пищната погребална церемония за един от кръстниците си. Градоначалникът обяви, че част от конфискуваните сгради са построени в райони, които представляват интерес от археологическа гледна точка, а това е недопустимо.", "date": "2018.11.21", "title": "Полицията в Рим удари мафиотската фамилия \"Казамоника\""}
{"url": "https://www.bgonair.bg/world/2018-11-21/samolet-pregazi-mlad-armenets-na-moskovskoto-letishte-sheremetievo", "text": "Самолет блъсна и уби млад мъж на московското летище \"Шереметиево\". Инцидентът станал, когато машината се подготвяла да излети.  Екипажът съобщил на диспечерите, че при набирането на скорост самолетът се сблъскал с неизвестен предмет. На място пристигнали полицейски служители. Те установили, че машината е прегазила млад мъж.  Загиналият е 25-годишен арменски гражданин. Той бил депортиран от Испания и се връщал към Ереван с междинно кацане в Москва. Снимка: Pixabay", "date": "2018.11.21", "title": "Самолет прегази арменец на московското летище \"Шереметиево\""}
{"url": "https://www.bgonair.bg/world/2018-11-21/izbraha-yuzhnokoreets-nachelo-na-interpol", "text": "Избраха южнокореец за шеф на \"Интерпол\". Ким Чен Ян вече официално оглавява международната полицейска организация. Той си осигури повече от 2/3 от гласовете на заседанието на Общото събрание на организацията в Дубай.  Негов конкурент за поста беше ветеранът от руските служби за сигурност Александър Прокопчук. Срещу кандидатурата на руснака обаче се обявиха САЩ, Великобритания и други страни от Европейския съюз.  Мотивът им - с избирането му на ръководния пост, Русия ще зачести злоупотребите със системата.", "date": "2018.11.21", "title": "Избраха южнокореец начело на Интерпол"}
{"url": "https://www.bgonair.bg/denqt-on-air/2018-11-21/gruevski-se-skri-pri-orban-koy-dopusna-byagstvoto-mu", "text": "\r\n Не е ясно по какъв начин Никола Груевски е избягал от Македония. Има активно участие на унгарски дипломати, каза пред Bulgaria ON AIR Мирослав Ризински от Българския културен клуб - Скопие (БККС). Бившият македонски премиер Груевски е в Унгария, която му предостави политическо убежище. Той избяга в Будапеща, след като властите в Македония издадоха заповед за ареста му. Груевски трябваше да изтърпи присъда от две години затвор за злоупотреба с влияние. Ризински изрази мнение, че има много неща, които свързват унгарския премиер Виктор Орбан с Груевски. По думите му и двамата ползват антиевропейска риторика, свързва ги и антиимигрантската им политика.  \"Унгария сериозно разшири своето влияние в Македония. В началото с купуването на телекома и впоследствие - с приближени медии до ВМРО-ДПМНЕ\", посочи той в предаването \"Денят ON AIR\". Мирослав Ризински смята, че решението на Груевски и Орбан е политическо и няма как да се търси юридическо обяснение.  \"Всички европейски доклади, които говорят за правосъдната система, са най-критични в периода, когато управляваше Никола Груевски. Правосъдната система беше крайно партизирана\", каза още представителят на БККС. Той е на мнение, че няма начин в Македония да бъде организирано бягство без хора от самите служби за сигурност в държавата. Ризински допусна, че в бягството на Груевски има и сръбска следа. \"В по-тесен кръг се коментираше, че Груевски ще се опита за избяга. Учудващо е как властите в Македония реагираха доста наивно. Цялата македонска общественост е много обезпокоена, защото по този начин се показва, че държавата и институциите не функционират по начина по който трябва\", каза още Ризински. В края на разговора той отбеляза, че \"процесът на разчистване в Македония\" ще завърши с президентските избори. ВМРО-ДПМНЕ губи ориентация, все повече се изолира и маргинализира, подчерта Ризински.  ", "date": "2018.11.21", "title": "Груевски се скри при Орбан. Кой допусна бягството му?"}
{"url": "https://www.bgonair.bg/world/2018-11-21/ekip-na-novinite-on-air-na-noshtno-dezhurstvo-kray-bregovete-na-o-v-lesbos", "text": "\r\n След мигрантската криза гръцкият остров Лесбос се превърна в спасителна точка за много мигранти. За да се справят с потока от хора, местните власти и Европейската гранична служба \"Фронтекс\" обединяват сили, за да пазят сигурността на острова.  Екип на Новините ON AIR беше на нощно дежурство с португалски патрулен катер. Минути преди полунощ тръгва нощният патрул с екип на Военноморските сили на Португалия – първо по земя, по един от хълмовете на Лесбос. От автомобила, оборудван с радар и термовизионна камера, се наблюдава определен участък от акваторията между Гърция и Турция.", "date": "2018.11.21", "title": "Bulgaria ON AIR на нощно дежурство край бреговете на о-в Лесбос"}
{"url": "https://www.bgonair.bg/bulgaria/2018-11-21/prokuraturata-iska-osaditelna-prisada-po-deloto-alabin", "text": "Прокуратурата е протестирала срещу оправдателната присъда по делото \"Алабин\" с искане за постановяване на нова, осъдителна присъда.  Припомняме, че на 14 ноември Софийският градски съд оправда подсъдимите по делото за срутилата се сграда - паметник на културата на улица \"Алабин\" в София през 2006 г., където загинаха две млади жени.  От ръководството на държавното обвинение няма да образуват дисциплинарно производство срещу прокурора по процеса Милко Момчев. Искане за такова направи в понеделник адвокат Ина Лулчева. Причина за искането ѝ пък стана изказване на прокурора Момчев пред медиите веднага след като съдът оправда и четиримата обвинени.", "date": "2018.11.21", "title": "Прокуратурата иска осъдителна присъда по делото \"Алабин\""}
{"url": "https://www.bgonair.bg/bulgaria/2018-11-21/210-hilyadi-balgari-shte-poluchat-po-oshte-100-lv-pomoshti-za-toploenergiya", "text": "\r\n Държавата дава по още 100 лв. за помощи за топлоeнергия. Това решение взе правителството на днешното заседание. Помощи за топлоенергия ще получат 210 хиляди българи. Те ще се изплащат от 12 декември на всички одобрени, обясни социалният министър Бисер Петков. Средствата са допълнителни към помощите за ополителния сезон, които за пет месеца възлизат на 374,15 лв. Необходимите средства за това са 21 милиона лева и са осигурени по бюджета на МТСП за тази година. Бисер Петков каза, че това е най-всеобхватната помощ, която е насочена към 17 целеви групи - възрастни, самотноживеещи, хора с увреждания и др. В проектобюджет 2019 година на ведомството за помощта за отопление са планирани допълнително 40 милиона лева към средствата за тази година, които са в размер на 80 милиона. Така че нарастването на средствата е с 50%, пресметна Петков.  ", "date": "2018.11.21", "title": "210 хиляди българи ще получат по още 100 лв. помощи за топлоенергия"}
{"url": "https://www.bgonair.bg/bulgaria/2018-11-21/mayka-i-malkoto-dete-byaha-blasnati-ot-avtomobil-v-plovdiv", "text": "Жена и тригодишното й дете бяха блъснати тази сутрин на пешеходна пътека в Пловдив. 27-годишна жена е управлявала леката кола. Пострадалите са откарани в болница. Това е втори подобен случай в Пловдив за един месец. Тогава автобус от градския транспорт помете майка с бебе в количка пак на пешеходна пътека на кръстовище в квартал \"Тракия\" на 18 октомври. Детето остана невредимо, но жената претърпя няколко операции.", "date": "2018.11.21", "title": "Майка и малкото ѝ дете бяха блъснати от автомобил в Пловдив"}
{"url": "https://www.bgonair.bg/bulgaria/2018-11-21/mlad-mazh-nameri-smartta-si-v-katastrofa-kray-staro-oryahovo", "text": "27-годишен мъж загина при тежка катастрофа на пътя Варна - Бургас край село Старо Оряхово. Инцидентът става около 13 часа днес на прав участък при мокър асфалт и намалена видимост.  Ударили са се товарен автомобил и микробус, които се обръщат в канавката. При удара са пострадали още двама души - мъж и жена, които са откарани в болница . Били са контактни.  Движението и в двете посоки е затворено. Причините за инцидента се изясняват.", "date": "2018.11.21", "title": "Млад мъж намери смъртта си в катастрофа край Старо Оряхово"}
{"url": "https://www.bgonair.bg/bulgaria/2018-11-21/debati-v-ns-vaprosite-okolo-ostavkata-na-simeonov-rastat-reshenie-nyama", "text": "\r\n Депутатите освободиха от поста вицепремиер Валери Симеонов, който хвърли оставка в петък след 26 дни на протести  на майките на деца с увреждания, които той нарече \"кресливи\",а децата им уж \"болни\". \"За\" оставката му бяха 116 народни представители от мнозинството, против нея - 62 от БСП и ДПС. С тези гласове Марияна Николова зае поста на вицепремиер по икономическата и демографската политика. Тя се закле в парламента и обеща да се ръководи във всичките си действия от интересите на народа. В отсъствието на премиера Бойко Борисов и вицепремиера Валери Симеонов депутатите повече от три часа обсъждаха оставката му и предложената за неговия пост - Марияна Николова - в момента шеф на кабинета на Симеонов. Симеонов избра да слуша дебата на депутатите не в пленарна зала, а от неутрална стая в Народното събрание. Отсъства и Волен Сидеров. По думи на Цветан Цветанов той не е съгласен с назначението на Марияна Николова.  \n \"В момента имаме друга хипотеза, в която Валери Симеонов има свое волеизявление за напускане на вицепремиерския пост и връщане в парламента\", отбеляза Цветанов пред  Веселин Марешки коментира, че Народното събрание не е поправителен дом за провалили се министри и мисли, че целият народ очаква Симеонов да напусне политиката като цяло. От БСП се разгневиха от отсъствието на Бойко Борисов и поискаха оставка на цялото правителство. \r\n ", "date": "2018.11.21", "title": "Приеха оставката на Валери Симеонов, Марияна Николова е новият вицепремиер"}
{"url": "https://www.bgonair.bg/bulgaria/2018-11-21/sadat-vav-frantsiya-reshava-dali-semeystvo-banevi-shte-se-varne-v-balgariya", "text": "Дали семейство Баневи ще бъде екстрадирано в България ще стане ясно днес. Решението ще бъде взето от френския апелативен съд.  На предишното заседание на съда семейство Баневи е заявило, че не желае да бъде предадено на българските врасти.  Днес апелативните съдии ще кажат решението си по искането за екстрадиция.  Възможностите са три. Едната е да откажат предаването на съпрузите Баневи на българските власти.  Ако обаче съдът се съгласи да предаде Баневи на България, тогава евентуално решението може да се обжалва.  Ако пък съдът реши, че има нужда от още информация по случая, тогава той ще отправи въпроси към българските власти, които ще имат десет дни, за да дадат отговори.  Ако се поиска още информация, новото заседание ще бъде насрочено за след три седмици.", "date": "2018.11.21", "title": "Съдът във Франция решава дали семейство Баневи ще се върне в България"}
{"url": "https://www.bgonair.bg/bulgaria/2018-11-21/frenskiyat-sad-reshi-da-ekstradira-banevi-u-nas", "text": "Франция ще екстрадира бизнесмена Николай Банев и съпругата му Евгения. Това реши днес Апелативният съд в град Екс ан Прованс.  Адвокатите на семейството смятат да обжалват решението, като срокът за това е 3 дни. Ако жалбата бъде отхвърлена, френските власти ще трябва да изпратят двойката в България в 10-дневен срок.  На заседанието миналата седмица Баневи отказаха да бъдат върнати в родината - отказ, който не беше удовлетворен от магистратите. Семейство Баневи са обвинени в данъчни престъпления и източването на завод \"Полимери\" за над милион и половина лева.", "date": "2018.11.21", "title": "Френският съд реши да екстрадира Баневи у нас"}
{"url": "https://www.bgonair.bg/bulgaria/2018-11-21/prerekaniya-mezhdu-kat-i-nso-zaradi-avtomobila-na-desislava-radeva", "text": "\r\n Пререкания в центъра на София между \"Пътна полиция\" и охраната на Десислава Радева. За случая съобщи \"24 часа\". В социалните мрежи се появи видеоклил, на който се вижда как служители от НСО спорят с полицията. Предполага се, че в колата е била Десислава Радева.  Човекът, заснел клипа, разказва, че автомобилът на съпругата на Румен Радев се е движил в насрещното и е бил спрян от полицията. Оттам обясниха, че е имало пререкания, но не се е стигнало до съставяне на акт за нарушение.  От Националната служба за охрана съобщиха, че ще направят проверка по случая.", "date": "2018.11.21", "title": "Спор между КАТ и НСО заради автомобила на Десислава Радева"}
{"url": "https://www.bgonair.bg/bulgaria/2018-11-21/novoto-vitse-s-prioritet-shte-vdiga-dohodite-na-naselenieto", "text": "\r\n \n Наследничката на Валери Симеонов Марияна Николова положи клетва веднага след като беше избрана от парламента. Като вицепремиер определи основния си приоритет така - ще вдига доходите на населението. \"Продължаване на започнатото, което е по отношение на линията на управленската програма на правителството. А също така - повишаване на доходите на населението. Това са мои приоритети. Интерес за мен представляват и децата, те са нашето злато\", заяви Марияна Николова. По образование Марияна Николова е юрист. Заемала е различни експертни длъжности в държавната администрация. Става началник на кабинета на Валери Симеонов преди година. \r\n  ", "date": "2018.11.21", "title": "Новото вице с приоритет, ще вдига доходите на населението"}
{"url": "https://www.bgonair.bg/bulgaria/2018-11-21/sled-proverka-na-mvr-nyama-hvarlena-otrova-za-kucheta-iz-pazardzhik", "text": "Полицията в Пазарджик опроверга информацията във Facebook, че по детските площадки на Пазарджик има разхвърляна отрова за кучета. Не отговарят на истината и информациите в социалните мрежи, че са открити 14 умъртвени кучета в града. През миналата седмица е открит труп на едно улично куче. Има сигнал за друго починало домашно куче. Все още няма резултати от аутопсията, която трябва да каже точната причина за смъртта им, информира още  . По повод информацията за разпространената отрова в града е направена обстойна проверка, каза пред БНР говорителят на полицията Мирослав Стоянов. \"Изпратихме колеги. Не се потвърди тази въпросна информация, но тук по-скоро да използваме факта да апелираме към гражданите, когато нещо се случва, официалният канал за общуване с полицията е или телефон 112, или телефоните на дежурните части, а не чрез Facebook групи, защото няма как или аз, или колегите да следим Facebook групите при положение, че някои от тях са и затворени и ние трябва постоянно да следим във Facebook кой какво публикува и какво пише и да се самосезираме и да правим проверки, без да сме официално сигнализирани\", посочи той.", "date": "2018.11.21", "title": "След проверка на МВР: Няма хвърлена отрова за кучета из Пазарджик"}
