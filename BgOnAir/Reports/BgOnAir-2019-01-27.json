{"url": "https://www.bgonair.bg/world/2019-01-27/zamestnik-ministarat-na-kosovo-adrian-datsi-e-zaginal-pri-lavina", "text": "Заместник-министърът в косовското посолство Ариан Даци е загинал при лавина, докато е карал ски в южната част на страната, предава Агенция \"Фокус\". При инцидента в ски курорта Брезовица в косовската част на Шар планина, на 80 километра от Прищина, Ариан Даци е загинал, а негов приятел е бил ранен. Според информация на правителството двамата са карали ски извън маркираните писти, когато лавината ги е затрупала. Работници в зимния център са открили тялото на заместник-министъра и са помогнали за спасяването на другия скиор.", "date": "2019.01.27", "title": "Заместник-министърът на Косово Адриан Даци е загинал при лавина"}
{"url": "https://www.bgonair.bg/world/2019-01-27/nevizhdano-ot-70-godini-snezhnata-pokrivka-v-moskva-dostigna-do-40-santimetra", "text": "\r\n [related_articles] Невиждан от 70 години сняг натрупа в Москва. Бялата покривка е достигнала до 40 сантиметра. Обилният снеговалеж парализира руската столица. 9000 машини почистват пътищата. На магистралите край града станаха няколко верижни катастрофи. Метеоролозите предупреждават, че лошото време ще се задържи до вторник.  \r\nВъпреки тежката обстановка за мнозина московчани снегът е повод за забавление.", "date": "2019.01.27", "title": "Невиждано от 70 години: Снежната покривка в Москва достигна до 40 сантиметра"}
{"url": "https://www.bgonair.bg/world/2019-01-27/otkradnaha-kartina-na-hudozhnika-na-grafiti-banksi", "text": "Откраднаха картина на художника на графити Банкси в памет на жертвите от кървавия атентат в Париж през 2015 година.  Творбата, символ на смирението, е взета от театралната зала Батаклан. На нея е нарисувана бяла женска фигура с тъжно изражение на лицето.  \r\nИзображението е било поставено на авариен изход в залата. От управата на Батаклан споделят, че изпитват възмущение, тъй като именно там загинаха 90 души при терористичното нападение на Ислямска държава.", "date": "2019.01.27", "title": "Откраднаха картина на художника на графити Банкси"}
{"url": "https://www.bgonair.bg/world/2019-01-27/bombi-izbuhnaha-v-katedrala-vav-filipinite-i-ubiha-27-dushi", "text": "Най-малко 27 души загинаха след като две бомби избухнаха в католическа катедрала на остров Холо във Филипините. Десетки са ранени, повечето са цивилни хора. Нападението се е случило докато се е провеждала неделната литургия. Едната бомба е избухнала в църквата, а втората на паркинга. Засега никой не е поел отговорност за взривовете.  \r\nРайонът често е атакуван от екстремистите от групировката Абу Саяф. Тя е в черните списъци на Съединените щати и на Филипините с терористични организации, заради извършваните от нея бомбени атентати и отвличания.", "date": "2019.01.27", "title": "Бомби избухнаха в катедрала във Филипините и убиха 27 души "}
{"url": "https://www.bgonair.bg/world/2019-01-27/parizh-chervenite-shalcheta-izlizat-na-kontraprotest-sreshtu-zhaltite-zhiletki", "text": "Контрапротест срещу \"жълтите жилетки\" се организира днес в Париж. Така наречените \"червени шалчета\" предприемат акция срещу насилието и в защита на френските институции.  Организаторите отправят призив до \"мълчаливото мнозинство“ от французи, които си остават вкъщи по време на съботните протести. По време на вчерашната 11-а поред демонстрация на жълтите жилетки отново се стигна до насилие и инциденти.  Протестиращите хвърляха камъни по полицаите. Те отговориха със сълзотворен газ и водни оръдия. Един участник в протеста е пострадал в резултат на взрив на граната, хвърлена от полицията. Той е настанен в болница. Властите разследват случая.", "date": "2019.01.27", "title": "Париж: \"Червените шалчета\" излизат на контрапротест срещу \"жълтите жилетки\""}
{"url": "https://www.bgonair.bg/world/2019-01-27/pet-voenni-samoleta-na-sasht-i-kanada-sa-vdignati-po-trevoga", "text": "САЩ и Канада са вдигнали във въздуха два изтребителя F-22, два изтребителя CF-18 и самолет с далечно радиолокационно оборудване E-3 AWACS заради полет на руски стратегически ракетоносци Ту-160 в района на Арктика.  За това в събота са съобщили в Обединеното командване на аерокосмическата отбрана на Северна Америка (НОРАД), пише вестник \"Известия“, предава \"Фокус\" Американските самолети са излетели от база на ВВС в Аляска. В съобщението се казва: \"E-3 AWACS, два изтребителя F-22 и два изтребителя CF-18 са разпознали два руски стратегически бомбардировача Ту-160 (Blackjack по класификацията на НАТО), които са навлезли в опознавателната зона на противовъздушната отбрана на Канада\".  В НОРАД са потвърдили, че руските самолети са се намирали в международното въздушно пространство, без да са нарушавали държавните граници. Двата руски ракетоносеца Ту-160 са извършвали 15-часов полет над неутрални води в Северния ледовит океан, море Лаптеви, а също и над Баренцово и Карско море. Ту-160, известен като \"Белият лебед“ е най-тежкият боен самолет в света, може да престои 25 часа във въздуха и да носи 12 ракети едновременно.", "date": "2019.01.27", "title": "Пет военни самолета на САЩ и Канада са вдигнати по тревога"}
{"url": "https://www.bgonair.bg/world/2019-01-27/dvama-dushi-zaginaha-14-sa-raneni-sled-moshtnoto-tornado-v-antaliya", "text": "Двама души загинаха, а най-малко 14 са ранени след мощното торнадо, което връхлетя турския град Анталия.  Природната стихия повали дървета, причини наводнения на някои места, нанесе щети върху къщи и ниви. Има блокирани пътища.  Пациенти от болницата в град Кемер се наложи да бъдат прехвърлени в други лечебни заведения, след като вятърът отнесе покрива на сградата.  Това е второто мощно торнадо, което удря Анталия през последните два дни.", "date": "2019.01.27", "title": "Двама души загинаха, 14 са ранени след мощното торнадо в Анталия"}
{"url": "https://www.bgonair.bg/reportazhi/2019-01-27/pochitame-pametta-na-zhertvite-na-holokosta", "text": "\r\n Светът си спомня за жертвите на Холокоста. Денят е един от най-тъжните в съвременната история. За ужаса в нацистките лагери и за спомените на жертвите свидетелстват много мемориали.  На този ден светът свежда глава пред паметта на 6 милиона евреи – жени, мъже и деца, избити от нацистите по време на Втората световна война. \r\nНа 27 януари преди 74 години съюзническите сили влизат в концентрационния лагер \"Аушвиц-Биркенау“, където се натъкват на ужасяващи гледки.  Въпреки че годините минават, спомените не избледняват, а са по-живи от всякога. Свидетелства за ужаса са много мемориали. Един от тях е сгушен на хълма Сион в Йерусалим и напомня за еврейските жертви на Холокоста.  \r\nТой е изграден през 1949 година в подземие с шест стаи. Стените му са покрити с надгробни камъни, които напомнят за преживения ужас. Мемориалът се финансира предимно от частни дарения. Но не е много известен сред туристите. Оцелели от лагерите са дарили затворнически униформи и други предмети. \r\nСпоред различни източници общият брой на жертвите на Холокоста е много по-голям и достига до над 10 милиона.", "date": "2019.01.27", "title": "Почитаме паметта на жертвите на Холокоста"}
{"url": "https://www.bgonair.bg/world/2019-01-27/40-sa-zhertvite-sled-srutvaneto-na-hvostohranilishte-v-braziliya", "text": "Бразилия е изправена пред най-тежката екологична катастрофа в новата си история. Причината е срутване на стена на хвостохранилище на мина за желязна руда, освободило огромна кална маса.  Броят на жертвите достигна най-малко 40 души. Все още 400 са в неизвестност. Продължава издирвателната операция. Шансовете за оцелели обаче намалява с всеки изминал час.  Огромната кална маса е погълнала пътища, автомобили и къщи. Близките селища са евакуирани. Засега причините за срутването на стената не са ясни.", "date": "2019.01.27", "title": "40 са жертвите след срутването на хвостохранилище в Бразилия"}
{"url": "https://www.bgonair.bg/bulgaria/2019-01-27/obyavena-e-chetvarta-stepen-na-lavinna-opasnost", "text": "Четвърта степен на лавинна опасност е обявена от Планинската спасителна служба. Паднали са спонтанно лавини в района на Ангелов връх и Малък мечи връх до хижа Македония в Рила. Падналият нов сняг е дълбок повече от метър и заради повишаването на температурите е нестабилен. Затова от спасителната служба предупреждават за повишено внимание на всички, които са в планините.", "date": "2019.01.27", "title": "Обявена е четвърта степен на лавинна опасност"}
{"url": "https://www.bgonair.bg/economy/2019-01-27/zukarbarg-podpomaga-izgrazhdaneto-na-dostapni-zhilishta-v-san-frantsisko", "text": "Компании и филантропи от Бей Ериа в Сан Франциско, сред които и главният изпълнителен директор на Facebook Марк Зукърбърг, панират да наберат 500 млн. долара за изграждане на достъпни жилища няколко седмици след призива на губернатора на Калифорния Гавин Нюсъм към частния сектор да направи повече за справяне с критичния недостиг на домове в региона, предава Investor.bg. Инвестиционният фонд, който до момента е набрал 260 млн. долара, цели да помогне за изграждането на най-малко 8000 жилища в пет окръга в Бей Ериа в идните десет години, съобщават ръководителите му. Той също така ще работи за опазването на жилищата в риск да бъдат превърнати в по-скъпи имоти. Фондът е част от по-голям проект, оглавяван от филантропската организация на Зукърбърг и съпругата му Присила Чан, \"Инициативата Чан-Зукъбръг“, фондация Сан Франциско, която е голям донор в района и други филантропски групи. Те целят да координират решения за справяне с недостига на жилища. Сред първите донори за фонда бяха Morgan Stanley и биотехнологичната компания Genentech. Новият губернатор на Калифорния от Демократическата партия Гавин Нюсъм е заделил 500 млн. долара за жилища за хора със средни доходи в първия си проектобюджет. Той призова \"корпоративна Калифорния“ и по-конкретно Силициевата долина да допринесат поне със същата сума.", "date": "2019.01.27", "title": "Зукърбърг подпомага изграждането на достъпни жилища в Сан Франциско"}
{"url": "https://www.bgonair.bg/bulgaria/2019-01-27/politsaite-ot-4-to-rpu-tri-pati-sa-pribirali-taksa-spokoystvie-ot-sobstvenik-na-zavedenie", "text": "\r\n Собственикът на заведение, изнудван от полицаите от столичното четвърто районно разкри, че е плащал така наречената \"такса спокойствие\" три пъти на служителите на МВР.  Всеки път сумата е била около 2 хиляди лева. Собственикът на наргиле бар в столичния квартал \"Стрелбище\" Христо Павлов обясни, че изнудването на полицаите започнало преди около 3 месеца, като полицаите затваряли бара, докато правят проверка. След това обяснили, че за да няма повече инспекции е необходимо да се плаща таксата. Специализираният наказателен съд остави трима от задържаните за постоянно в ареста, а четвъртият поради влошено здраве е с парична гаранция от 12 хиляди лева и забрана да напуска страната. \"Всичко започна след множество проверки от икономическа полиция и се стигна дотам, че ми искаха пари, за да си работим спокойно. Първоначално около 1200 лева, след това се съгласиха на 600\", сподели пред Bulgaria ON AIR собственикът на заведение Христо Павлов.", "date": "2019.01.27", "title": "Полицаите от 4-то РПУ три пъти са прибирали \"такса спокойствие\" от собственик на заведение"}
{"url": "https://www.bgonair.bg/economy/2019-01-27/jaguar-land-rover-izliza-v-prinuditelna-pochivka-zaradi-brexit", "text": "Британският производител Jaguar Land Rover, принадлежащ на индийската компания Tata Motors Ltd., предупреди, че ще спре работа през пролетта, съобщават медиите на Острова. Работата в четирите завода на компанията ще бъде прекратена през периода от 8 до 12 април, тоест след като Великобритания напусне Европейския съюз на 29 март. Производителят е взел това решение, за да намали загубите, които ще претърпи заради предстоящия Brexit. По-рано компанията обяви, че съкращава производството заради спадналия интерес към нейната продукция на пазара в Китай. Освен това беше взето решение да се съкрати продължителността на работната седмица в заводите на Jaguar Land Rover. Какво предупреди по-рано генералният директор на британския производител Ралф Спет премиера на страна Тереза Мей вижте в  .", "date": "2019.01.27", "title": "Jaguar Land Rover излиза в принудителна почивка заради Brexit"}
{"url": "https://www.bgonair.bg/bulgaria/2019-01-27/svlachishta-zastrashavat-zhiteli-na-rodopskoto-selo-banite", "text": "\r\n Смолянско бавно се възстановява след снежното бедствие. След валежите обаче се активизираха свлачища. В община Баните няколко села са засегнати от падналата кална маса, а някои места все още са застрашени. Жителите са притеснени. Два и половина след полунощ силен трясък събужда жителите на родопското село Малка Арда. Свлякъл се е огромен скат. Калната маса отнася постройка директно върху къщата на Кристина.  \" \", сподели Кристина Патева пред  . Няколко са засегнатите къщи. Към момента земната маса не се разчиства заради опасността свлачището да се активизира отново. След обилните валежи проблеми има и в село Баните. Поддала подпорна стена може да отнесе в дерето къща, в която живеят три семейства. Багер премахва пръстта зад стената, за да се намали натиска, но хората са притеснени.  Две възрастни жени са евакуирани от дома си и в село Давидково, защото и тяхната къща е застрашена от свлачище. \r\n  \r\n\" \", сподели пред   кметът на община Баните Милен Белчев. На редица места в Смолянско има свлачища и пропаднали пътища, откъснати или бедстващи хора няма.", "date": "2019.01.27", "title": "Свлачища застрашават жители на родопското село Баните"}
{"url": "https://www.bgonair.bg/reportazhi/2019-01-27/promeni-v-plana-za-remonta-na-stadion-plovdiv-predizvikaha-nedovolstvo", "text": "\r\n Промени в плана за ремонта на стадион \"Пловдив\" предизвикаха недоволство сред пловдивските спортни клубове. Причината за промяната от страна на общината е, че съоръжението не отговаря на изискванията на ФИФА за приемане на мачове от световното първенство. Клубовете по лека атлетика, които използват стадиона обаче не са съгласни да не могат да използват спортното съоръжение за тренировките си. Най-големият стадион в Пловдив да стане само футболен и да разполага с 50 000 места обмисля местната управа. Според изискванията на УЕФА и ФИФА за провеждане на европейски или световни първенства спортното съоръжение не трябва да има на територията си лекоатлетическа част.  \"В момента се насочваме към това да преработим заданието на стадион Пловдив в един изцяло футболен стадион и ново задание за лекоатлетически стадион, който да бъде предназначен само за лека атлетика\", обясни Иван Тотев. Кметът на Пловдив вече е провел среща с премиера Бойко Борисов и спортния министър Красен Кралев по казуса, а промяната се налага, за да не пропусне градът футболни първенства от висок ранг. Плановете на общината за промени на стадион Пловдив обаче предизвикаха негативни реакции от страна на спортните клубове. Според тях закриването на лекоатлетическата база ще възпрепятства развитието на младите таланти. Според Тезджан Наимова алтернативният стадион за тренировки, който е до самия стадион Пловдив няма достатъчно място, където да се изгради 9 коридорен стадион, каквито са изискванията. Това ще бъде спънка и за провеждането на лекоатлетически състезания, подчерта още бившата лекоатлетка.  Очаква се досегашният проект за ремонта на стадион Пловдив, за който ще са необходими 15 млн. лева, да бъде променен, а държавата да дофинансира изграждането на спортното съоръжение.", "date": "2019.01.27", "title": "Промени в плана за ремонта на стадион \"Пловдив\" предизвикаха недоволство"}
{"url": "https://www.bgonair.bg/bulgaria/2019-01-27/spira-da-vali-maksimalnite-temperaturi-shte-sa-mezhdu-4-i-9-gradusa", "text": "Спира да вали. Облачността над Западна и Централна България ще се разкъса и намалее до предимно слънчево, в източните райони ще се задържи значителна. Сутринта на места в котловините и по поречията на реките ще има мъгли. Вятърът ще се ориентира от юг и ще е предимно слаб. Максималните температури ще са между 4 и 9 градуса, сочи прогнозата за времето на НИМХ. Над Черноморието облачността ще е значителна, но само на отделни места в южните райони сутринта все още ще има превалявания. Към края на деня облачността ще се разкъса. Вятърът ще е до умерен от северозапад, в следобедните часове ще отслабне и ще се ориентира от юг.  Максимални температури от 4 до 7 градуса. Температурата на морската вода е 6-7 градуса. Вълнението на морето най-често ще бъде 2 бала. Над планините облачността от запад ще намалява и след обяд над повечето масиви ще е предимно слънчево. Ще духа умерен западен вятър, който до края на деня ще се ориентира от югозапад. Максимална температура на височина 1200 метра - около 4 градуса, на 2000 метра - около минус 2 градуса. В началото на следващата седмица, с поток от югозапад, затоплянето ще продължи. В източната половина от страната ще се усили южният вятър и през следващите дни температурите там ще са високи: над 10 градуса, достигащи във вторник - сряда на места до 15 градуса.", "date": "2019.01.27", "title": "Спира да вали, максималните температури ще са между 4 и 9 градуса"}
{"url": "https://www.bgonair.bg/reportazhi/2019-01-27/obshtina-ruse-iska-oblekchen-rezhim-za-premestvaneto-na-brakuvani-koli", "text": "\r\n Облекчен режим за преместване на бракувани коли искат от общината в Русе. Причината е,че изоставените автомобили заемат паркоместа и загрозяват междублоковите пространства. Преди броени дни две превозни средства без номера пострадаха при пожар, който се разследва като умишлен с цел колите да се премахнат от паркинга пред жилищния блок. Изгорелите автомобили, които са със свалени номера, от години създават напрежение пред блок \"Марица“. Според съседи те са подпалени нарочно, тъй като собствениците им не искат да ги преместят.  За да се премахнат обаче, има дълга процедура. Трябва първо да се установи има ли две години от последния им технически преглед. Собственикът има три месеца да махне доброволно колата си. Ако това не стане, следват още формалности, които отнемат най-малко половин година. Потърпевши са останалите граждани. \"Трябва да има промяна в държавната наредба, т.е. да се направи един облекчен режим и да се каже – да, индивидуализира се тази вещ и ако в рамките на месец тя не бъде преместена, ние да имаме възможност да действаме и да освобождаваме терените\", коментира заместник-кметът по комунални действия Наталия Кръстева.  За миналата година от улиците на Русе са премахнати 112 стари автомобила, като две трети от собствениците са изпълнили доброволно предписанията на общината. ", "date": "2019.01.27", "title": "Община Русе иска облекчен режим за преместването на бракувани коли"}
{"url": "https://www.bgonair.bg/bulgaria/2019-01-27/politsai-zadarzhaha-dvama-19-godishni-za-uvrezhdane-na-avtomobili-v-sofiya", "text": "\r\n 19-годишни младежи са задържани от полицията за вандалски акт, след като  са изпочупили 30 автомобила в столичния квартал \"Младост 2\". \r\nТе са чупили безразборно детайли на колите - чистачки и огледалата за задно виждане . \r\nМного от собствениците все още не са оглеждали автомобилите си, но част от потърпевшите са извикани от МВР, за да дадат показания. \r\n Работата на полицията по издирването на други участници в проявата продължава.", "date": "2019.01.27", "title": "Полицаи задържаха двама 19-годишни за увреждане на автомобили в София"}
{"url": "https://www.bgonair.bg/reportazhi/2019-01-27/zhitelite-na-vidin-izlizat-na-protest-zaradi-zabavenoto-stroitelstvo-na-magistrala-do-grada", "text": "\r\n Жители на Видин излязоха на протест днес. Недоволстовто им е предизвикано от забавянето на строителството на магистрала до града.  Сроковете по графика за изграждане на пътя Видин-Ботевград, за които има решение на Министерски съвет от март миналата година, не се спазват, а забавянето е с повече от 8 месеца. Протестиращите настояват виновните да понесат отговорност. Според тях това е кметът на Видин. По тази причина преди минути протестиращите се отправиха към дома му. Преди година отново на протест жителите на дунавския град поискаха ясни срокове и график за изграждане на магистрала до столицата. Тогава правителството даде зелена светлина на проекта, но няколко месеца по-късно процедурите спряха. Причината според протестиращите е, че кметът отказал да промени общия устройствен план в участъка, където ще минава магистралата. Кметът обясни, че причината за забавянето е съвсем различна. Общината чакала изменение на закона, която позволява на Минстерството само да променя Общите устройствени планове.  \"Ако това нещо е можело да бъде осъществено, щеше да има такъв случай в практиката в страната. Такъв случай - няма\", категоричен е кметът.", "date": "2019.01.27", "title": "Жителите на Видин излизат на протест заради забавено строителство на магистрала до града"}
{"url": "https://www.bgonair.bg/bulgaria/2019-01-27/patyat-pamporovo-smolyan-e-otvoren-bedstvenoto-polozhenie-v-rayona-ostava", "text": "В сила остава бедственото положение в Смолянска област. Проходът Пампорово е отворен за движение от снощи, като преминаването се извършва само с вериги. Затворен за движение остава прохода Превала, пътят Пампорово-Стойките и Смилян-Рудозем, пише  . Въведено е ограничение за товарните автомобили над 12 тона с ремаркета и полуремаркета през прохода Рожен. Същата забрана е и за пътят Батак-Доспат, информира дежурният в Областното пътно управление в Смолян. Няма постъпили сигнали за инциденти и бедстващи хора през изминалата нощ. По високите части на Смолянска област продължава да вали слаб снеговалеж, който вече достигна един метър и половина. Десетки туристи и обслужващ персонал във вилно селище „Малина“ в курорта Пампорово късно снощи алармираха, че втори ден остават блокирани и не могат да се приберат по домовете си заради снежното бедствие. Второ денонощие без ток остават и жителите на общините Доспат и Борино, частично прекъсване на електрозахранването има и на други места в областта. Заради свлачища има и села без достъп.", "date": "2019.01.27", "title": "Пътят Пампорово - Смолян е отворен, бедственото положение в района остава "}
{"url": "https://www.bgonair.bg/bulgaria/2019-01-27/burgas-53-godishen-mazh-e-skochil-ot-sedmiya-etazh-na-apartamenta-si", "text": "53-годишен бургазлия е скочил от 7-ия етаж на апартамента си, намиращ се в бургаския комплекс \"Зорница\". От полицията получили сигнал за инцидента около 15:40 вчера, пише  . Своевременно към местопроизшествието се отправили полицейски служители и екип на \"Спешна медицинска помощ\". Констатирана е смъртта на бургазлията, като тялото му е откарано за аутопсия в отделение \"Съдебна медицина\" при УМБАЛ - Бургас. По случая е образувано досъдебно производство.", "date": "2019.01.27", "title": "Бургас: 53-годишен мъж е скочил от седмия етаж на апартамента си"}
{"url": "https://www.bgonair.bg/bulgaria/2019-01-27/18-dushi-sa-raneni-pri-katastrofi-prez-izminaloto-denonoshtie", "text": "18 души са ранени при катастрофи през изминалото денонощие, съобщиха от пресцентъра на МВР. В страната са станали 12 пътнотранспортни произшествия, при които има и един загинал.  На територията на столицата са станали един тежък и 31 леки пътни инцидента, при които има загинал и двама ранени.", "date": "2019.01.27", "title": "18 души са ранени при катастрофи през изминалото денонощие"}
