{"url": "https://www.bgonair.bg/world/2018-03-11/tramp-kam-es-svalyam-mitata-za-stomanata-i-aluminiya-no", "text": "Президентът на САЩ Доналд Тръмп заяви, че ще спести на ЕС митата върху стоманата и алуминия, но не без условие. Той поиска от Европейския съюз да се откаже от бариерите, които издига пред американските стоки.  Огласените от Тръмп мита от 25% върху вносната стомана и 10% върху вноса на алуминий, се оспорват от европейските и други търговски партньори на САЩ.", "date": "2018.03.11", "title": "Тръмп към ЕС: Свалям митата за стоманата и алуминия, но..."}
{"url": "https://www.bgonair.bg/bulgaria/2018-03-11/predsrochno-otstraniha-avariyata-s-vodosnabdyavaneto-vav-velikotarnovsko", "text": "Отстранена е аварията, оставила без вода за повече от 24 часа над 120 хил. души във Великотърновско. Късно снощи аварийните екипи са успели да отстранят повредата предсрочно. Първоначално се съобщаваше, че водоснабдяването ще бъде възстановено в края на днешния ден. Аварията е възникнала в 2 часа през нощта на 9 срещу 10 март и остави жителите на Велико Търново и още 14 населени места без водоснабдяване. А на 5 места в града водоноски осигуряваха вода за битови нужди.", "date": "2018.03.11", "title": "Предсрочно отстраниха аварията с водоснабдяването във Великотърновско"}
{"url": "https://www.bgonair.bg/world/2018-03-11/erdogan-obvini-nato-v-slabost-strah-i-lipsa-na-podkrepa", "text": "Реджеп Ердоган с нападки към НАТО в контекста на турската военна операция в Северозападна Сирия. Президентът обвини Алианса в слабост, страх и липса на подкрепа към Анкара. В края на януари турски войски започнаха офанзива срещу контролирания от кюрдите сирийски регион Африн, въпреки несъгласието на Запада, който смята кюрдите за свой съюзник в борбата с \"Ислямска държава\". Според Ердоган съвсем скоро турските сили ще влязат в центъра на Африн. Той дори се закани, че след това армията му ще продължи на изток с превземане и на други градове в региона.", "date": "2018.03.11", "title": "Ердоган обвини НАТО в слабост, страх и липса на подкрепа"}
{"url": "https://www.bgonair.bg/economy/2018-03-11/nad-19-hil-ruski-turisti-posetili-balgariya-prez-dekemvri-i-yanuari", "text": "Над 19 хил. руски туристи са посетили България през декември и януари, което представлява увеличение от 1,3% спрямо същия период на миналата година. Това обяви министърът на туризма Николина Ангелкова на среща с изпълнителния директор на Уралската Асоциация по туризъм Михаил Малцев, съобщи пресслужбата на Министерството на туризма. В рамките на срещата си Ангелкова и Малцев са обсъдили вариантите за разширяване на възможностите руските посетители да ползват у нас здравни пакети или корпоративен отдих на руски институции и компании.  Сред акцентите в разговорите са били и начините за популяризиране на руския пазар на типично българските лечебни и оздравителни практики, както и на уникалните методи и процедури, които не се срещат в други страни.  В момента експерти на министерството и представители на бизнеса разработват СПА дестинации, които ще помогнат за популяризирането на възможностите за оздравителен туризъм в България, каза още министъра Ангелкова.  Тя уточни, че дестинациите са седем из цялата страна. Те дават информация за общите характеристики и качествата на водата в даден район, за климата и туристическите атракции. И покани събеседника си да посети през лятото България и родното Черноморие. ", "date": "2018.03.11", "title": "Над 19 хил. руски туристи посетили България през декември и януари"}
{"url": "https://www.bgonair.bg/world/2018-03-11/putin-brani-rusiya-v-provokativno-intervyu-pred-nbc", "text": "Руският президент Владимир Путин за пореден път отрече опитите за руска намеса в американските избори. В продължително интервю за американската телевизия NBC на Путин бяха задавани серия пиперливи и провокативни въпроси. Той изрази съмнение относно националността на хората, чиито имена бяха публикувани миналият месец от специалния разследващ екип към американското Министерство на правосъдието. Според Путин няма никакви доказателства нито за извършени хакерски атаки, нито за това, че отговорните за тях са руски граждани.  Москва няма да предаде на САЩ обвинените от тях руснаци, категоричен бе държавният глава.", "date": "2018.03.11", "title": "Путин брани Русия в провокативно интервю пред NBC"}
{"url": "https://www.bgonair.bg/world/2018-03-11/si-dzinpin-ostava-prezident-na-kitay-dozhivot", "text": "Китайският президент Си Дзинпин може да остане начело на държавата доживот. Това стана след като Народният конгрес на страната одобри предложението за промяна в Конституцията. Досега постовете на президента и заместника му можеше да бъдат заемани за два последователни 5-годишни мандата. Само двама гласуваха против реформата в парламента, съставен от почти 3 000 депутати. През последните седмици цензурата в Китай блокираше обсъждането на промяната, представена от държавните медии като необходима реформа.  От социалните мрежи непрекъснато са изтривани постове, включващи изображения на Мечо Пух, използван като олицетворение на Си Дзинпин.", "date": "2018.03.11", "title": "Си Дзинпин остава президент на Китай доживот!"}
{"url": "https://www.bgonair.bg/reportazhi/2018-03-11/kraynata-desnitsa-vav-frantsiya-se-topi-lyo-pen-tarsi-izhod-ot-krizata", "text": "\r\n Френската крайна десница е в търсене на обновление. Националният фронт на Марин льо Пен провежда двудневен конгрес, на който се очаква да бъдат представени предложенията за ново име на партията. Промяната е част от мерките, които ръководството предприема в опит да си върне загубената подкрепа. След като Марин льо Пен беше победена от Еманюел Макрон на президентските избори миналата година, популярността ѝ спадна сериозно - от близо 24% преди година, днес я подкрепят около 16 на сто от франзуците. Тя беше изоставена и от някои от ключовите си съюзници, сред които и племенницата ѝ Марион. Въпреки това Льо Пен е единствен кандидат за лидерската позиция на Националния фронт. Специален гост на снощното партийно мероприятие беше известният с крайнодесните си възгледи бивш главен стратег на Белия дом Стив Банън.", "date": "2018.03.11", "title": "Крайната десница във Франция се топи, Льо Пен търси изход от кризата"}
{"url": "https://www.bgonair.bg/world/2018-03-11/samo-v-kanada-lekari-i-studenti-se-otkazaha-ot-uvelichenie-na-zaplatite", "text": "Над 600 канадски лекари и близо 200 студенти по медицина в страната подписаха писмо срещу увеличението на собствените си заплати. Те посочват, че са засегнати от факта, че техните възнаграждения скачат, докато в същото време медицинските сестри и пациентите продължават да страдат от недостатъчно финансиране. Канада има обществено здравеопазването, което осигурява универсално покритие на необходимите медицински услуги според нуждите на пациентите, а не според финансовите им възможности.  Лекарите и студентите по медицина настояват парите за увеличение на техните заплати да бъдат върнати за финансиране на здравната система.", "date": "2018.03.11", "title": "Само в Канада: Лекари и студенти се отказаха от увеличение на заплатите"}
{"url": "https://www.bgonair.bg/world/2018-03-11/namushkaha-s-nozh-plemennika-na-elizabet-harli-v-london", "text": "Наръгаха с нож племенника на Елизабет Хърли. Той е бил нападнат на улица в Лондон. Британската актриса и модел Елизабет Хърли написа в Twitter: Той е бил многократно намушкан с нож в брутална атака в Лондон в четвъртък вечер. Все още не е ясно кой е нападнал младия мъж. Смята се, че атаката е извършена от група мъже, които избягали с автомобил. Британските медии съобщават, че племенникът на Елизабет Хърли работи като модел.", "date": "2018.03.11", "title": "Намушкаха с нож племенника на Елизабет Хърли в Лондон"}
{"url": "https://www.bgonair.bg/bulgaria/2018-03-11/svlachishteto-v-smolyansko-se-prevrashta-v-nereshim-problem", "text": "Свлачището, което блокира шосето от Смолян за Мадан е най-голямото, затваряло някога главен път. Пукнатините се простират на над 150 метра и заплашват да съборят електрически стълб и да прекъснат водопровод. Свлачището е активно с непрекъсната поява на нови пукнатини. Установено е наличието на стичащи се повърхностни води. Обсъжда се и вариантът за изграждане на алтернативен път през Орешец-Влахово, тъй като има предпоставки проблемът да възниква периодично.", "date": "2018.03.11", "title": "Свлачището в Смолянско се превръща в нерешим проблем"}
{"url": "https://www.bgonair.bg/bulgaria/2018-03-11/dbg-zamrazi-chlenstvoto-si-v-rb-obmislya-napuskane-na-bloka", "text": "Националният съвет на Движение България на гражданите\" замрази членството си в Реформаторския блок и няма да участва в органите на управление на коалицията. Това е решение на Националния съвет на ДБГ, взето днес на заседание на НС в Хисаря, съобщиха от пресцентъра на партията. Тя е създадена от Меглена Кунева и от няколко месеца се оглавява от бившия ѝ заместник Димитър Делчев. От Движението искат незабавна оставка на Бойко Борисов и кабинета му и насрочване на нови избори, създаване на антиГЕРБ коалиция. Наложително било да се изготвят реформаторска платформа с акцент върху смели действия в сектор \"Сигурност\", за повишаване на доходите, подобряване образованието и ефективна борба с корупцията. Националният съвет дава мандат за провеждане на допитване сред структурите на ДБГ. Ако в срок от 1 месец не бъдат подкрепени от останалите членове на РБ - СДС, БНД, \"Обединени земеделци\" и НПСД, в горепосочените решения, ДБГ ще напусне Блока, информира  Снимка: Архив", "date": "2018.03.11", "title": "ДБГ замрази членството си в РБ, обсъжда напускане на коалицията"}
{"url": "https://www.bgonair.bg/bulgaria/2018-03-11/zalichiha-pet-partii-fantomi-ot-spisatsite", "text": "Пет политически партии, които не развиват дейност, са разпуснати от Софийския градски съд от началото на 2018 г. Това показа справка на \"Труд\" в \"Държавен вестник\", където по закон тези решения се обнародват. Закритите формации са \"Движение за благоденствие и възход\", \"Единен пенсионерски съюз\", \"Движение кредитор на доверие\", \"Българска национално-патриотична партия\" и \"Партия на либералната алтернатива и мира\" (ПЛАМ). Съдът е прекратил четири от тях на основание чл. 40, ал. 1, т. 4 от Закона за политическите партии, че не са участвали в никакви избори повече от 5 години. \"Движение за благоденствие и възход\" се заличава, защото не е подавало годишни финансови отчети пред Сметната палата две последователни години. Петте заличени формации са част от дълъг списък от партии фантоми, за които Софийската градска прокуратура поиска да бъдат разпуснати миналата година. На 31 юли държавно обвинение съобщи, че след извършена проверка и въз основа на изискани материали от ЦИК, Софийския градски съд и Сметната палата, е внесло искови молби за прекратяване на 33 партии. Подаване на легитимни годишни финансови отчети, участие на избори поне веднъж на 5 години и провеждане на конгрес поне веднъж на 5 години - това са единствените законови изисквания към партиите, за да не бъдат заличени.", "date": "2018.03.11", "title": "Заличиха пет партии фантоми от списъците"}
{"url": "https://www.bgonair.bg/world/2018-03-11/razplitat-ubiystvoto-na-dvoyniya-ruski-agent-vav-velikobritaniya", "text": "\r\n Над 240 свидетели са дали показания в разследването на отстраняването на бившия руски двоен агент Сергей Скрипал. 66-годишният мъж и 33-годишната му дъщеря остават в тежко състояние в болница, след като бяха намерени в безсъзнание в малко британско градче миналата неделя. По-рано Лондон включи военни специалисти в разследването, в хода на което вече са събрани над 200 веществени доказателства.  Властите вече установиха нервнопаралитично вещество, на което са били изложени Сергей Скрипал и дъщеря му, но отказват да съобщят какво е то.", "date": "2018.03.11", "title": "Разплитат убийството на двойния руски агент във Великобритания"}
{"url": "https://www.bgonair.bg/bulgaria/2018-03-11/desetki-izpratiha-s-aplodismenti-golemiya-aktyor-bate-nikolay", "text": "\r\n \n Близки и приятели се сбогуваха с обичания от няколко поколения бате Николай. Поклонението пред актьора Николай Николаев се състоя в централното фоайе на Народния театър \"Иван Вазов\". Десетки хора изпратиха с аплодисменти бате Николай в последния му път. Извиха се опашки от хора, които чакаха да се сбогуват с обичания актьор, който почина внезапно преди дни. В момента на изнасяне на ковчега присъстващите избухнаха в аплодисменти. На поклонението присъстваха изключително много актьори, общественици и политици. Освен на актьорската игра, Николай Николаев се беше посветил и на благотворителна дейност. Чрез смехотерапия той помагаше на болни деца в софийски лечебни заведения. Актьорът Влади Варгала сподели пред Bulgaria ON AIR, че Николай Николаев винаги ще остане на гара \"Любов\".", "date": "2018.03.11", "title": "Десетки изпратиха с аплодисменти големия актьор бате Николай"}
{"url": "https://www.bgonair.bg/bulgaria/2018-03-11/visokite-vodi-na-timok-nalozhiha-bedstveno-polozhenie-v-bregovo", "text": "\r\n Обстановката в страната след наводненията остава усложнена на места. Бедствено положение е обявено в Брегово. Решението бе взето след извънредно заседание на кризисния щаб във връзка с повишаването на нивото на река Тимок. Остава в сила бедственото положение за три от населените места в община Хайредин.  Кметът на града Милчо Лалов се опасява от екологична катастрофа заради съмнение, че водите съдържат тежки метали и отровни химикали. Прииждащите води са залели 7000 декара земеделска площ и всички помпени станции в общината. В общината живеят над 3000 души. От Регионалната служба в Монтана обявиха, че няма повод за паника на населението. Обстановката в Мизия обаче се нормализира. Нивото на река Скът край Мизия спада. Овладяна е и ситуацията с преливника на язовир Рогозен.  Водата от разлива обаче е наводнила къщи и дворове - ще се оттича с дни, предупреждават експертите. Местните жители са неспокойни заради предстоящите в следващите дни валежи.", "date": "2018.03.11", "title": "Високите води на Тимок наложиха бедствено положение в Брегово"}
{"url": "https://www.bgonair.bg/world/2018-03-11/miting-v-moskva-komunistite-protestiraha-sreshtu-vlastta", "text": "Седмица преди президентските избори в Русия се проведе митинг на комунистите в Москва. Те протестираха срещу властта и настояха за спешна промяна в страната. Стотици симпатизанти на левицата се събраха в центъра на града, за видят и чуят Павел Грудинин - изненадващият избор за кандидат-президент на Руската комунистическа партия. 57-годишният мъж, юрист и депутат, е бивш ръководител на селскостопанско предприятие.  Според анализаторите излъчването му за кандидат е опит на Комунистическата партия да привлече по-млади избиратели. Но социолозите прогнозират, че за него ще гласуват малко над 1% от руснаците.", "date": "2018.03.11", "title": "Митинг в Москва: Комунистите протестираха срещу властта"}
{"url": "https://www.bgonair.bg/world/2018-03-11/tramp-severna-koreya-iska-mir-vreme-e", "text": "\r\n Американският президент Доналд Тръмп заяви, че според него Северна Корея иска да сключи мир и вече е време за това, предадоха световницте агенции.. Тръмп изрази доверие в ангажимента на севернокорейския режим да не изстрелва ракети до историческите преговори, които той ще има с лидера на КНДР Ким Чен-ун. Американският президент каза още, че е убеден в големия успех, който срещата ще има и очаква тя да е много ползотворна.  \"Имаме огромна подкрепа\", отбеляза Тръмп пред журналисти преди да отлети за Пенсилвания.", "date": "2018.03.11", "title": "Тръмп: Северна Корея иска мир, време е!"}
