{"url": "https://www.bgonair.bg/world/2018-08-21/idil-poe-otgovornost-za-seriyata-ataki-izvarsheni-ot-detsa-v-checheniya", "text": "Терористите от \"Ислямска държава\" поеха отговорност за вчерашните атаки срещу полицаи в Чечения, извършени от деца. В столицата Грозни служител на реда застреля шофьор на автомобил, който се опита да прегази двама катаджии.  В Сахалински район, югоизточно от столицата, двама младежи с ножове бяха убити, след като раниха двама полицаи. При друг инцидент млад мъж, носещ експлозиви в раницата си, се взриви в близост до полицейско управление.  Според чеченските власти нито един от нападателите не е бил пълнолетен. Най-младият терорист е едва 11-годишен, а най-големият - на 17 години.", "date": "2018.08.21", "title": "ИДИЛ пое отговорност за серията атаки, извършени от деца в Чечения"}
{"url": "https://www.bgonair.bg/world/2018-08-21/ruska-kiberataka-predotvratili-ot-maykrosoft-prez-noemvri-na-izborite-v-sasht", "text": "Руски хакери са се опитали да атакуват американския Сенат и политически организации преди междинните избори в Съединените щати през ноември.  Кибератаката е била предотвратена от \"Майкрософт\", твърдят от софтуерния гигант. Оттам смятат, че руската хакерска групировка \"Готината мечка\" се е опитала да открадне данни от два републикански института.  Същата групировка е отговорна за набезите срещу предизборната кампания през 2016 г. в Съединените щати и срещу тази от 2017 г. година във Франция.  От \"Ню Йорк Таймс\" предполагат, че организациите са били атакувани, тъй като от поддръжници на Доналд Тръмп в миналото са се превърнали в негови противници, призоваващи за нови санкции срещу Русия.  От Кремъл отрекоха да са свързани по какъвто и да било начин с атаката.", "date": "2018.08.21", "title": "Руска кибератака предотвратили от \"Майкрософт\" през ноември на изборите в САЩ"}
{"url": "https://www.bgonair.bg/bulgaria/2018-08-21/otpuskata-25-dni-i-po-vazmozhnost-navednazh", "text": "Отпуската трябва да е 25 дни. По-добре е наведнъж, но ако не е възможно, да се раздели на два пъти, но не на по-малко дни, съветва професор Невена Цачева, ръководител на Катедра по трудова медицина във Факултета по обществено здраве при Медицинския университет – София, цитирана от  . \"Иначе ефект от почивката няма да има. Дългият уикенд, който навлезе като мода от Европа и САЩ, не върши работа, както пълноценната отпуска от 20 – 25 дни\", обяснява тя. По думите й отпускарят трябва да си осигури и смяна на климатичните условия, пълен релакс и никакви мисли за работата, за да се върне работоспособен и креативен на работното място. Според нея условията на труд у нас като цяло не са добри. \"Не само в новите фирми с нови технологични, но и в традиционните, класическите производства.  \r\nУсловията не са добри особено при частните работодатели. Заболеваемостта с временна нетрудоспособност, т.е. отсъствието от работа с болнични листове, става все по-висока\", разяснява проф. Цачева. Не случайно Световната здравна организация ни критикува, че в това отношение не сме на дъното, а под нивото на дъното по отношение на професионалните болести, допълва тя. Най-рисковите професии по отношение на професионалните заболявания никак не са малко, разясни лекарят. Учителите са засегнати приоритетно от стреса, социални и други фактори. Информационно натоварената среда, в която те работят, води до заболявания на централната нервна система – неврози, тревожност, стрес, бърнаут. Заетите в сферата на здравеопазването – лекари, медицински сестри, фелдшери, акушерки, също развиват заболяванията, породени от постоянното напрежение и стрес.  При тях обаче в по-висока степен има пренапрежение, тъй като отговорностите са огромни, както и умственият труд, за да бъде спасен човешки живот.  \r\nКъм това се прибавя и преумората в резултат дефицита на кадри и невъзможността работещият да се откъсне от служебните въпроси, след като изтече работното му време. Кои са професионалните заболявания и заплахи са миньори, IT специалисти и енергетици четете в  . Снимка: Pixabay", "date": "2018.08.21", "title": "Отпуската – 25 дни, и по възможност - наведнъж!"}
{"url": "https://www.bgonair.bg/economy/2018-08-21/nissan-izgrazhda-zavod-v-kitay-za-900-mln-dolara", "text": "Японският автомобилен производител Nissan ще изгради завод в Китай и ще разшири продуктовата си линия в настоящите предприятия. По този начин компанията се стреми да увеличи производството на автомобили в страната с 30% до 2020 г.  Nissan планира да вложи общо 100 млрд. йени (900 млн. долара) в проекта, съобщава японското бизнес издание Nikkei. САЩ е най-печелившият пазар за Nissan, но той започва да се свива. Освен това автомобилният гигант усеща несигурност на европейските пазари заради Brexit.  Nissan е поредният играч от бранша, който се ориентира към инвестиции в Китай. Конкурентите Honda и Volkswagen също планират да увеличат производството си в страната. Nissan оперира в Китай чрез Dongfeng Motor – съвместно дружество с държавната Dongfeng Motor Group. Японската група и местният ѝ партньор са в последния етап на преговорите за изграждането на новия завод в китайския град Ухан, част от провинция Хубей.  Предприятието, което ще е деветото на Nissan за сглобяване на коли, се очаква да произвежда между 200 и 300 хил. автомобила годишно. По този начин Nissan ще се превърне в първия японски производител с годишен капацитет на производството от над 2 млн. коли в Китай. Четете още икономически новини в ", "date": "2018.08.21", "title": "Nissan изгражда завод в Китай за 900 млн. долара"}
{"url": "https://www.bgonair.bg/world/2018-08-21/turskata-politsiya-arestuva-dvama-za-strelbata-po-posolstvoto-na-sasht", "text": "Полицията в Анкара арестува двама души за стрелбата по американското посолство в турската столица в понеделник през нощта.  Според турски медии нападателите са мъже на възраст 38 и 39 години, които са направили пълни признания. Намерен е и автомобилът, от който са стреляли мъжете, както и пистолетът им.  Припомняме, че в нощта на 20 август въоръжени лица стреляха по сградата на посолството на САЩ в Турция и успяха да избягат. Няма пострадали при инцидента, тъй като дипломатическата служба е затворена заради свещената за мюсюлманите седмица Курбан байрам.", "date": "2018.08.21", "title": "Турската полиция арестува двама за стрелбата по посолството на САЩ"}
{"url": "https://www.bgonair.bg/denqt-on-air/2018-08-21/ilhan-anday-ekspertite-govoryat-za-stabilnost-a-stabilnost-na-danoto-e-neshto-nemislimo", "text": "\r\n Митата, които Вашингтон наложи на Анкара доведоха до срив на турската лира и притеснения за редица големи европейски банки, които притежават значителни дялове от турския дълг.  В ексклузивно интервю за \"Ройтерс\" американският президент Доналд Тръмп обясни, че помогнал на Турция да освободи свой гражданин, арестуван в Израел, на което Анкара не отговорила подобаващо с освобождаването на американския пастор Андрю Брънсън. Ден по-рано пък бе обстреляно посолството на САЩ в Анкара. Какво се случва с Турция в политически и икономически план?  \"Икономическите експерти говорят за стабилност, а стабилност на дъното е нещо немислимо. В момента доларът беше стопиран и сигурно още месец-два няма да има проблем, заради приятелите на Ердоган, но когато в тази икономика липсват инвеститции, стабилизирането е мимолетно.\" каза журналистът Илхан Андай в \"Денят ON AIR\". Журналистът нарече обещаните от Катар милиарди за Турция, \"временна свежест за икономиката, но не и глобално решение на проблема\".  По думите му финансовите експерти прогнозират още по-тежка криза за турската икономика.  \r\n\"Най-важният въпрос е, че ние не знаем истинската цел на Доналд Тръмп. Ердоган няма избор, той направи много грешки, но не бива да отстъпва, защото нищо добро не го чака, стъпка назад не е полезна. Той набляга на национализма в страната\", обобщи Илхан Андай пред Bulgaria ON AIR. Журналистът бе категоричен, че ислямът носи дивиденти в политиката на Ердоган.  \"Той спечели изборите с тази реторика. Разузнаването е работило много добре. Два месца по-рано каза, че е национално предателство да се проведат изборите, но ги изтегли и спечели\", припомни Андай и каза, че трябва да се очаква по-голямо затопляне в отношенията между Русия и Турция. \"Всчки държави имат сметки. Ердоган е много смел в обръщението си, че едва ли не ще въведат нова парична единица, но не бива да забравя, че всяка от държавите може да се разбере с Тръмп за по-големи облаги\", коментира още журналистът, подчертавайки, че разговорите и постигнатите споразумения между Турция и Иран може да се отличават от тези Между САЩ и Иран.", "date": "2018.08.21", "title": "Илхан Андай: Експертите говорят за стабилност, а стабилност на дъното е нещо немислимо!"}
{"url": "https://www.bgonair.bg/denqt-on-air/2018-08-21/prez-lyatoto-shofyorite-karat-nay-riskovo-kategorichen-e-ekspert", "text": "\r\n Лятото е най-тежкия сезон от войната по пътищата. Има голям туристически трафик към Черноморието и към Гърция. През уикендите трафикът е много натоварен. Гастарбайтерите също допълнително натоварват движението. Това каза в \" \" експертът по пътна безопасност и бивш председател на парламентарната комисия по транспорт Настимир Ананиев по повод войната по пътищата. По думите му летният сезон кара водачите да правят повече рисковани маневри, за да стигнат по-бързо до своята крайна дестинация. \"Доста често ТИР-овете не спазват ограниченията да не се движат в почивните дни и допълнително изнервят обстановката. Все пак трябва да се отбележи, че статистиката за жертвите по пътищата спада. Независимо от това сме 2-ри в Европа по загинали в ПТП, единствено Румъния ни изпреварва\", уточни експертът. Според него в най-скоро време в училищата трябва да се въведе обучение по пътна безопасност. \"Нужно е децата да се обучават от малки и от най-ранна възраст да се възпитават. Не само институциите трябва да обучават младите шофьори, възпитанието трябва да идва и от семействата\", отбеляза Ананиев пред  .", "date": "2018.08.21", "title": "През лятото шофьорите карат най-рисково, категоричен е експерт"}
{"url": "https://www.bgonair.bg/bulgaria/2018-08-21/intsident-s-voenen-kugar-ostavi-kvartali-na-stamboliyski-bez-tok-i-voda", "text": "Инцидент с военен \"Кугър\" - около 19 ч. тази вечер машината с екипаж от трима военнослужещи е изпълнявала тренировъчен полет в района на град Стамболийски със симулация на авиомедицинска евакуация.  Пред \"Кугър\"-а внезапно се появило ято птици. За да избегне удар, пилотът отклонил машината, при което е докоснал кабелите на далекопровод. Екипажът е невредим. По машината няма сериозни щети. Заради прекъснатия електропровод квартали на Стамболийски без ток и вода. Снимка: Pixabay", "date": "2018.08.21", "title": "Инцидент с военен \"Кугър\" остави квартали на Стамболийски без ток и вода"}
{"url": "https://www.bgonair.bg/economy/2018-08-21/tramp-otseche-bez-otstapki-za-turtsiya-sled-nakazatelnite-mita", "text": "Няма да има отстъпки за Турция след наложените наказателни мита. Това обяви в ексклузивно интервю за \"Ройтерс\" американският президент Доналд Тръмп. Пред репортери от агенцията в Овалния кабинет в Белия дом, държавният глава заяви, че съжалява, но това бил правилният ход.  Митата, които Вашингтон наложи на Анкара доведоха до срив на турската лира и притеснения за редица големи европейски банки, които притежават значителни дялове от турския дълг.  Тръмп обясни, че помогнал на Турция да освободи свой гражданин, арестуван в Израел. Анкара обаче не отговорила подобаващо с освобождаването на американския пастор Андрю Брънсън, който бе задържан по обвинения в съпричастност към опита за преврат преди две години.", "date": "2018.08.21", "title": "Тръмп отсече: Без отстъпки за Турция след наказателните мита!"}
{"url": "https://www.bgonair.bg/bulgaria/2018-08-21/rabotna-grupa-ot-parlamenta-shte-tarsi-reshenie-za-olimpik", "text": "Комисията за финансов надзор е отговорност на парламента, а не на правителството, защото депутатите избират шефа й и заместниците му. Това припомни премиерът Бойко Борисов по време на извънредното заседание на НС, свикано по искане на БСП заради фалита на кипърското дружество „Олимпик“ и така отговори на критиките на червените, че не поемал политическата отговорност. \"Не сме се месили по никакъв начин“, отсече Борисов, за да защити министрите си, след като червената шефка Корнелия Нинова го обвини, че имало разминаване между данните на КФН и на кабинета за застрахователното дружество. А специално за зам.-шефката на КФН Ралица Агайн, чиято оставка беше поискана от правителството и която вече е факт, Борисов настоя, че не я е виждал, нито чувал от години - поне 4 или 5. При него не бил постъпвал и какъвто и да било доклад от КФН. Заради извънредното заседание на НС днес обаче Борисов призна, че вчера е извикал на разговор шефката на КФН Карина Караиванова, за да разбере за какво става дума. \"Сега съжалявам, че съм я викнал, защото днес мястото ни не е тук на този дебат, по никакъв начин не сме им се месили“, настоя премиерът. Той обаче предупреди, че от службите са му докладвали, че има съществен проблем в застраховането. \"Има хора с по 300 – 400 автомобила застраховани в Италия, Германия, Италия, Гърция, Румъния, но те са с български регистрационни номера и така или иначе проблемът ще дойде тук“, обясни Борисов. Става дума за евтини коли, които стрували по 4000 – 6000 лева и се карали от социално слаби хора в тези страни. \"Но когато настъпи застрахователна щета, нашите плащат“, допълни той. В крайна сметка премиерът предложи работна група от всички партии в парламента да помисли откъде биха могли да се вземат пари, за да се компенсират ужилените шофьори, застраховали се във фалиралото дружество „Олимпик“. Той упрекна социалистите, че като така категоричен настояват държавата да компенсира тези шофьори излизало, че само БСП искала да им помогне, а другите партии не. \"Това не е така, но въпросът е да знаем с какви пари го правим и какъв прецедент правим, предлагам всяка партия да излъчи по един или двама експерти или финансовата комисия, днес няма да го решим, но нека да поработят тези експерти няколко дни и да уеднаквим поне термините и да се каже може да се вземат пари оттук или оттам, но това да е на базата на постигнат консенсус, защото за като говоря с Горанов той казва - от този фонд не може, от другия не може“, предложи премиерът. Според него нищо не пречи да има още едно извънредно заседание на НС, на което да се реши този въпрос.", "date": "2018.08.21", "title": "Работна група от парламента ще търси решение за \"Олимпик\""}
{"url": "https://www.bgonair.bg/bulgaria/2018-08-21/zam-predsedatelyat-na-kfn-ralitsa-agayn-podade-ostavka", "text": "\r\n \n Замeстник-председателят на Комисията за финансов надзор /КФН/ Ралица Агайн подаде оставка в деловодството на парламента. Това обяви председателят на Народното събрание Цвета Караянчева по време на извънредното парламентарно заседание. Финансовият министър Владислав Горанов вчера поиска оставката на Агайн заради сериозни пропуски в работата ѝ като ръководител на управлението \"Застрахователен надзор\" в Комисията при случая с фалита на кипърското застрахователно дружество \"Олимпик\". Зам.-председателят на Комисията за финансов надзор настоя, че подаването на оставката ѝ е емоционален и морален акт като съпричастност към българските граждани, но подчерта, че Комисията за финансов надзор не е допуснала никакъв пропуск в случая. \"Няма правомощия на КФН, които да съществуват и да не са осъществени. В никакъв случай КФН не е допуснала пропуски, няма и пропуски в законодателството\", категорична бе тя. 138 народни представители гласуваха за приемането на оставката, трима бяха против и други трима се въздържаха.  От опозицията заявиха, че тази оставка не разрешава проблема. Вчера правителството поиска тя да се оттегли заради казуса със застрахователната компания \"Олимпик\" и стотиците хиляди български автомобили, останали без \"Гражданска отговорност\".  ", "date": "2018.08.21", "title": "Зам.-председателят на КФН Ралица Агайн подаде оставка"}
{"url": "https://www.bgonair.bg/bulgaria/2018-08-21/proverka-ustanovi-narushenie-i-pri-sluchaya-s-pochinalata-rodilka-v-pleven", "text": "Имало е нарушение при случая с починалата в края на юли родилка в Плевен. Това показват резултатите след извършената проверка.  За смъртта на 36-годишната жена ще бъде образувано административно - наказателно производство.  \r\nПроведена е консултация с анестезиолог, но не е извършен преглед и няма записани данни за състоянието на жената.  Проверката е установила, че именно този пропуск не е позволил на по-късен етап да се направи оценка на риска от извършване на необходимата манипулация.  \r\nОказа се, че ден преди плановото секцио в плевенската болница медицинските прегледи показали, че жената е напълно здрава, разказаха тогава близките й.  Въпреки това малко след началото на операцията лекарите казали, че се борят за живота й, а бебето е изпаднало в кома заради задушаване.  Малко по-късно семейството е уведомено, че родилката е издъхнала в интензивното отделение.  ", "date": "2018.08.21", "title": "Проверка установи нарушение и при случая с починалата родилка в Плевен"}
{"url": "https://www.bgonair.bg/bulgaria/2018-08-21/stabilno-e-sastoyanieto-na-postradaloto-pri-razhdane-dete-v-slivenskata-bolnitsa", "text": "Състоянието на пострадалото дете от Сливен е стабилно. За съжаление обаче дясната ръчичка на бебето е увредена. Това съобщи директорът на болницата д-р Васислав Петров.  Вече пети ден няма яснота за причините за смъртта на майката на бебето Ренета Томова. Близките на жената обвиниха лекарите, че са използвали варварски методи по време на раждането като натискане с лакти и удари. Междувременно стана ясно за втори скандален случай в болницата в Сливен, умело прикрит от ръководството. Бебе губи битката със смъртта седмица след раждането. Според вече изготвена епикриза, виновна за това е д-р Татяна Пашева - същата, която участва в израждането на починалата Ренета преди дни и която ръководи АГ-отделението.", "date": "2018.08.21", "title": "Стабилно е състоянието на пострадалото при раждане дете в сливенската болница"}
{"url": "https://www.bgonair.bg/bulgaria/2018-08-21/borisov-osvobodi-ot-dlazhnost-pr-udaril-zhurnalist", "text": "По разпореждане на министър-председателя Бойко Борисов е освободен от длъжност служителят на \"Правителствената информационна служба\" Любомир Методиев. Причината е инцидент между него и журналистка в края на изминалата седмица. Въпреки, че Методиев поднесе публично своето извинение, днес той бе освободен, съобщават от пресслужбата на кабинета. \"Правителствената информационна служба\" не може да си позволи да бъде обвързвана с този инцидент. Подобно поведение и отношение към представителите на медиите е неприемливо и е в противоречие с принципите на работа на \"Правителствената информационна служба\", се чете в официалната позиция на правителството за случилото се. В събота отстраненият от длъжност посегна и удари в ръката кореспондентка на национален всекидневник, докато премиерът Бойко Борисов разглеждаше гробницата в най-голямата могила край Пловдив. Причина станала опит за снимка отстрана на кореспондентката, съобщава \"24 часа\", цитиран от  Въпреки настоятелните призиви на останалите журналисти Методиев да се извини, той не го направи. А репортери информираха министър-председателя, който остана възмутен от случката и скастри служителя да се извини веднага.", "date": "2018.08.21", "title": "Борисов освободи от длъжност PR, ударил журналист"}
{"url": "https://www.bgonair.bg/denqt-on-air/2018-08-21/analizatori-kazusat-s-olimpik-ne-e-dramatichen-problem-zasyagasht-natsionalnata-sigurnost", "text": "\r\n Днес се проведе извънредно заседание в парламента, инициирано от БСП. Поводът бе фалита на кипърската застрахователна компания \"Олимпик\", както и проблемите с Търговския регистър.  По време на заседанието парламентът прие оставката на зам.-шефката на КФН Ралица Агайн, а премиерът предложи свикването на работна група, която да потърси решение по казуса. В студиото на Bulgaria ON AIR темата коментираха политологът Георги Киряков и журналистът Евгени Петров. \"При такъв тип компании като \"Олимпик\" наблюдаваме дъмпинг. В конкурентна среда от компанията са пробили с ниски цени. Доколкото стана ясно днес, \"Олимпик\" оперира само на българския пазар. Имало е сериозно подбиване на цени в сфера, в която трудно се оперира\", каза Георги Киряков.  Според журналистът Евгени Петров, пропускът не е бил на българското законодателство. Той цитира думите от изказването на Ралица Агайн, че парите, които събира \"Олимпик\" за година са една идея над средните.  \"Впечатлението, че това е проблем, засягащ едва ли не националната сигурност не е така. Нещата не са толкова драматични\", заяви Петров в \"Денят ON AIR\". По думите на Георги Киряков, казусът \"Олимпик\" се отнася до взаимни отношения между частни клиенти и търговско дружество.  \"Държавата може да се самосезира ако има нарушения на законодателството, каквито е нямало. Шофьорите взимат най-евтината застраховка \"Гражданска отговорност\", защото знаят че е задължителна и при произшествие няма да получат обезщетение\", каза още икономистът. Евгени Петров определи като \"деликатен момент\" факта, че дружеството още не е обявено в несъстоятелност.  \"Можеха да ни осъдят като държава. Има данни и сигнали, но несъстоятелност още не е настъпила. Когато тя настъпи, тогава могат да бъдат изплатени тези вноски\", поясни Петров.  Журналистът сподели наблюденията си от парламентарното заседание - 173 гласуващи народни представители, като отбеляза, че това се случва рядко дори в редовна сесия. \"Процентно бяха равни управляващи и опозиция, \"ДПС\" и \"Воля\" имаха символично присъствие\", информира още Петров.", "date": "2018.08.21", "title": "Анализатори: Казусът с \"Олимпик\" не е драматичен проблем, засягащ националната сигурност"}
{"url": "https://www.bgonair.bg/bulgaria/2018-08-21/plamatsite-nad-karlovo-se-vazobnoviha-peti-den-se-boryat-sas-stihiyata", "text": "\r\n Пети ден продължава гасенето на пожара над Карлово. След затишие, вчера следобед пламъците се възобновиха и към този момент на места все още има тлеещи огнища.  Пожарникари и служители на горското стопанство вече намокриха цялата просека, която бе направена в източната и северозападната част на пожара.  До края на светлата част на деня остава екипите да напръскат и южната страна на огнената стихия.  И тази нощ осем служители ще останат да дежурят на място, за да наблюдават терена. Ако се наложи утре на помощ ще пристигнат техни колеги от други стопанства в страната.", "date": "2018.08.21", "title": "Пламъците над Карлово се възобновиха, пети ден се борят със стихията"}
{"url": "https://www.bgonair.bg/sutreshen-blok/2018-08-21/olimpik-falira-targovskiyat-registar-se-srina-deputatite-se-sabirat-kakvo-sledva", "text": "\r\n Фалитът на застрахователната компания \"Олимпик\" продължава да стои на дневен ред. Крахът повдигна много въпроси, а по инициатива на БСП депутатите се събират на извънредно заседание в 13 часа в Народното събрание. Те ще обсъдят проект за решение по казуса \"Олимпик\" и ще изслушат премиера Бойко Борисов във връзка със срива в Търговския регистър. Икономистът Кольо Парамов посочи, че реакцията на депутатите е навременна заради отговорността, която парламентът трябва да поеме. По думите му управляващата шефка на финансовия контрол получава 13 хил. лева заплата, а нейната заместничка получава 11 хил. лева.  \"Те са допуснали фундаментални грешки, за да дойде положението до фалит\", посочи Парамов пред Bulgaria ON AIR, визирайки казуса \"Олимпик\" и добави, че държавата трябва да реши въпроса за не повече от 7 дни. \"Трябва да видим кой кой е в компанията. Трябва да видим има ли българска стара връзка, кои участват в нея и по какъв начин са създали възможности държавата да тласка потенциални клиенти към тази компания\", обясни Кольо Парамов. Икономистът Мартин Димитров подчерта в \"България сутрин\", че сме можели да поискаме проверка на \"Олимпик\" още преди години, наблюдавайки финансовите отчети на компанията. Той подчерта важността на въпроса кои държавни фирми са избрали \"Олимпик\" за своите застраховки. По думите му \"работата не трябва да бъде набързо заметена\". \"Много зачестиха подобни казуси, взеха през 1-2 години да се случват. Въпросът е догодина да нямаме следващия такъв казус. Ако имахме застрахователен надзор, който стриктно си гледа работата, нямаше да имаме такъв казус\", настоя Мартин Димитров. Коментирайки срива в Търговския регистър, той отбеляза, че където е имало такива казуси в други държави, те са решени на същия или на следващия ден.  \"Държавата в момента е на дефектирал автопилот. В България липсват наказанията за големите престъпления\", каза още Димитров.", "date": "2018.08.21", "title": "\"Олимпик\" фалира, Търговският регистър се срина, депутатите се събират... Какво следва?"}
{"url": "https://www.bgonair.bg/bulgaria/2018-08-21/burgazliyka-se-kachi-zad-volana-s-254-promila-alkohol", "text": "Бургаската полиция задържа двама пияни шофьори - мъж и жена, съобщиха от МВР. 33-годишна бургазлийка е хваната мъртво пияна зад волана в Созопол, дрегер отчел рекордните за жена 2,54 промила алкохол в кръвта на водачката, информира  . По данни на полицията около 6:35 ч. вчера за проверка е спрян лек автомобил \"Нисан Микра\" с бургаска регистрация. Жената зад волана изглеждала видимо неадекватна. След пробата с дрегер нарушителката е отведена в полицията в Созопол и задържана за 24 часа. По случая е образувано бързо полицейско производство. При друг случай полицията спира пиян шофьор от созополското село Равна гора. Мъжът управлявал \"Мерцедес\" без регистрационни номера и се блъснал в \"БМВ\" с австрийска регистрация, паркиран до училището в селото. Инцидентът станал около 19 часа вчера, а дрегерът отчел 3,56 промила алкохол в кръвта на 31-годишния шофьор. Той също е задържан за денонощие в полицията в Созопол, образувано е бързо полицейско производство.", "date": "2018.08.21", "title": "Бургазлийка се качи зад волана с 2,54 промила алкохол"}
{"url": "https://www.bgonair.bg/bulgaria/2018-08-21/evakuiraha-danachnata-sluzhba-v-kazanlak-zaradi-miris-na-gaz", "text": "\r\n Евакуираха сградата на данъчната служба и социалното подпомагане в Казанлък заради мирис на газ в централната градска част на града, предаде кореспондентът на БГНЕС в региона. Тя се усеща в цялата южна част на Казанлък, но нивата са ниски. От Пловдив пристига специализиран автомобил, с чиято помощ се надяват служителите на фирмата да открият източника на изтичането на газа. По данни на пожарната от няколко шахти в града се разнася миризмата на природен газ. Ще бъде извършен оглед и на банката в съседство на сградата на данъчното и ако там бъде установен мирис на газ, и банката ще бъде евакуирана.  ", "date": "2018.08.21", "title": "Евакуираха данъчната служба в Казанлък заради мирис на газ"}
