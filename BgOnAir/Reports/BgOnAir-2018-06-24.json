{"url": "https://www.bgonair.bg/bulgaria/2018-06-24/ochakva-ni-slanchev-den-s-temperaturi-do-27", "text": "Днес ще бъде предимно слънчево с временни увеличения на облачността и на отделни места в южните и източните райони ще превали. Ще духа слаб запад-северозападен, в Източна България източен вятър. Максимални температури между 22° и 27°, в София около 22°. Това съобщи за \"Фокус\" дежурният синоптик Георги Цеков от Националния институт по метеорология и хидрология (НИМХ) към Българската академия на науките (БАН). Атмосферното налягане ще бъде малко по-високо от средното за юни и през деня ще се задържи почти без промяна. Над Черноморието ще бъде предимно слънчево. През деня ще има временни увеличения на облачността и на места ще превали слаб дъжд. Ще духа слаб източен вятър. Максимални температури по крайбрежието: 22-24°. Температурата на морската вода е 23-25°. Вълнението на морето ще бъде 2-3 бала. Над планините ще има променлива облачност и на места ще превали дъжд, по-значителен в Родопите. По високите части ще духа умерен западен вятър. Максималната температура на височина 1200 метра ще е около 14°, на 2000 метра – около 7°.", "date": "2018.06.24", "title": "Очаква ни слънчев ден с температури до 27°"}
{"url": "https://www.bgonair.bg/economy/2018-06-24/nay-bogatite-hora-v-sveta-stavat-vse-po-zapaleni-po-kriptovalutite", "text": "Едва около половината милионери в света са на едно мнение с компаниите, управляващи благосъстоянието им, като много богатите все повече се интересуват от инвестиции в криптовалути. Това става ясно от проучване на френската консултантска група Capgemini, цитирано от агенция Ройтерс. Хората с голямо нетно състояние – които се определят като тези с най-малко 1 млн. долара за инвестиции, изключвайки дома, в който живеят, или притежанията им на изобразително изкуство и автомобили, са имали възвръщаемост на инвестициите си с 20% през 2017 г. за втора поредна година. С това общото им състояние е достигнало сумата от над 70 трлн. долара за първи път, като очакванията са тя да стане 100 трлн. долара до 2025 г., се посочва в доклада за световно богатство на Capgemini. Въпреки увеличението на състоянието им това не ги е направило по-доволни от компаниите, управляващи средствата им. Едва около 56% от милионерите са заявили, че поддържат \"много добра\" връзка с тях при необходими 70% според консултантската агенция. От данните става ясно, че през изминалата година ентусиазмът на богатите към криптовалутите е нараснал, като 29% от милионерите изразяват силен интерес към купуването или притежаването на такъв вид разплащателни средства. В същото време близо 27% са заявили, че имат известен интерес, се посочва още в доклада. Въпреки това обаче едва една трета заявяват, че са получили информация за такива възможности от своите компании. \"Макар регулаторната несигурност и предпазливостта на фирмите да пречат на криптовалутите да навлязат в индустрията на компаниите за управление на богатство, силното търсене за информация относно криптовалутите от по-младите хора с голямо нетно състояние е вероятно да принуди фирмите за управление на богатството поне да разработят и предложат гледна точка (спрямо тах – бел. ред) през идните месеци\", се казва още в доклада. Снимка: Pixabay", "date": "2018.06.24", "title": "Най-богатите хора в света стават все по-запалени по криптовалутите"}
{"url": "https://www.bgonair.bg/world/2018-06-24/globiha-kanadskiya-premier-dzhastin-tryudo-zaradi-nedeklariran-podarak", "text": "Глоба от 100 долара за канадския премиер Джъстин Трюдо заради недеклариран подарък - слънчеви очила. Миналата година той и съпругата му получили от премиера на местната провинция Остров Принц Едуард два чифта от аксесоара.Цената им е между 300 и 500 долара. Законодателството на Канада задължава премиера да съобщава за всички получени подаръци на стойност над 200 долара. А говорителят на премиера заяви, че е станала административна грешка.", "date": "2018.06.24", "title": "Глобиха канадския премиер Джъстин Трюдо заради недеклариран подарък"}
{"url": "https://www.bgonair.bg/economy/2018-06-24/trevozhno-naselenieto-na-stranata-ni-stava-vse-po-malko-i-vse-po-negramotno", "text": "Kъм 31 декември миналата година българите са 7 милиона и 31 хиляди. Като се има предвид, че за година населението намалява с 40 хиляди и се очаква се догодина да паднем под 7 милиона души, заяви председателят на НСИ Сергей Цветарски, цитиран от  \"Въпросът е в структурите, до колко това население е образовано. Процентът на неграмотност драстично се увеличи\", посочи Цветарски. \"Между преброяванията нямаме източник на информация. Следващото преброяване на населението е през 2021 година. Всяко изследване го правим по регламент. Започнахме да разглеждаме общи регламенти, които са рамкови\", добави още той. \"Средната работна заплата е около 1000 лева за един работещ\", информира Цветарски.", "date": "2018.06.24", "title": "Тревожно: Населението на страната ни става все по-малко и все по-неграмотно"}
{"url": "https://www.bgonair.bg/bulgaria/2018-06-24/boris-ivanov-otvlyakal-vazrastna-zhena-ognestrelno-orazhie-e-izpolzvano-pri-zalavyaneto-mu", "text": "Затворникът Борис Иванов е отвлякъл възрастна жена от Летница за заложник, преди да бъде заловен. Това обяви главният секретар на МВР Младен Маринов по повод мащабната акция, която беше проведена за задържането на избягалия затворник. Затворникът беше хванат в нива на изхода на Летница. В операцията по издирването са участвали специализираният отряд за борба с тероризма, жандармерията и целият състав на областната дирекция на МВР в Ловеч, хеликоптер и кучета, съобщи вътрешният министър Валентин Радев. В течение за хода на операцията е бил и вицепремиерът Красимир Каракачанов, съобщава  Младенов обясни, че по-сериозен сигнал за избягалия затворник е получен вчера, като е конкретизирано мястото, където за последно е бил забелязан Борис Иванов. По думите на Маринов незабавно е мобилизирано насочване на силите в този район и е осъществена мащабната операция по залавянето му. В един момент служебните кучета са хванали следа, но заради влошените метеорологични условия и падналия дъжд е имало затруднения. Издирването е продължило през цялата нощ, като първоначално е било в районите на селата Александрово, Дренов и Дойренци. Малко преди обяд е получен сигнал на тел. 112 от жител на Летница, че е забелязал лицето в необитаема къща. Незабавно са били насочени повече сили към мястото. Борис Иванов е отвлякъл възрастна жена с цел да я ползва за заложник, което е наложило използването на огнестрелно оръжие за респектиране на беглеца. Няма пострадали, обясни Маринов. Иванов е оставил жената и е продължил да бяга, но след бързи действия на служителите на СОБТ е задържан в нива край Летница, без да се използва огнестрелно оръжие. Окръжният прокурор на Ловеч Валентин Вълков обясни, че Борис Иванов е имал обща присъда от 13 години за четири престъпления, сред които изнасилване и грабеж, както и бягство от затвора край Варна. По случая е образувано досъдебно производство. Борис Иванов ще бъде обвинен в бягство, но е възможно да му бъде повдигнато обвинение и за отвличане на възрастната жена от Летница. В момента той е в следствения арест в ловешкия затвор. По повод критиките на опозицията Валентин Радев каза, че тези коментари демотивират състава. Нека ни критикуват - и опозиция, и всеки един, който се счита специалист, но да внимава с критиките, защото аз усещам, че хората са демотивирани, когато има такова пресиране, заяви министърът. По този начин работим и за Колев, и за другите, но не можем да даваме подробности, когато издирваме лицата, допълни Радев.", "date": "2018.06.24", "title": "Борис Иванов отвлякъл възрастна жена, огнестрелно оръжие е използвано при залавянето му"}
{"url": "https://www.bgonair.bg/bulgaria/2018-06-24/da-pluvash-s-kauza-rusenets-sabira-sredstva-za-rehabilitatsiyata-na-dete", "text": "\r\n Необичайна благотворителна акция в Русе. 24-годишният Теодор Цветков плува в продължение на четири часа с една ръка, изминавайки общо 10 км в езерото Липник. Каузата му е да събере средства за изграждане на комплекс, който да помага за възстановяването на деца с увреждания. Теодор е познат с голямото си сърце и с любовта си към водния спорт. През 2017 г. той отново плува благотворително в езерото, за да събере средства за рехабилитацията на 3-годишно момиченце.", "date": "2018.06.24", "title": "Да плуваш с кауза: Русенец събира средства за рехабилитацията на дете"}
{"url": "https://www.bgonair.bg/world/2018-06-24/zhenite-v-sauditska-arabiya-veche-imat-pravo-da-shofirat", "text": "\r\n От днес дамите в Саудитска Арабия официално могат да шофират автомобил. Първите жени зад волана са получили книжки в други държави. След кратък изпит и очен преглед те са се сдобили със свидетелство в Главното управление на автомобилното движение в столицата Рияд.  Саудитските жени отдавна водеха кампания за правото за шофиране, а сегашното решение е част от социалните и икономически реформи в страната.  Голяма част от представителките на нежния пол в Саудитска Арабия вече имат право да работят и да посещават футболни мачове.", "date": "2018.06.24", "title": "Жените в Саудитска Арабия вече имат право да шофират"}
{"url": "https://www.bgonair.bg/bulgaria/2018-06-24/poredni-politicheski-prestrelki-tozi-pat-zaradi-problema-s-migrantite", "text": "\r\n Позицията на България за днешната среща на върха в Брюксел, на която ще се търсят решения на проблемите с бежанците, предизвика поредните политически престрелки.  Вътрешният министър Валентин Радев определи като спекупация думите на председателя на БСП Корнелия Нинова, която тази сутрин каза, че имало скрити договорки между България и Германия у нас да бъдат върнати част от бежанците, които минаваха през страната ни и отидоха в сърцевината на Европейския съюз. Валентин Радев категорично отрече тези твърдения и заяви, че днес в Брюксел няма да бъдат подписвани никакви договори, тъй като  срещата е чисто координационна.  Все пак, ако в България се наложи да дойдат мигранти заради напрежение след изборите в Турция например, максимумът, който страната ни може да приеме е 10 хил. души, предаде репортерът на Bulgaria ON AIR Иван Иванов. Вътрешният министър даде пример с това, че в Гърция има 50 хил. бежанци. И ако толкова дойдат у нас, то социалната ни система ще се срине. По-рано Корнелия Нинова посочи още, че твърдението на ГЕРБ, че 6 хил. полицаи ще охраняват малките населени места е \"поредното обещание\" на управляващите. В отговор от ГЕРБ прочетоха текста за своята предизборна програма и припомниха, че по време на своята кампания са обещали да има полицаи във всяко населено място, което прави около 1000 души. Такива към момента имало на разположение.", "date": "2018.06.24", "title": "Поредни политически престрелки: Този път заради мигрантите"}
{"url": "https://www.bgonair.bg/world/2018-06-24/poreden-protest-sreshtu-pravitelstvoto-v-rumaniya", "text": "Над 3000 души се събраха пред сградата на Министерския съвет на площад Виктория в Букурещ, Румъния и скандираха \"Оставка\" и \"Ще устоим\".  Сред демонстрантите беше и румънската писателка и общественичка Ана Бландиана.  Повод за поредната вълна на недоволство стана присъдата на лидера на управляващата Социалдемократическа партия Ливиу Драгня.  Той беше признат за виновен за злоупотреба със служебно положение и получи 3 години и половина затвор.  \r\nРазвоят на събитията провокира опозиционната Националлиберална партия да внесе вот на недоверие срещу правителството.  Бившият премиер технокарт Дачиан Чолош настоя, че предсрочни парламентарни избори са единственият изход от кризата.  На този фон президентът Клаус Йоханис заяви, че ще се кандидатрита за втори мандат.", "date": "2018.06.24", "title": "Отново протест срещу правителството в Румъния"}
{"url": "https://www.bgonair.bg/world/2018-06-24/hilyadi-v-skopie-na-protest-sreshtu-dogovora-za-imeto-na-makedoniya", "text": "Поредна вълна на недоволство заля Балканите. Протест в македонската столицата Скопие. Под мотото \"Никога Северна, винаги Македония\" и \"Не искаме да живеем в Северна Македония\", демонстрантите се събраха пред сградата на парламента. Те се обявиха против подписания преди седмица в Преспа договор, който слага край на спора за името и поискаха документът да бъде обявен за невалиден. На този фон гръцкият външен министър обяви, че днес ще подпише, а още утре сутрин ще изпрати писмата до ЕС и НАТО, в които Гърция заявява, че няма да се противопоставя на пътя на Република Македония към евроатлантическата интеграция. ", "date": "2018.06.24", "title": "Хиляди в Скопие на протест срещу договора за името на Македония"}
{"url": "https://www.bgonair.bg/world/2018-06-24/speshna-sreshta-v-bryuksel-liderite-na-es-tarsyat-reshenie-na-bezhanskiya-problem", "text": "Спешна среща на върха в търсене на решение на бежанския проблем се провежда днес в Брюксел. В нея участват 16 държави, сред които и България.  Форумът предшества срещата на върха на ЕС другата седмица и е по инициатива на германския канцлер Ангела Меркел, която е притискана от съюзниците си да втвърди правилата по отношение на миграцията.  В края на седмицата премиерът Бойко Борисов даде заявка, че ще поиска затваряне на външните граници на ЕС, създаване на обща гранична полиция, връщане на икономическите мигранти в родината им и построяване на бежански центрове извън територията на Общността.  А в навечерието на срещата еврокомисарят по имиграцията Димитрис Аврамопулос предупреди - европейският проект и Шенген са под заплаха, тъй като действащите правила за миграция са мъртви.", "date": "2018.06.24", "title": "Извънредна среща в Брюксел: Лидерите на ЕС търсят решение на бежанския проблем"}
{"url": "https://www.bgonair.bg/world/2018-06-24/eksploziya-v-zhilishtna-sgrada-v-germaniya-24-dushi-sa-postradali", "text": "\r\n 24 души пострадаха при експлозия в жилищна сграда в Германия. Инцидентът е станал в град Вупертал, в западната част на страната. Засега не е ясно какво е причинило взрива. Четирима от ранените са в тежко състояние. Няколко души са успели да напуснат сградата, но други са останали в капан вътре и не могат да бъдат извадени. На място работят много спасители. Купища отломки са се струпали на улицата пред сградата.", "date": "2018.06.24", "title": "Експлозия в жилищна сграда в Германия, 24 души са пострадали"}
{"url": "https://www.bgonair.bg/world/2018-06-24/stotitsi-detsa-na-migranti-v-sasht-otnovo-sa-sas-semeystvata-si", "text": "\r\n Стотици деца на мигранти в Съединените щати бяха събрани със семействата си. До щастливата развръзка се стигна след като в началото на седмицата президентът Доналд Тръмп подписа указ, с който слага край на политиката за отделянето на деца от семействата им, преминали нелегално границата с Мексико. Над 520 деца вече са при семействата си. Очаква се в следващото денонощие още 16 да отидат при родителите си.  Казусът с разделените деца стана повод за бурни дебати. Вчера на границата с Мексико група протестиращи за правата на имигрантите се натъкнаха на автобус, превозващ деца.  Тълпата от хора беше видимо развълнувана. Протестиращите се опитваха да спрат автобуса, плачеха и коленичеха пред превозното средство, а полицията се опитваше да ги успокои.  Тази седмица Тръмп подписа указ, с който се слага край на политиката за отделянето на деца от семействата им. Над 2000 деца пребивават в обекти, финансирани от Министерството на здравеопазването и хуманитарните въпроси. От ведомството казаха, че правят всичко възможно за ускоряване на процеса за събиране на децата с техните родители.", "date": "2018.06.24", "title": "Стотици деца на мигранти в САЩ отново са със семействата си"}
