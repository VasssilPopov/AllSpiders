{"url": "https://www.bgonair.bg/bulgaria/2018-05-31/politsiyata-blokira-stolichnoto-metro-zaradi-izostavena-chanta", "text": "Изоставен багаж в столичното метро вдигна на крак полицията. За един час подземната железница беше блокирана.  Сигнал за изоставена мъжка чанта на пейка в метростанция \"Лъвов мост\" е подаден около 17:55 часа, съобщават от полицията.  Незабавно на място са изпратени полицейски служители, които отцепили района и извели намиращите се на място граждани.  След извършена проверка е установено, че в чантата е имало хранителни продукти. Проверката е приключила около 19:10 часа, движението на метрото е възстановено.", "date": "2018.05.31", "title": "Полицията блокира столичното метро заради изоставена чанта"}
{"url": "https://www.bgonair.bg/denqt-on-air/2018-05-31/balgarite-v-kosovo-iskat-da-badat-priznati-kato-maltsinstvo", "text": "\r\n По примера на нашенците в Албания, българите в Косово поискаха официалното си признаване за малцинство. \"Един от приоритетите на държавата беше да се обърнем към общностите в Западните Балкани. Първо се свързахме с Албания, а сега следва Косово. В момента събираме подписи. Процедурата в тези държави е различна. Евродепутатите ни трябва да заявят пред Косово исканията ни. Очаквам да бъде признато българското малцинство там\", подчерта председателят на Държавната агенция за българите в чужбина (ДАБЧ) Петър Харалампиев.  В студиото на \"Денят ON AIR\" той изтъкна, че управляващите в Косово осъзнават, че българите там могат да бъдат добър мост към евроинтеграцията на страната. \"Българите в Косово ще имат същите права като останалите малцинства в държавата. Досега нямаше графа \"българи\" при преброяването. Дълги години ДАБЧ не смееше да работи с българите в Косово. Там се беше наложило във времето, че има съмнителни хора с криминални досиета. Но не можем да оставим нашенците\", обясни гостът.  Темата на разговора обхвана и бъдещето на Македония. Според Харалампиев, за да може съседката ни да стане член на ЕС, трябва да се реши проблемът с името ѝ.  \"Не знам дали Илинденска Македония е правилното решение. Македония трябва да стъпи на истината. Не мисля и че Република Северна Македония е правилното име. Най-правилно е Република Вардарска Македония. Цял свят знае, че Македония се дели на 3 дяла – Пирински, Вардарски и Беломорски. Имаме договор за добросъседство – нека го спазваме\", категоричен бе той пред Bulgaria ON AIR. За финал на разговора председателят на ДАБЧ призова държавниците ни да са по-отворени към всеки един българин в страната и чужбина. ", "date": "2018.05.31", "title": "Българите в Косово искат да бъдат признати като малцинство!"}
{"url": "https://www.bgonair.bg/reportazhi/2018-05-31/skandal-s-obshtinski-zhilishta-raztrese-kardzhali", "text": "\r\n Скандал след решението на общинския съвет в Кърджали да бъдат продадени 22 общински апартамента на наемателите им. Предложението е на кмета Хасан Азис.  Проблемът е, че два от апартаментите са продадени на съпругите на зам.-председателя на общинския съвет от квотата на ДПС и на общински съветник от партията. С решението на общинския съвет в Кърджали съпругите на зам.-председателя Юсеин Ахмед – Хатидже Ахмед и на съветника Байрам Байрам – Мелек Байрам, се сдобиват с общинска собственост за скромна цена. ", "date": "2018.05.31", "title": "Скандал с общински жилища разтресе Кърджали"}
{"url": "https://www.bgonair.bg/direktno/2018-05-31/striyt-fitnesat-da-izprobvash-granitsite-na-sobstvenoto-si-tyalo", "text": "\r\n Едва 9% от българските тийнейджъри спортуват, сочат данни на Евростат за миналата година. Младежите ни се нареждат сред най-мързеливите нации не само в Европа, но и в световен мащаб. На фона на тези неблагоприятни данни, екипът ни попада на една от десетките стрийт фитнес площадки у нас. Там се запознаваме с група момчета, които всеки ден по едно и също време се събират тук. Обединява ги той - стрийт фитнесът, познат още като фитнес на открито, изпитващ границите на собственото тегло, създаващ съвършени чисти тела. Тренировки, станали модерни в САЩ, водещи началото си още от древността, както ни разказва 19-годишният Мартин. Заварваме го часове преди абитуриентския му бал - дори и днес той е избрал да бъде тук, а алкохолът и цигарите за него са тема табу. Всеки ден се събираме тук, ние сме повече от приятели, ние сме семейство, казва той. С групата трениращи ни свързва Павел, който приветсва всеки новодошъл на стрийт площадката. Това е и една от основните разлики между площадката и фитнес залата, споделя той. Там много от хората ходят, защото просто е модерно, но често там се подиграват на новите, които стъпвайки за първи път, е нормално да не знаят какво да правят. Тук помагаме на всеки нов, защото както във всеки спорт в началото е трудно. Един от хората, които мотивира част от момчетата да започнат, е Габриел, който спортува активно от цели осем години . Бях на 13 години, когато се запалих по стрийт фитнеса. Веднъж ми се случи да се събудя в 3.00 часа през нощта и просто да отида на лоста, казва той.", "date": "2018.05.31", "title": "Стрийт фитнесът - да изпробваш границите на собственото си тяло"}
{"url": "https://www.bgonair.bg/bulgaria/2018-05-31/prokuraturata-dade-na-sad-bivshi-shefove-na-ndk", "text": "\r\n Бившият директор на НДК Мирослав Боршош и председателят на Съвета на директорите на НДК Валентин Кръстев отиват на съд. Боршош ще бъде съден по няколко обвинения за злоупотреби с бюджета на двореца.  Наред с вече известните му обвинения за нецелево изразходване на близо 3,5 млн. лв. умишлена безстопанственост, сключване на 15 неизгодни сделки, той ще отговаря и за длъжностно присвояване на над 3,9 млн. лв., извършено през 2016 година. П Председателят на Съвета на директорите на НДК Валентин Кръстев пък ще отговаря за това, че е принудил със заплаха трима служители на двореца да манипулират параметрите на две обществени поръчки, свързани с ремонта на сградата.  Иначе разследването срещу Боршош започна през лятото на 2017 година. По случая имаше и временна парламентарна комисия, пред която Боршош не се яви.", "date": "2018.05.31", "title": "Прокуратурата даде на съд бивши шефове на НДК"}
{"url": "https://www.bgonair.bg/bulgaria/2018-05-31/varnentsi-spokoyni-do-30-septemvri-meditsi-dezhuryat-po-plazhovete", "text": "Посетителите на 27 охраняеми плажове във Варна и съседните курорти и това лято ще могат да разчитат на безплатна медицинска помощ на пясъка. От 1 юни до 30 септември без почивен ден от 8 до 18 ч. в разкритите на ивиците пунктове ще дежурят специализирани екипи на общинския ДКЦ 1 \"Св. Клементина\". Услугата се предоставя от 13 г., като тази година на плажовете ще работят 58 лекари реаниматори, фелдшери, медицински сестри и шофьори на линейки, съобщи управителят на \"Св. Клементина\" д-р Иван Иванов, цитиран от \"Труд\". Голяма част от тях са от варненските здравни заведения, като всички са преминали курсове, организирани от Медицинския университет и имат сертификати за професионално поведение при спешни ситуации и водни инциденти. Според д-р Иванов плажните дежурства са започнали още от 15 май с три реанимобила на ивиците на Златни пясъци и Св. Св. Константин и Елена. Всички медицински пунктове на плажовете са оборудвани съгласно изискванията на Наредбата за водно-спасителната дейност, а лечението на пострадалите е за сметка на здравното заведение. Бързата реакция при инциденти на пясъка е гарантирана от мобилна връзка. Благодарение на нея и на тясното сътрудничество с Центъра за спешна медицинска помощ и със спасителите от БЧК, миналия сезон не е допуснат нито един фатален инцидент в работно време, а спасените са десетки, подчерта д-р Иванов.", "date": "2018.05.31", "title": "Варненци спокойни - до 30 септември медици дежурят по плажовете!"}
{"url": "https://www.bgonair.bg/bulgaria/2018-05-31/chez-razkri-obshtinar-ot-dps-da-krade-tok-v-s-galiche", "text": "Десетки полицаи и жандармеристи окупираха ромската махала във врачанското село Галиче. Минути преди акцията екип на ЧЕЗ разкрил, че тарторът на махалата и общински лидер на ДПС в Бяла Слатина Късъм Касъмов е прокарал незаконен подземен кабел от близкия трафопост до огромната си фамилна къща, съобщава \"24 часа\". От енергоразпределителното дружество отдавна имали съмнение, че ромският бос краде ток, но едва сега разкрили схемата му. Касъмови плащали нищожни сметки за ток и вероятно повече от пет години са се снабдявали с безплатно електричество, подозират от дружеството. По случая веднага е образувано досъдебно производство, уведомена е и прокуратурата.", "date": "2018.05.31", "title": "ЧЕЗ разкри общинар от ДПС да краде ток в с. Галиче"}
{"url": "https://www.bgonair.bg/bulgaria/2018-05-31/momche-i-momiche-otselyaha-po-chudo-sled-padane-v-20-metrova-propast", "text": "26-годишно момче и 19-годишно момиче оцеляха като по чудо, след като автомобилът им падна в 20-метрова пропаст! Инцидентът е станал днес следобед на пътя Благоевград – парк Бачиново. На излизане от остър завой автомобилът се отклонява, качва се на тротоара и пада от него, преобръщайки се по стръмен хълм.  И двамата, които са пътували в колата, са от Благоевград, а от тежката катастрофа са се отървали само с леки наранявания.", "date": "2018.05.31", "title": "Момче и момиче оцеляха по чудо след падане в 20-метрова пропаст"}
{"url": "https://www.bgonair.bg/denqt-on-air/2018-05-31/rezultatat-ot-borisov-putin-dogovoriha-se-da-se-dogovoryat", "text": "\r\n Срещата Борисов - Путин в Кремъл подпали публичното ни пространство, въпреки че приключи ден по-рано. Темата дори завладя народните избраници, а мненията на всички бяха разнородни.  \"Ние отиваме там с проекти, но получаваме неясни обещания. Ние само поискахме, но нищо не предложихме. Стана ясно, че \"Турски поток\" ще дойде до България. Ние имахме желанието да се получи политическа воля за напълването на газовия хъб \"Балкан\" с 15 милиарда кубически тона газ. Как ще продължат нещата – предстои да видим\", коментира журналистът Валерия Велева. Според нея в излъчването на Владимир Путин по време на срещата не е имало нищо позитивно, а дори напротив - хлад, недоверие и пренебрежение. За нея изговореното през последните 8 години срещу Русия е най-тежката спънка в отношенията ни.  \"Отношението на руските медии към българската визита бе хладно. От нашата перспектива се виждат енергийни проекти, от руската се вижда една възможност между хиляди други. Ние вербализирахме възможности, а не се договорихме. От Кремъл казаха на Борисов да попита първо приятелите си в Брюксел за газовите проекти с Русия\", подчерта политологът Любомир Стефанов. В студиото на \"Денят ON AIR\" той поясни, че руската страна иска категоричен и ясен ангажимент от българската държава, а не маркетингов трик. \"Русия иска да говори с България не само за енергетика. Те искат от нас нова стратегия за отношенията ни на всички нива. Те много тачат културата и духовността. Ние нищо не обещахме. Формулировката беше:  . Тези срещи трябва да отключат отношенията. Когато отидеш някъде на гости, не е достатъчно да отнесеш само подарък. Трябва да донесеш и отношение\", категорична бе Велева пред Bulgaria ON AIR. Стефанов изтъкна, че в крайна сметка страната ни се е върнала от Русия с празни ръце.  \"Показахме как не се прави. Нито Радев, нито Борисов са близки на Путин. Трябва прагматично да се отрезвим. Нито Макрон, нито Меркел спряха разговорите с Путин. Малката България вдигна стена и започна да говори срещу Русия\", посочи политологът.  ", "date": "2018.05.31", "title": "Резултатът от Борисов - Путин: Договориха се да се договорят!"}
{"url": "https://www.bgonair.bg/world/2018-05-31/chestvame-svetovniya-den-bez-tyutyun", "text": "Днес е Световният ден без тютен дим. Инициативата на Световната здравна организация цели да привлече вниманието към рисковете за здравето и да намали нивата на тютюнево потребление. Според специалисти, тютюнопушенето предизвиква смъртта на около 6 милиона души годишно, от които над 600 000 непушачи умират от пасивно пушене.", "date": "2018.05.31", "title": "Честваме Световния ден без тютюн"}
{"url": "https://www.bgonair.bg/world/2018-05-31/vissh-severnokoreyski-general-na-vizita-v-nyu-york", "text": "Ключова среща между американски и севернокорейски представители в Ню Йорк. Дясната ръка на Ким Чен Ун е на двудневна визита в Съединените щати, за да разговаря с американския държавен секретар Майк Помпео. Генерал Ким Йонг Чол е вторият човек в Пхенян и близък съветник на севернокорейския лидер. Той е и най-високопоставеният севернокорейски представител на посещение отвъд Океана за последните 20 години. Целта на разговорите е уговаряне на планираната за 12 юни среща между Доналд Тръмп и Ким Чен Ун. Американският президент първо я отмени, но след това заяви, че отново има желание да участва. Ако се състои, тя ще бъде първата в историята среща между лидери на Съединените щати и Северна Корея.", "date": "2018.05.31", "title": "Висш севернокорейски генерал на визита в Ню Йорк"}
{"url": "https://www.bgonair.bg/world/2018-05-31/moskva-opredeli-falshivata-smart-na-ukrainski-zhurnalist-za-provokatsiya", "text": "Вълна от критики се изля след инсценираното убийство на руски журналист в Украйна. Аркадий Бабченко се появи пред медиите, след като ден по-рано беше разпространена информация за убийството му в Киев. Той твърди, че целта на операцията, проведена от украинските служби, е била да разкрие заговор за ликвидирането му, което било поръчано от Русия. Москва определи инсценировката като \"провокация\" и \"маскарад с цел пропаганда\". Организацията за сигурност и сътрудничество в Европа разкритикува остро \"разпространяването на фалшива информация\". \"Репортери без граници\" пък определиха случилото се като \"част от информационна война\". И предупредиха: опасно е една държава да се заиграва с фактите. А социалните мрежи изтъкнаха: случаят подкопава доверието в медиите и дори може да застраши сигурността на самите журналисти", "date": "2018.05.31", "title": "Москва определи фалшивата смърт на украински журналист за \"провокация\""}
{"url": "https://www.bgonair.bg/world/2018-05-31/novi-opiti-v-italiya-za-sazdavane-na-pravitelstvo", "text": "Ще избегне ли Италия предсрочните избори? Натам са насочени усилията на президента на страната Серджо Матарела и на лидера на Движение \"5 звезди“ Луиджи ди Майо. Снощи двамата са провели неформална среща, след която стана ясно, че популисткото движение ще получи още една възможност да се опита да сформира правителство. Номинираният по-рано от президента временен премиер Карло Котарели обяви, че замразява процеса по избор на служебен кабинет, за да позволи съставянето на политически такъв. Според социологическите проучвания в случай на предсрочен вот големият победител би била крайната десница. Междувременно политическата несигурност в Италия продължава да тресе европейските пазари.", "date": "2018.05.31", "title": "Нови опити в Италия за създаване на правителство"}
{"url": "https://www.bgonair.bg/sutreshen-blok/2018-05-31/balgarskite-viziti-v-rusiya-sa-predvaritelni-interesite-sa-za-dvete-strani", "text": "\r\n Приключи посещението на премиера Бойко Борисов в Русия. Въпреки че първоначално беше обявено за двудневно, още снощи правителственият самолет кацна на летище София. За първи път след 8 години премиерът Борисов се срещна с руския президент Владимир Путин. Говорителят на Кремъл Дмитрий Песков обяви, че няма конкретна договорка за отклонение към България на \"Турски поток\". Преди Борисов в Русия на посещение пък беше и българският президент Румен Радев. Журналистът Асен Агов смята, че двете визити на първите мъже в България имат предварителен характер. \"Кремъл има нужда да излезе от изолацията, в която се е поставил, а от друга страна ние имаме интерес от доставките на руски енергоносители\", каза Агов в студиото на  . Според журналистът големият въпрос е как ще се реализира всичко това. Експертът по национална сигурност и геополитика Боян Чуков посочи, че по време на визитата си в Русия, българският премиер е получил това, за което е отишъл в Москва. По думите му след двете посещения на Борисов и президента в Москва, не е сериозно да се говори, че България завива в източна посока. \"Ние трябва да разберем, че Руската федерация е една капиталистическа държава и тя се отнася към нас, както се отнасят всички останали големи капиталистически държави\", добави Чуков пред  . Експертът коментира и престрелките между Румен Радев и Бойко Борисов. Той определи войната между двете институции за \"безсмислена\", въпреки че вчера президентът обяви, че няма война, а само напрежение. Асен Агов пък допълни, че междуличностните конфликти са нормални в политиката.", "date": "2018.05.31", "title": "Българските визити в Русия - предварителни, интересите са за двете страни"}
{"url": "https://www.bgonair.bg/bulgaria/2018-05-31/ministerstvoto-na-transporta-tarsi-nachin-da-spre-vlakovete", "text": "\r\n Кредиторите по един от заемите , предоставени на \"БДЖ Холдинг\", са запорирали сметките на държавните железници. Заемът от 240 милиона лева беше взет през 2007 година за рефинансиране на стари задължения към различни институции и за извършване на текущи ремонти на товарни вагони. Разпродажба на активи на националния железопътен превозвач няма да се извършва, успокоиха от БДЖ. Министърът на транспорта Ивайло Московски е информиран за ситуацията и е поискал финансова помощ от държавата.", "date": "2018.05.31", "title": "Министерството на транспорта търси начин да спаси влаковете"}
{"url": "https://www.bgonair.bg/economy/2018-05-31/ochakvame-tramp-da-obyavi-novite-mita-za-vnosa-na-evropeyskite-metali", "text": "Доналд Тръмп се очаква да обяви утре влизането в сила на новите мита върху вноса на европейски алуминий и стомана.  В началото на март Съединените щати въведоха налози от 25% върху вносната стомана и 10% върху алуминия.  Тогава Вашингтон допусна временни изключения от митата за Европейския съюз и няколко други държави. Срокът обаче изтича днес, а двете страни не са постигнали компромисна договорка. Предложението на Вашингтон е било вместо митата да се въведат квоти за вноса на металите.  Брюксел е отказал, а евролидерите се канят да предприемат реципрочни търговски мерки в отговор на новите американски мита.", "date": "2018.05.31", "title": "Тръмп обявява новите мита за вноса на европейските метали"}
{"url": "https://www.bgonair.bg/economy/2018-05-31/kevr-organizira-obshtestveno-obsazhdane-za-tsenite-na-toka", "text": "Обществено обсъждане на цените на тока организира Комисията за енергийно и водно регулиране. Поканени са държавни органи, браншови организации, асоциации, клиенти и организации на потребители. Комисията предлага средно повишение на цената на тока от 1,89%. Това е много по-малко от желаното от разпределителните дружества. Доставчиците на ток поискаха увеличение на цените за бита от между 8 и 20%. Символично се вдигат цените на парното в някои градове като София, Плевен, Бургас.", "date": "2018.05.31", "title": "КЕВР организира обществено обсъждане за цените на тока"}
{"url": "https://www.bgonair.bg/sutreshen-blok/2018-05-31/islyamska-darzhava-otgovorna-za-ubiystvata-v-belgiya", "text": "\"Ислямска държава\" пое отговорност за атаката в белгийския град Лиеж във вторник. Тогава 31-годишен радикализиран белгийец уби две служителки на полицията и един студент.  Преди да бъде ликвидиран, той взе за заложник чистачка в близкото училище. Тя се опитала да го успокои, за да предпази учениците, и според разследващите действията й вероятно са предотвратили по-голяма трагедия.  Разследващите проверяват връзките на Бенжамен Ерман с радикализирани затворници. В деня на атаката самият той е бил в отпуск от затвора.  Над 1000 души се събраха вчера в Лиеж на официална церемония в памет на загиналите.", "date": "2018.05.31", "title": "\"Ислямска държава\" отговорна за убийствата в Белгия"}
{"url": "https://www.bgonair.bg/world/2018-05-31/bez-vizi-za-fenovete-koito-shte-prisastvat-na-svetovnoto-v-rusiya", "text": "Добри новини за феновете, които ще присъстват на футболното събитие на годината – Световното първенство в Русия. Те ще могат да влязат и да пътуват из Руската федерация без визи. За да бъдат допуснати ще са им необходими само билет за някой от мачовете, международен паспорт и т.нар. \"паспорт на привърженика\", който се издава с покупката на всеки билет.  А за да е по-лесно придвижването между 11-те руски града, които ще посрещнат мачовете от турнира, са осигурени над 700 влака. Те разполагат с повече от 440 хиляди места и ще са безплатни за феновете.  Светът ще бъде футбол цял месец – от 14 юни до 15 юли.", "date": "2018.05.31", "title": "Без визи за феновете на Световното по футбол в Русия"}
{"url": "https://www.bgonair.bg/reportazhi/2018-05-31/litva-i-rumaniya-iztezavali-zatvornitsi-v-pomosht-na-tsru", "text": "\r\n Литва и Румъния са подпомагали ЦРУ в изтезаването на затворници, предполагаеми членове на \"Ал-Кайда\". Това обяви Европейският съд по правата на човека. Двете страни са обвинени в нарушаване на европейската забрана за изтезания. Абу Зубейда и Абд ал-Рахим ал-Нашири са заловени от Съединените щати след кървавия терористичен акт на 11 септември 2001 г. Тогава, похитени пътнически самолети се врязаха в кулите близнаци на Световния търговски център в Ню Йорк и в сградата на Пентагона във Вашингтон. Близо 3 хиляди души загубиха живота си.  Двамата терористи са били местени в различни тайни затвори под опеката на Централното разузнавателно управление на САЩ – информация, която беше разкрита години след атентата.  Затвори е имало и на територията на Румъния и Литва. А момента Зубейда и Ал-Нашири се намират в строго охранявания затвор Гуантанамо.", "date": "2018.05.31", "title": "Литва и Румъния изтезавали затворници в помощ на ЦРУ"}
{"url": "https://www.bgonair.bg/world/2018-05-31/9-raneni-sled-politseyska-prestrelka-v-harvatiya", "text": "Девет души са ранени в Хърватия след като полицията е открила огън по ван, превозващ 29 мигранти. Превозното средство влязло незаконно от Босна и се опитало да премине през полицейско заграждение, съобщиха хърватските власти.  Сред ранените са и две деца, които са в тежко, но стабилно състояние. Инцидентът е станал тази нощ близо до югоизточния хърватски град Задар. Шефът на полицията заяви, че действията им са оправдани, защото шофьорът на вана отказал да спре, въпреки няколкото предупреждения от униформените.", "date": "2018.05.31", "title": "9 ранени след полицейска престрелка в Хърватия"}
{"url": "https://www.bgonair.bg/economy/2018-05-31/kevr-rezhe-chez-evn-i-energo-pro-za-osezaemo-poskapvane-na-toka", "text": "Комисията за енергийно и водно регулиране обсъди цените на тока. От трите електроразпределителни дружества ЧЕЗ иска най-голямо поскъпване на тока – между 5% за дневната и 51% за нощната електроенергия. От EVN поискаха 6% по-скъпа дневна и 2% по-скъпа нощна, а \"Енерго-Про\" – между 2 и 3%. В аванс от енергийния регулатор определиха праговете за това, което ще позволят като поскъпване.  Средно за ЧЕЗ – 1,7%, за EVN – 1,8%, за \"Енерго-Про\" – 2,6%. С колко точно ще поскъпне той, трябва да стане ясно до края на месеца, защото до 10 юни \"Булгаргаз\" трябва да внесе в Комисията за енергийно и водно регулиране (КЕВР) искане за увеличение на цената на газа от 1 юли. Парното в София да поскъпне с 1,44 на сто вместо исканите от \"Топлофикация-София\" 4%, предлагат още от енергийния регулатор. Комисията на този етап обмисля поевтиняване на парното в Пловдив и Велико Търново.  В Плевен е възможен ръст на цената на топлото с малко над 6%. В Перник с 4,16%. Най-сериозно поскъпване ще има за абонатите на ТЕЦ \"Бургас\" – 9%.", "date": "2018.05.31", "title": "КЕВР реже ЧЕЗ, EVN и \"Енерго-Про\" за осезаемо поскъпване на тока"}
{"url": "https://www.bgonair.bg/denqt-on-air/2018-05-31/energien-ekspert-tokat-poskapva-neznachitelno-no", "text": "\r\n Това обясни  , след като днес КЕВР обсъди промяната в цената на електроенергията и поисканите от електроразпределителните дружества увеличения. По думите му увеличението е незначително и се отнася към битовите потребители и малкия бизнес. Всяко нещо под 5% е статистически недостоверно, отбеляза експертът.  \" \", обясни проф. Тасев.  той коментира още последователните посещения на Румен Радев и Бойко Борисов в Русия и ползите от визитите на държавниците ни при Владимир Путин. \" \", отчете енергийният експерт. По думите на проф. Тасев по-важното е, че не очакваме обструкции от Европа по реализацията на газовия хъб \"Балкан\". Той подчерта, че когато преди 3 години премиерът Борисов е лансирал идеята за газовия хъб, тогава е било химера, но сега изглежда доста реалистично и е напът да се реализира. ", "date": "2018.05.31", "title": "Енергиен експерт: Токът поскъпва незначително, но..."}
{"url": "https://www.bgonair.bg/economy/2018-05-31/shte-pusne-li-rusiya-5-pati-poveche-gaz-kam-balgariya", "text": "\r\n Не стихват коментарите след срещата в Кремъл между руския президент Владимир Путин и премиера Бойко Борисов. Защо Борисов напусна предсрочно руската столица и действително ли Русия ще пусне още газ към България? В парламента опозицията не пропусна да заяви, че в Русия Борисов не е договорил нищо. Русия е най-големият износител на природен газ в Европа. И сега България печели от транзитни такси за пренос на около 3 млрд. кубически метра газ. Идеята на Борисов беше да поиска пет пъти повече газ, която да се влива в газовия хъб \"Балкан\", който ще бъде изграден във Варна.  В него щели да постъпват още доставки от Азербейджан, Румъния и малко количество собствено производсто. С газта в хъба България може да печели, търгувайки със страни от Европа и Балканите. Възможността, която дава Русия обаче е тръба от \"Турски поток\" да завие към Европа – през Гърция или през България. ", "date": "2018.05.31", "title": "Ще пусне ли Русия 5 пъти повече газ към България?"}
{"url": "https://www.bgonair.bg/sutreshen-blok/2018-05-31/parvi-gaf-na-maturata-po-matematika", "text": "\r\n Според експерти в задача номер 18 от теста в матурата по математика има грешно зададено условие. То гласи: \"В успоредник дължините на по-малката страна и на по-малкия диагонал са съответно равни на 8 и на 6 см., а ъгълът между тях е 60 градуса. Дължината на другия диагонал на успоредника е равна на…\". И са изброени 4 отговора. Според Красимира Божкова, която е учител по математика и физика в столичното 119 СУ, в изписването на условието е допусната техническа грешка. \"Би трябвало да пише: Едната страна на успоредника и по-малкия диагонал сключват ъгъл 60 градуса, тогава задачата е решима и няма да има противоречия\", обясни преподавателката в студиото на \"България сутрин\". Божкова обясни, че идеята на задачата е да се приложи косинусова теорема. Тя допусна, че част от зрелостниците са тръгнали по грешен път за решаване на задачата, но по думите ѝ наистина условието е зададено некоректно.  Красимира Божкова допълни също, че за пръв път се допуска подобен гаф на матура по математика. Преподавателката препоръча след изготвянето на задачите да има комисия от действащи учители, които да проверят условията на задачите, преди учениците да трябва да ги решават.", "date": "2018.05.31", "title": "Първи гаф на матурата по математика?"}
{"url": "https://www.bgonair.bg/sutreshen-blok/2018-05-31/mareshki-sdelkata-za-iztrebitelite-shte-bade-nay-golemiyat-grabezh-po-golyam-ot-ktb", "text": "\r\n Лидерът на \"Воля\" Веселин Марешки поиска мораториум върху средствата за модернизацията на армията и пренасочването на 3,3 милиарда лева от сектор \"Отбрана\" към социалния. Идеята на Марешки предизвика острата реакция на президента Румен Радев. Държавният глава е един от най-големите поддръжници на модернизацията на военните ни сили. \"Красимир Каракачанов предложи най-голямата корупционна сделка във всички времена и най-големият грабеж на българския народ, многократно надвишаващ КТБ. От всеки български гражданин ще бъдат взети няколко хиляди лева, за да си начеше крастата Каракачанов и да си купи няколко самолета\", подчерта пред   зам.-председателят на Народното събрание. По думите му не е опасно, когато не си вещ по някоя тема - много по-опасно е, когато има \"професионалисти по ограбването на българския народ в управлението на страната\". \"Ние считаме, че нямаме място в НАТО. Ако утре сме начело на България, ще направим стъпки към излизане от организацията. Нека да направим един достоен народ и тогава да започнем да харчим за играчки. В Западна Европа първо са инвестирали в хората, а след това в желязото\", уточни още председателят на ПП \"Воля\". Зам.-председателят на Комисията по отбрана в Народното събрание Борис Вангелов е категоричен - \"държанието на Марешки е типичен пример за безотговорно и антибългарско поведение на един политик\". \"Марешки в предизборната си кампания е написал, че България трябва да е лоялен член на НАТО и българската армия трябва да се модернизира. Освен това лидерът на \"Воля\" говори неверни неща. Една държава, която няма собствена армия, се превръща в територия\", отбеляза политикът в \" \". Според него всички съседи на България се въоръжават и ще е много глупаво ако изоставим българската армия на произвола на съдбата.", "date": "2018.05.31", "title": "Марешки: Сделката за изтребителите ще бъде най-големият грабеж, по-голям от КТБ"}
{"url": "https://www.bgonair.bg/sutreshen-blok/2018-05-31/nashestvie-na-karlezhi-v-stranata-kak-da-se-pazim", "text": "\r\n Топлото време носи някои опасности, свързани с излагането на открито - регистрирани са тревожни данни за бум на кърлежи в столицата.  Сред факторите за това увеличение са предимно климатичните условия. Те създават добра среда за тяхното размножаване. Кърлежите са сред основните причини за лаймска болест и марсилска треска. В сравнение с миналата година има регистрирано увеличение на постъпващите с подобни оплаквания, като случаите на лаймска болест са 105 от началото на годината. \"Не е лесна борбата с тях, усилията са насочени в паркове, дворове на училища, ясли и детски градини. В случаите, когато хогато ходим на излети трябва да сме внимателни - няма как да се обработва цялата природа\", каза в студиото на   д-р Ангел Кунчев.  \"Има общини, които поради липса на средства или закъснение в обществените поръчки, не се справят толкова добре с обработването, но има и отличници\", допълни още той.  Животните са основна причина за \"прихващане\" на кърлеж в населените места. \"Те са усвоили възможността да усещат човек на десетки метри по издишването на въглероден двуокис, а и се закачат безболезнено, обикновено където кожата е най-нежна и най-тънка\", предупреди здравният инспектор в \" \". Към съветите за това, което не трябва да правим, специалистът допълни, че ако забележим кърлеж, не трябва да го разкъсваме, размачкваме или нарушаваме целостта му.  \"При леко разклащане с медицинска ръкавица той лесно пада, но ако на втория или третия ден видим, че се е прикрепил, трябва да се търси лекарска помощ.  \r\nЛекарят може да прецени дали да предпише антибиотичен курс, който да покрие риска от лаймска болест\", категоричен е специалистът. Очаква се темпа на увеличение да се запази, като д-р Кунчев допуска, че през месеците юни и юли случаите на ухапвания ще бъдат в двоен размер, в сравнение с миналата година. ", "date": "2018.05.31", "title": "Нашествие на кърлежи в страната - как да се пазим?"}
{"url": "https://www.bgonair.bg/sutreshen-blok/2018-05-31/prirodozashtitnitsi-shte-boryat-plastmasata-po-rodnoto-chernomorie", "text": "\r\n По-малко пластмаса, повече море. Възможно ли е Черно море да е свободно от пластмасови отпадъци? Различни природозащитни организации, сърфисти и учени обединяват сили в обща кампания, която да насочи вниманието и да ограничи използването на вредни чаши, сламки, вилици и всякакви захвърлени отпадъци по Черноморието. Атанас Куцев - продуцент на филма към проекта Windtowin, е категоричен, че проблемът със замърсяването на водите с пластмасови отпадъци е доста сериозен в световен мащаб. \"Въпреки това този проблем не е толкова изследван в България. Не се знае колко точно е замърсено родното Черноморие, а трябва. Идеята на инициативата е хем да е забавно, хем информативно\", уточни още Куцев в студиото на \" \". По думите му инициативата включва надпревара със сърф, заедно с която ще се движи и кораб с учени, които да изследват Черно море и да кажат как може да се справим с проблема. Освен това в самата кампания е включен и концерт в \"Маймунарника\" на 5 юни. \"Основното замърсяване идва от плажовете без концесия. Когато ивицата е дива, тя не се почиства. Голяма част от пластмасата идва от сушата и от корабите. Нашата цел е хората да обърнат внимание на този сериозен проблем и да видят, че пластмасата е навсякъде около нас\", отбеляза продуцентът пред  . Той смята, че е доста лесно човек да замени сламката с такава за еднократна употреба, защото \"всичко е до навик\".", "date": "2018.05.31", "title": "Природозащитници ще борят пластмасата по родното Черноморие"}
{"url": "https://www.bgonair.bg/sutreshen-blok/2018-05-31/protest-pred-voennoto-ministerstvo-chii-armii-hrani-balgariya", "text": "\r\n Пред военното министерство се събраха поддръжници на ПП \"Възраждане\" с недоволство по повод водените преговори за възможността да се изпълняват бойни емисии от Турция.  Ето и позицията на лидера на движението Костадин Костадинов с остра критика към правителството пред камерите на Bulgaria ON AIR: \r\n\"Нашата армия не гарантира суверенитета на страната, за нас това е престъпление към републиката. Управляващите носят персонална отговорност за това. Вие сте единствената телевизия, която реагира на случая, останалите медии не обръщат внимание\", каза той в ефира на \"България сутрин\". \n Костадинов припомни, че след реакция на ПП \"Възраждане\", през 2015 година се подписва спогодба, с която България плаща на Италия за военновъздушна охрана.  \"България не храни собствената си армия, а чужди армии. Искаме оставка на министър Каракачанов, както и на правителството, то тика страната към национална катастрофа\", гневи се Костадинов. \"Нашата армия трябва да има възможност да отрази масивен въздушен удар, а ние не можем дори два изтребителя да вдигнем във въздуха\", допълва протестиращ активист от партията. \"Ще бъдем тук до 9:30 часа, а след това ще преценим какво ще предприемем\", завърши Костадинов. Снимка: Олег Попов (Bulgaria ON AIR)", "date": "2018.05.31", "title": "Протест пред военното министерство - чии армии \"храни\" България?"}
{"url": "https://www.bgonair.bg/world/2018-05-31/ot-kremal-dogovorka-za-razklonenie-na-turski-potok-kam-balgariya-nyama", "text": "Конкретна договорка за газови доставки към България чрез \"Турски поток\" обаче няма. Това изтъкна след посещението на българския премиер Бойко Борисов в Русия говорителят на Кремъл Дмитрий Песков. Той заяви, че двете страни имат интерес от развитие на газопровода в посока на нашата страна, но целта на срещата между Путин и Борисов не е била постигане на конкретно споразумение по въпроса. А и подобен проект няма как да се осъществи без определени гаранции от страна на Еврокомисията и на България, каза още говорителят на Кремъл. И допълни: \"София има желание да получи разклонение, но има много въпроси – откъде ще мине то, през какви граници\". Приключи посещението на премиера Бойко Борисов в Русия. Въпреки че първоначално беше обявено като двудневно, още вчера то приключи и снощи правителствения самолет кацна на летище София.", "date": "2018.05.31", "title": "От Кремъл: Договорка за разклонение на \"Турски поток\" към България няма"}
{"url": "https://www.bgonair.bg/sutreshen-blok/2018-05-31/sabuzhdame-se-s-lyatno-vreme-i-dnes-ochakvame-mnogo-slanchevi-chasove", "text": "\r\n Настоящата пролет се характеризира с високи температури за сезона и много слънчеви часове. Такъв ще бъде и днешния ден, който започна с доста свежо време, а облаците над страната няма да носят валежи. Максималните температури в последния ден на май ще са около 30 градуса, а в Сандански дори ще стигнат и 33. Ще има и лек вятър за разхлаждане. Утре пък се очаква да бъде най-топлият ден от началото на годината. Синоптикът на   Симеон Матев обясни, че слънчевото време и високите температури, които очакваме днес и утре, са по-характерни за края на юни, а не за началото му. Повече валежи се очакват през почивните дни, но те ще са най-вече над планинските части на Западна България. От началото на следващата седмица пък местата с валежи ще се увеличават.", "date": "2018.05.31", "title": "Събуждаме се с лятно време и днес очакваме много слънчеви часове"}
{"url": "https://www.bgonair.bg/bulgaria/2018-05-31/sos-dnes-tryabva-da-izbere-nov-vremenen-kmet-na-mladost", "text": "Столичният общински съвет трябва да избере нов временно изпълняващ длъжността кмет на район \"Младост\". Вече изтича предизвестието за напускане на Владимир Клисуров. Той беше избран за кмет след ареста на Десислава Иванчева, по нейно желание. Клисуров обаче се отказа от поста. Изборът на нов кмет трябва да бъде направен измежду действащите заместник-кметове. Но все още не е ясно кои от тях са назначени легално. Заместник-кметът Румен Русев беше уволнен от Иванчева, но заповедта за отстраняването му най-вероятно не е легитимна, защото е издадена от ареста. А по време на краткото си управление Клисуров е издал друга заповед за назначаването на Петър Кърджилов. Не е ясно как ще се процедира, ако се окаже, че никой от тях не е легитимен.", "date": "2018.05.31", "title": "СОС днес трябва да избере нов временен кмет на \"Младост\""}
{"url": "https://www.bgonair.bg/sutreshen-blok/2018-05-31/samo-5-ot-raboteshtite-vnasyat-v-pensionni-fondove", "text": "\r\n Тревогите за стабилността на пенсионната система коментира в студиото на   модераторът и коректор на PEPP Станислав Димитров. \"Проблемът е, че публичните системи не могат да осигурят висок стандарт. Не можем да очакваме в България пенсията да е повече от 40% от дохода, получаван преди пенсиониране.\" Специалистът поясни, че функцията на тези персоналните продукти за пенсионно осигуряване е да допълват основния фонд.  \"На практика след приемане на новото законодателство, ще имаме 2 години, в които регламентът да влезе и България, а гражданите ще имат много възможности за спестяване\", допълни той.  Димитров посочи, че последната година вноските в пенсионните фондове са се увеличили 4 пъти. \"Доверието в тези продукти е увеличено. Държавата също трябва да отправя положителни внушения тях\", каза още той. Модераторът на РЕРР обяви резултатите от проведена мащабна анкета за нагласите на хората към продуктите за лично пенсионно осигуряване. \"Отговорите в нея показват 84% готовност на хората да спестяват в подобни продукти, като една от причините за това е увеличеното доверие и повишената информация.  \r\nДоверието на българите в инициативи на Европейската комисия е основен фактор\", констатира Станислав Димитров. Модераторът на РЕРР обобщи, че България има добро законодателство и доказателство за това е резкият ръст в тези фондове за последните години. \"Внасят малко над 5% от работещите, докато средно в Европа внасят около 27%. Все пак, перспективите са този пазар да расте. Всичко зависи от личната инициатива, хората трябва да бъдат информирани\", допълни той.  ", "date": "2018.05.31", "title": "Само 5% от работещите внасят в пенсионни фондове"}
{"url": "https://www.bgonair.bg/bulgaria/2018-05-31/razmisli-i-strasti-v-narodnoto-sabranie-sled-sreshtata-borisov-putin", "text": "\r\n Посещението на премиера Бойко Борисов в Русия приключи предсрочно. Още снощи той се прибра в София, ден по-рано от първоначално обявеното. След разговора между Борисов и Путин стана ясно, че Русия е готова отново да инвестира в изграждането на АЕЦ \"Белене\". Как оцениха управляващите и опозицията визитата на българския премиер?  Политическите партии коментираха визитата на Бойко Борисов в Москва в продължение на часове. Мненията на народните избраници доста се различават едно от друго.  Зам.-председателят на ГЕРБ Цветан Цветанов заяви, че времето ще покаже дали визитата е била успешна или не.  \"Бойко Борисов защитава българските интереси\", категоричен е Цветанов. Според Волен Сидеров посещението е било положителна крачка към сближаването на България с Русия. Опозицията пък изрази разочарование - към момента нямало никаква конкретика от разговорите между премиера и Путин. Социалистите споделиха, че са очаквали повече факти и изпълнени цели. От ДПС настояха премиерът да дойде и да информира депутатите за срещата си в Москва, защото не е нормално народните избраници да разбират за темите и договорките от медиите. Една от темите, обсъждани между Путин и Борисов в Москва, скоро ще влезе в парламента. Депутатите трябва да решат дали мораториумът върху проекта АЕЦ \"Белене\" да бъде вдигнат.", "date": "2018.05.31", "title": "Размисли и страсти в Народното събрание след срещата Борисов - Путин"}
{"url": "https://www.bgonair.bg/bulgaria/2018-05-31/noviyat-vremenen-kmet-na-mladost-e-arh-rumen-rusev", "text": "\r\n Столичният общински съвет избра нов временно изпълняващ длъжността кмет на район „Младост” - арх. Румен Русев. \n Кандидатът е подкрепен от 33 от гласуващите, а предложеният от Десислава Иванчева - Петър Кърджилов получил само един глас.  Новият кмет е обещал, че първото което ще направи е да задвижи забавените 600 преписки. ", "date": "2018.05.31", "title": "Новият временен кмет на Младост е арх. Румен Русев"}
