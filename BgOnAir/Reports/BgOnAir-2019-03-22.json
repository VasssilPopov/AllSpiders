{"url": "https://www.bgonair.bg/world/2019-03-22/naprezhenie-v-kazahstan-arestuvaha-12-dushi-za-organizirane-na-mitingi", "text": "Напрежение в Казахстан. Полицията арестува 12 души от опозицията за организиране на митинги в два града.  Арестите идват три дни след изненадващата оставка на президента Нурсултан Назарбаев, който се оттегли след 30 години на поста.  Протестите бяха организирани от опозиционен лидер, който обвинява Назарбаев, че планира дъщеря му да наследи поста.  По-рано тя беше избрана за председател на горната камара на парламента.  Очаква се в страната да се проведат президентски избори следващата година.  ", "date": "2019.03.22", "title": "Напрежение в Казахстан: Арестуваха 12 души за организиране на митинги"}
{"url": "https://www.bgonair.bg/world/2019-03-22/astronavti-na-nasa-napusnaha-mks-i-izlyazoha-v-otkritiya-kosmos", "text": "Американка излезе в открития космос. Ан Макклейн, придружена от колегата си Ник Хейг, предприе космическа разходка.  Двамата излязоха от Международната космическа станция, за да сменят стари батерии на слънчевите панели. И двамата астронавти са без опит в разходките. Само след една седмица Ан МакКлейн ще се отправи на втората си подобна мисия с колежката си Кристина Кох.  Това ще бъде първата в историята космическа разходка, в която участват само жени. Целта е да обновят системата за захранване на станцията. Харесайте страницата ни във Facebook ", "date": "2019.03.22", "title": "Астронавти на НАСА напуснаха МКС и излязоха в открития космос"}
{"url": "https://www.bgonair.bg/bulgaria/2019-03-22/gerb-zapazva-prednina-pred-bsp-za-predstoyashtiya-evrovot-sochi-trend", "text": "Няма особена промяна в електоралните нагласи сред българите за предстоящите избори за Европейски парламент.  ГЕРБ запазва преднината си с близо 2% пред БСП, показват данните на изследователски център \"Тренд\" по поръчка на в. \"24 часа\". ДПС се утвърждава като трета политическа сила с близо 7%.  Ако \"Обединените патриоти\" не се явят с обща листа на предстоящите избори, най-голям дял от трите успява да мобилизира ВМРО с 2,5% от всички анкетирани.  \"Атака\" и НФСБ остават с 1,3% и 1%. Демократична България и \"Воля\" пък са на приблизително същите стойности като през февруари, респективно с 2,5% и с 1,8%. Теренът на проучването приключи преди обявяването на решението за общо явяване на изборите от страна на ГЕРБ и СДС. За 58% от всички анкетирани ролята на българските евродепутати в Европейския парламент е важна, като ключово се явява разпределението на отговорите по партийни електорати. Сред 81% от привържениците на ГЕРБ ролята на българските евродепутати е важна, докато сред социалистите само на 56%.        ", "date": "2019.03.22", "title": "\"Тренд\": ГЕРБ запазва преднина пред БСП за предстоящия евровот"}
{"url": "https://www.bgonair.bg/world/2019-03-22/facebook-otstrani-strahovit-probiv-v-sigurnostta-si", "text": "Facebook успя да отстрани сериозен пробив в сигурността си. Компанията е отстранила бъг, който е \"складирал\" паролите на потребители на социалните мрежи на обикновен текстови файл.  Той е бил съхраняван във вътрешната система на Facebook и е бил достъпен за около 20-те хиляди служители на компанията.  Експерт по сигурността заяви, че проблемът вероятно датира още от 2012 година и е засегнал около 600 милиона потребители. Харесайте страницата ни във Facebook ", "date": "2019.03.22", "title": "Facebook отстрани страховит пробив в сигурността си"}
{"url": "https://www.bgonair.bg/world/2019-03-22/zadarzhaha-10-dushi-vav-frankfurt-za-podgotvyane-na-islyamistka-ataka", "text": "Полицията във Франкфурт задържа 10 души по подозрение, че са планирали ислямистка атака с цел да убият колкото се може повече хора. Задържаните са на възраст между 20 и 42 години. Не се съобщава за националността им. Снимка: Pixabay", "date": "2019.03.22", "title": "Задържаха 10 души във Франкфурт за подготвяне на ислямистка атака"}
{"url": "https://www.bgonair.bg/world/2019-03-22/otsrochka-za-brexit-maksimum-do-22-may", "text": "\r\n Великобритания може да получи отсрочка за Brexit, ако британските депутати одобрят сделката на премиера Тереза Мей до 12 април, за да се избегне вариант за излизане от Европейския съюз без споразумение. Това стана ясно след вчерашната среща на върха в Брюксел. Ако британските депутати отхвърлят за трети път сделката, то Лондон трябва да обяви пред Европейския съвет какви ще са следващите му действия. Ако депутатите обаче този път подкрепят споразумението на Мей, Великобритания ще получи удължаване на срока за напускане до 22 май. В изтеклото в медиите проектокомюнике от срещата се посочва, че друга отсрочка не е възможна и като причина се цитира, че Лондон няма да насрочи избори за европарламент. Евролидерите вече са подготвени за вариант Brexit без сделка или удължаване, но не и до 30 юни, както поиска Мей. \"Решението на европейските лидери подчерта важността на вота в Камарата на общините – депутатите трябва да одобрят сделката, за да се сложи край на несигурността и да напуснем ЕС без проблеми и напълно цивилизовано. Ще продължа да търся подкрепа за одобрението на сделката. Знам, че депутатите в британския парламент имат различни виждания по въпроса, които уважавам и зачитам. Надявам се да успеем да се споразумеем, тъй като се намираме в решителен етап. А аз ще положа всички възможни усилия, за да може страната ни да напусне със сделка и да продължи напред\", заяви британският премиер. Харесайте и страницата ни във Facebook ", "date": "2019.03.22", "title": "Отсрочка за Brexit максимум до 22 май, но при едно условие"}
{"url": "https://www.bgonair.bg/bulgaria/2019-03-22/nova-zelandiya-pochete-s-dvuminutno-malchanie-v-pamet-na-zaginalite", "text": "\r\n Нова Зеландия почете днес с двуминутно мълчание паметта на 50-те жертви на стрелбата в две джамии преди седмица. Над град Крайстчърч, където беше извършено кървавото нападение, прозвуча призив за петъчна мюсюлманска молитва - първата след трагичното събитие.  Премиерът на страната Джасинда Ардърн се присъедини към стотиците скърбящи в джамията Ал Нур, станала сцена на едно от най-таргичните събития в историята на страната. \"Нова Зеландия скърби с вас, ние сме едно цяло“, заяви тя пред събралото се множество. Джамиите в страната отвориха врати за всички вярващи, независимо от религията им, в символичен жест на съпричастност и солидарност.  ", "date": "2019.03.22", "title": "Нова Зеландия почете с мълчание паметта на загиналите при терора"}
{"url": "https://www.bgonair.bg/world/2019-03-22/47-zaginali-i-640-raneni-sled-vzriva-v-himicheski-zavod-v-kitay", "text": "Расте броят на жертвите на взрива в химически завод в Източен Китай.  При експлозията са загинали 47 души, а 640 са ранени. 30 от пострадалите са в критично състояние.  Експлозията е била толкова мощна, че сеизмолози са я отчели като слабо земетресение. Пожарът в химическия завод е овладян. Причините за трегадията се изясняват. Харесайте страницата ни във Facebook ", "date": "2019.03.22", "title": "47 загинали и 640 ранени след взрива в химически завод в Китай"}
{"url": "https://www.bgonair.bg/bulgaria/2019-03-22/avioshou-s-aleksandar-bogoyavlenski-poluchi-otlichie-ot-asotsiatsiyata-na-balgarskite-aviokompanii", "text": "Отличие за Bulgaria ON AIR.  Предаването на Bulgaria ON AIR, \"Авиошоу\" с Александър Богоявленски бе отличено с годишната журналистическа награда на Асоциацията на българските авиокомпании за новата рубрика \"Авиоинтервю\" . В нея се взима интервю във въздуха с известни българи, на борда на малък самолет, пилотиран от самия водещ.  Наградата бе връчена след годишния анализ на Асоциацията на авиокомпаниите, в присъствието на министъра на транспорта Росен Желязков, ръководители на компании от авиосектора в България, пилоти и ветерани.  Подробности гледайте в събота от 16ч в \"Авиошоу\". ", "date": "2019.03.22", "title": "Отличие за \"Авиошоу\" с Александър Богоявленски и Bulgaria ON AIR"}
{"url": "https://www.bgonair.bg/bulgaria/2019-03-22/obshtopraktikuvasht-lekar-piyan-do-kozirkata-kak-e-vazmozhno", "text": "\r\n Общопрактикуващият лекар д-р Мирослав Павлов е отишъл мъртвопиян на работа с близо 3 часа закъснение. За закъснението и състоянието, в което е пристигнал, сигнализират пациенти. Екип на Bulgaria ON AIR отиде в кабинета му, за да види в какъв вид преглежда пациентите. Журналистите се представили като пациенти, които искат д-р Павлов да им стане личен лекар. В следващия момент обаче д-р Павлов вече се опитвал да избяга от кабинета си. Последва гонка из центъра на града. През октомври миналата година Здравната каса направи проверка на д-р Мирослав Павлов. Тогава експертите установиха, че той е бил адекватен в деня на проверка в лекарския му кабинет. Лекарят е познат на хората в града. За случая вече са сезирани Българският лекарски съюз и НЗОК, които обещаха да направят поредна проверка. Харесайте ни във Facebook ", "date": "2019.03.22", "title": "Общопрактикуващ лекар пиян до козирката! Как е възможно? "}
{"url": "https://www.bgonair.bg/reportazhi/2019-03-22/zaradi-neizplateni-zaplati-rabotnitsi-ot-targovishte-na-protest", "text": "\r\n Работници на протест в Търговище заради неизплатени заплати. Служители на фирма \"Зенон\" се събраха спонтанно, за да поискат незабавно изплащане на трудовите си възнаграждения. Ахмед Мустафов е един от близо 300-те работника във фирма \"Зенон\", който не е получавал заплата в последните 2 месеца. Не е получавал и ваучери за храна.  Работодателят е спрял и транспорта от близките села до фирмата. Така Ахмед и колегите му не могат да стигнат до работните си места.  Работниците са получили и предизвестия за освобождаване от работа от 7 април. Възможността да се регистрират в Бюрото по труда не е успокоение за тях.  Представители на фирмата не се срещнаха с работниците по време на спонтанния им протест.  По-късно група служители все пак успяха да разговарят с ръководството на дружеството. По неофициална информация, оттам са се съгласили до изтичането на срока на предизвестието, служителите да са в платен отпуск.  ", "date": "2019.03.22", "title": "Заради неизплатени заплати: Работници от Търговище на протест"}
{"url": "https://www.bgonair.bg/denqt-on-air/2019-03-22/eksperti-vse-poveche-meditsi-napuskat-balgariya-tova-oshtetyava-vsichki-ni", "text": "\r\n Медицински сестри от цялата страна излязоха на протест вчера. Те настояват за достойно възнаграждение на труда им. Категорични са, че даденото им обещание за по-високи заплати не е било изпълнено.  Здравният министър Кирил Ананиев от своя страна увери, че заплатите им ще се увеличат от 1 април с допълнителните 30 милиона лева, които държавата отпусна извънредно за болниците.  След среща с Ананиев здравните служители заявиха, че ще изразяват недоволството си всеки ден, докато исканията им не бъдат изпълнени. \"Механизмите за определянето на работните заплати са такива, че Министерството на здравеопазването доста трудно би могло да се намеси в тях. Това е възможно да се случи частично в болниците, които са реална собственост на ведомството. Затова не съм сигурен доколко Ананиев е дал подобно обещание за увеличение на трудовите възнаграждения\", коментира в студиото на  бившият директор на \"Пирогов\" д-р Спас Спасков. Междувременно стана ясно, че здравният министър се е ангажирал с изготвянето на нова методика за изчисляване на заплатите, защото експертен анализ показал, че персоналът в различните лечебни заведения получава различни възнаграждения. От новата методика трябвало да стане ясно къде и с колко да се увеличат заплатите.  Пред   зам.-председателят на Националната пациентска организация Виктор Паслалев отбеляза, че през последните 20 години 30 хил. медицински сестри са напуснали България.  \"Трябва да обърнем внимание на факта, че страната ни е член на ЕС и като такъв има свободно движение на работна сила. И ако тези медицински сестри не получат адекватно възнаграждение у нас, то те ще отидат да работят в чужбина\", отбеляза той. По думите му медицинските сестри са гръбнакът на здравеопазването ни. Затова държавните органи, занимаващи се с този сектор, неминуемо трябвало да намерят механизъм, по който да удовлетворят исканията им. В противен случай целият български народ би бил ощетен. Двамата гости в студиото на Ганиела Ангелова се обединиха около тезата, че проблемът с възнагражденията е принципен и касае не само медиците, но и всички работещи граждани в държавата, защото заплатите у нас са много по-ниски в сравнение с тези в Западна Европа.  ", "date": "2019.03.22", "title": "Експерти: Все повече медици напускат България... Това ощетява всички ни!"}
{"url": "https://www.bgonair.bg/bulgaria/2019-03-22/stolichnoto-uchilishte-lui-brayl-se-sdobi-s-10-novi-braylovi-mashini", "text": "\r\n Столичното специално училище за ученици с нарушено зрение \"Луи Брайл\" получи още 10 нови брайлови машини. Това е второто такова дарение от \"Лайънс клуб Кепитъл София\". В бъдеще училището ще получи още 80 машини. В България има само две специализирани учебни заведения за деца с нарушено зрение - в София и във Варна. В столичното училище \"Луи Брайл\" учат над 160 деца на възраст от 5 до 19 години. Основният проблем в училището е, че не достигат брайловите машини - основният инструмент за учене, който децата използват за писане в клас, а от написаното подготвят уроците си.  Денят на пролетта и надеждата се превърна в двоен празник за училището, защото получи още 10 нови брайлови машини. Заради бързото им амортизиране и скъпите резервни части, училището винаги има нужда от нови брайлови машини. Една машина е на стойност 800 лв. и произвежда се в Чехия. От \"Лайънс клуб\" са предвидили да дарят общо 100 брайлови машини, като за момента училището е получило 20 от тях. Харесайте ни във Facebook ", "date": "2019.03.22", "title": "Столичното училище \"Луи Брайл\" се сдоби с 10 нови брайлови машини"}
{"url": "https://www.bgonair.bg/bulgaria/2019-03-22/sporna-duzpa-donese-tochka-na-balgariya-sreshtu-cherna-gora-rezultatat-11", "text": "България и Черна гора завършиха наравно 1:1 в двубой от Група А от квалификациите за Евро 2020, игран на стадион \"Васил Левски\". Футболистите на селекционера Петър Хубчев владееха повече топката през първото полувреме и само късметът не позволи на Спас Делев и Тодор Неделев да открият резултата. Това обаче направиха гостите в началото на втората част, след като Стефан Мугоша (50') се разписа. След попадението българите трудно успяваха да затруднят защитата на Черна гора, но в крайна сметка късметът бе на страната на нашите момчета, след като Станислав Костов бе повален на земята. Ситуацията бе спорна, тъй като нарушението сякаш бе извън рамките на наказателното поле. Все пак съдията Руди Буке посочи бялата точка. Тодор Неделев (82') се нагърби с отговорността и се разписа. Така България определено не започна добре похода си към Евро 2020, печелейки 1 точка в Група А. Да се надяваме, че в понеделник нашите момчета ще покажат друго лице в Косово. Нашите момчета започнаха доста мотивирано срещата и започнаха да поглеждат към вратата на черногорците веднага след първия съдийски сигнал. Така се стигна до първата опасност в 8-ата минута. Тодор Нделев шутира от границата на наказателното поле. Топката се удари в тялото на Жарко Томашевич. Рикоширалото кълбо бе близо до Галин Иванов, но вратарят на гостите Даниел Петкович го изпревари и изби. Снимка: Bulgaria ON AIR", "date": "2019.03.22", "title": "Спорна дузпа донесе точкa на България срещу Черна гора, резултатът 1:1"}
{"url": "https://www.bgonair.bg/denqt-on-air/2019-03-22/strani-v-balgariya-imat-izgoda-da-ni-omaskaryat-pred-sveta-podcherta-prof-nikolay-prodanov", "text": "\r\n Според доклада на държавния департамент на САЩ усещането за безнаказаност в България остава. Документът твърди, че магистратите ни се поддават на политически влияния.  \"Този доклад е инструмент на американската вътрешна и външна политика. Ние в България знаем най-добре как стоят нещата с борбата срещу престъпността. Злоупотребява се с това, че България е съдена в Европейския съд за правата на човека. Но статистиката показва, че от година на година стоим все по-добре в Съда. Тази институция има тежки стандарти, които затрудняват много европейски държави\", отбеляза зам.-министърът на правосъдието проф. Николай Проданов в \"Денят ON AIR\".  Според него един от основните проблеми с трактовката на тези доклади е, че понякога авторите им пишат много неадекватна информация.  \"Тези лъжовни сведения се подават от страни вътре в България, които искат да ни омаскарят, да ни злепоставят. Те имат и финансови интереси. Не е ясно кой обработва този тип информация. Силно се надявам да има ефективни присъди за заслужилите ги. Оплакванията на последните задържани, като Баневи и Иванчева, от арестите са част от добре подредена постановка. Трябва да мислим за построяването на нов затвор в София. От стратегическа важност е. Ще ми се да стане възможно най-бързо, но това ще струва страшно много пари\", посочи проф. Проданов пред Bulgaria ON AIR. Харесайте ни във Facebook ", "date": "2019.03.22", "title": "Страни в България имат изгода да ни омаскарят, подчерта проф. Николай Проданов"}
{"url": "https://www.bgonair.bg/denqt-on-air/2019-03-22/dvizhenie-zaedno-vdigane-tempovete-na-rastezh-i-poveche-sredstva-za-zaplati-i-pensii-e-pechelivshata-formula-za-po-dobro-upravlenie-na-stranata", "text": "\r\n Защо Движение \"Заедно\" издига омбудсмана Мая Манолова за кмет на София и съгласна ли е тя с тази кандидатура? Темата в студиото на \"Денят ON AIR\" коментира един от членовете на Движението - Aлександър Tомов. Гостът на Ганиела Ангелова не отговори еднозначно дали вече са обсъждали темата с нея, но е категоричен, че ако се яви на изборите, със сигурност ще ги спечели. \"Убедени сме, че в София трябва да има промяна - \"Топлофикация\", паркинги, лош въздух, корупция, транспорт. Тази промяна трябва да бъде олицетворена от някого и по наше проучване, ако се яви Мая Манолова срещу госпожа Фандъкова, Мая Манолова ще спечели\", заяви Томов. Той посочи, че Движение \"Заедно\" е уникална формация, в която влизат извънпарламентарни партии, които не поставят акцента на ляво и дясно. Има абсолютно конкретна програма, в която участват 37 професори. Тази програма е свързана със съвсем различна икономическа и социална стратегия. \"Не можем да позволим Румъния да е преди нас. Не можем да позволим да губим повече хора\", настоя Томов пред Bulgaria ON AIR. Той допълни, че единственият начин това да се промени е като се вдигнат темповете на растеж и се освободят повече средства за пенсии и заплати. По негови думи Движение \"Заедно\" ще се яви на евроизборите, въпреки трудните условия, в които са поставени.      ", "date": "2019.03.22", "title": "Движение \"Заедно\" издига Мая Манолова за кмет на София. А тя знае ли?"}
{"url": "https://www.bgonair.bg/economy/2019-03-22/google-i-facebook-pod-zaplaha-amazon-puska-mobilni-reklami", "text": "Amazon намери нов начин да вземе парче от пазара на дигиталната реклама за 129 милиарда долара, доминиран от Google и Facebook, продавайки видеоклипове в приложението за пазаруване за смартфони на гиганта в електронната търговия, предава Bloomberg. Amazon провежда бета тестове на рекламите в приложението си за iOS от няколко месеца, твърдят хора, запознати с плана. Подобен продукт за Android на Google е планиран за по-късно тази година, поясняват източниците. Кратките видеоклипове се появяват в отговор на резултатите от търсенето в приложението за пазаруване, ценно място за рекламодателите, тъй като хората, които търсят продукти в приложението, имат по-голяма склонност да купуват, отколкото тези, които прелистват през Facebook или гледат видеоклипове в YouTube. Amazon се очертава като бързо растящ претендент на пазара за цифрови реклами, тъй като генерира 50% от всички онлайн продажби в САЩ. Пазарният дял на Amazon в областта на цифровите реклами ще нарасне до 8,8% през тази година спрямо 6,8% през 2018 г., става ясно от доклад на EMarketer Inc.  Лидерът Google ще отчете спад на дела си до 37,2% от 38,2%. Четете още по темата в  Харесайте страницата ни във Facebook ", "date": "2019.03.22", "title": "Google и Facebook под заплаха, Amazon пуска мобилни реклами"}
{"url": "https://www.bgonair.bg/bulgaria/2019-03-22/prodalzhavat-protestite-na-meditsinskite-sestri", "text": "Протестите на медицинските сестри продължават. Днес следобед те отново се събират в столицата с искане за по-високи заплати. Ако не бъдат чути, ще вдигат и палаткови лагери. В момента месечното възнаграждение на сестрите у нас е най-ниско в цяла Европа - средно 600 лева. Искат основната им заплата да стане колкото две минимални. Вчера за кратко бяха блокирани кръстовища, а организаторите на протеста предупредиха, че може да спрат работа, ако исканията им не бъдат изпълнени. Протестиращите не вярват на думите на министър Ананиев, че 30-те милиона, които кабинетът отпусна извънредно за общинските и областните болници ще отидат за увеличение на заплатите.  ", "date": "2019.03.22", "title": "Продължават протестите на медицинските сестри"}
{"url": "https://www.bgonair.bg/economy/2019-03-22/avtosalon-v-nyu-dzharsi-prodava-koli-po-1-dolar", "text": "Доста необичайна акция проведе ръководството на един от автосалоните в американското градче Томс Ривър, щата Ню Джърси. В нея можеше да участва всеки желаещ, като за целта просто трябваше да посети автокъщата Volkswagen Toms River и да седне на предната седалка на автомобила, който му е харесал.  В акцията бяха включени само коли втора ръка като 3 от тях бяха продадени за 1 долар. Всеки автомобил се предлага на определена цена и ако тя не устройва клиента, той напуска колата и отсъпва мястото си на следващия.  Три от машините предварително са избрани от мениджърите, но клиентите не знаят кои точно са те. Акцията предизвика огромен интерес и още в 8 часа сутринта над 300 човека се събраха пред автосалона, пише  . В крайна сметка, трима от тях си купиха автомобили на цена от 1 долар, която включва всички данъци и такси по сделката. Продадените на тази сума коли са Mitsubishi Lancer от 2009 г., Volkswagen Jetta от 2012 г. и Mitsubishi Mirage от 2018 г. Харесайте страницата ни във Facebook ", "date": "2019.03.22", "title": "Автосалон в Ню Джърси продава коли по 1 долар"}
{"url": "https://www.bgonair.bg/bulgaria/2019-03-22/tsetska-tsacheva-poiska-prokurorska-proverka-na-imota-si", "text": "\r\n Цецка Цачева поиска прокуратурата и Антикорупционната комисия да проверят имота ѝ в луксозна сграда в столицата. Апартаментът е купен от същата фирма, продала имота на Цветан Цветанов. Цачева съобщи за поисканата от нея проверка в парламента. \"Давам съгласието си да бъде разкрита единствената сметка, с която разполагам. Нямам офшорни сметки, нямам търговски дружества, нямам свързани лица, с които при властовите ми позиции да съм имала контакти, както и ще настоявам резултатите от проверката да бъдат публично огласени\", заяви Цачева. Последните дни стана ясно, че според журналистическо разследване четирима представители от властта са си купили апартаменти на многократно занижени цени. Става дума за Цветан Цветанов, Цецка Цачева, Ваня Колева и Вежди Рашидов. \r\n Цветанов заяви, че ако е искал да крие нещо, нямало да закупи жилището си по прозрачен начин.  \"Искам да попитам дали след като приключи всичко, когато се установи, че всичко е в рамките на закона, дали някой ще ми се извини?\", коментира той.  Стана ясно, че през януари 2017 година от ГЕРБ са внесли поправки в Закона за устройството на територията, за които се смята, че обслужвали фирмата \"Артекс\".  Промените касаят срока, който важи за разрешително на строежа - тези от първа и втора категория са валидни 10 години след започването на строителството, а не 5, както до онзи момент. По думите на Александър Ненков е спорно дали законопроектът има отношение към конкретната фирма и поправката \"Артекс\" не звучи много коректно, а по-скоро подвеждащо. Според него фирмата не се е възползвала от закона. Темата  от Брюксел  коментира и премиерът Бойко Борисов. \"Нашите последствия ще си ги понесем. Дали ще е петно, дали ще е белег - тази партия съм я създал, за да се бори с корупцията\", коментира Борисов. Красимир Каракачанов заяви пред Bulgaria ON AIR, че въпреки скандалите с апартаментите на властта, управлението е стабилно.  \r\n Харесайте и страницата ни във Facebook  \r\n ", "date": "2019.03.22", "title": "Цецка Цачева сама поиска прокурорска проверка на имота си"}
{"url": "https://www.bgonair.bg/bulgaria/2019-03-22/za-da-nyama-oshteteni-do-2023-g-badeshtite-pensioneri-shte-si-izbirat-metodika", "text": "До 2023 г. бъдещите пенсионери ще могат да избират дали да се пенсионират по новата или старата методика. Това ще бъде 4-годишен преходен период, за да няма ощетени при отпускането на пенсиите, стана ясно от думите на социалния министър Бисер Петков. На тези, с отпуснати пенсии от 1 януари 2019 г. по новата формула, пък ще се даде 6-месечен срок да изберат по коя методика искат да им се изчисли пенсията. \"Правим разчети със съдействието на НОИ и подготовка на конкретни текстове за изменение в Кодекса. Промяната ще даде възможност на хората при заявление за пенсиониране да поискат пенсията им да бъде изчислена и по старата методика, която действаше до края на 2018 г.\", каза Бисер Петков, цитиран от  . Министърът подчерта, че тези промени касаят само бъдещите пенсионери и настоя, че никой няма да бъде ощетен. Харесайте страницата ни във Facebook ", "date": "2019.03.22", "title": "За да няма ощетени: До 2023 г. бъдещите пенсионери ще си избират методика"}
{"url": "https://www.bgonair.bg/bulgaria/2019-03-22/priemat-v-universitetite-u-nas-namalyava", "text": "\r\n Намалява приемът в университетите у нас. Това обяви днес образователният министър Красимир Вълчев. Във ВУЗ-овете през 2019 г. ще бъдат приети около 54 000 студенти. В тази бройка, освен бакалаври, влизат и магистри и докторанти. В сравнение с 2018 г., местата ще бъдат с 1700 по-малко.  В 16 професионални направления тази година няма да има прием. Това засяга Аграрния университет в Пловдив, Великотърновския университет \"Св. Св. Кирил и Методий\", Лесотехническия в София, Медицинския университет в Плевен, Русенския университет \"Ангел Кънчев\", Софийския университет \"Св. Климент Охридски\", Шуменския университет \"Епископ Константин Преславски\", университета по хранителни технологии в Пловдив, Националния военен университет \"Васил Левски\" във Велико Търново. От МОН заявиха, че мярката се налага заради разминаване между броя на нужните специалисти и приетите студенти. \"Обществената загуба ще бъде много по-голяма, ако не осигурим специалисти. Броят на завършващите ученици е един и същ, ние не можем да го променим. Трябва да направим така, че да насочим по-голямата част от тях към инженерно-техническите професионални направления\", каза образователният министър. За първи път през следващата година учениците в X клас ще полагат изпит за завършване на първи гимназиален етап. Удостоверението за него ще включва оценките от 8 клас до 10 клас. Абитуриентите през 2021 г. ще получат първите дипломи за Средно образование по новата система на обучение – в тях ще бъдат вписани оценките от 11 клас и 12 клас. \"Това ще се отнася за всички гимназии, независимо дали са профилирани или професионални. В дипломата на учениците за 12 клас ще са оценките по български език, математика, физическо възпитание, гражданско образование и по чужд език. В професионалните гимназии чуждият език обаче ще бъде по професията\", съобщи днес на пресконференция заместник-министърът на образованието и науката Таня Михайлова.  Тя каза, че вчера се е състояла среща със Съвета на ректорите и е станало ясно, че при кандидатстването на учениците в университет могат да бъдат използвани и оценките от първия гимназиален етап, вписани в удостоверението за завършен първи гимназиален етап.   ", "date": "2019.03.22", "title": "Приемът в университетите у нас намалява с 1700 места"}
{"url": "https://www.bgonair.bg/reportazhi/2019-03-22/uvelichavat-taksite-za-shofyorskite-kursove", "text": "\r\n Увеличение на таксите за шофьорски курсове предвиждат от браншовите организации. Една от причините - часовете за кормуване стават повече - общо 50. Това е част от стратегията на Европейския съзюз за намаляване на броя на жертвите по пътищата. Работна група от експерти от Министерството на образованието и Министерството на транспорта, както и представители на автошколите, преглеждат методиката на обучение за всички категории за шофиране.  Предвиждат се и нови методи за обучение на мотористите, както и въвеждането на икономично и предпазно шофиране.   ", "date": "2019.03.22", "title": "Срещу войната на пътя: Повече часове за обучение и по-скъпи шофьорски книжки"}
{"url": "https://www.bgonair.bg/bulgaria/2019-03-22/sledvashtiyat-ep-shte-razglezhda-paketa-mobilnost-podcherta-rosen-zhelyazkov", "text": "Правителството ще продължава да настоява пакетът \"Мобилност\", срещу който протестират родните превозвачи, да бъде гласуван в следващия европарламент. Ако все пак той влезе в пленарната зала има пълна мобилизация за внасяне на изменителни текстове, с които да се защитят исканията на недоволните превозвачи, заяви транспортният министър Росен Желязков. Той отбеляза, че се готвят и протести в Страсбург заради пакета \"Мобилност\", предаде  . Вчера стана ясно, че пакетът \"Мобилност\", срещу който протестират превозвачите заради задължителните почивки, може да влезе в дневния ред на пленарната сесия на Европарламента идната седмица. В ЕП пакетът е подкрепен от социалистите и либералите, против са консерваторите и зелените, а в ЕНП разделени. \"Правим всички необходимо, за да гарантираме едно справедливо европейско законодателство. Ние не сме против пакета \"Мобилност\", а сме против протекционизма и против рестриктиращите норми така, както са предвидени в момента\", отсече Росен Желязков. Той обясни, че при всяко положение с колегите му от Полша, Унгария, Литва, Латвия, Румъния, които са срещу пакета \"Мобилност\", ще настояват пакетът \"Мобилност\" да се гледа в следващия европарламент. \"За първи път с този пакет Европа е разделена по географски признак, както и по политически признак. Разделена е по начин, който няма прецедент - настоява се за законодателство, което разделя Европа\", посочи Желязков. Харесайте ни във Facebook ", "date": "2019.03.22", "title": "Следващият ЕП ще разглежда пакета \"Мобилност\", подчерта Росен Желязков"}
{"url": "https://www.bgonair.bg/bulgaria/2019-03-22/sled-evrovota-radev-shte-initsiira-obsazhdane-za-vavezhdaneto-na-e-glasuvane", "text": "Президентът Румен Радев заяви, че след евровота ще инициира обсъждане да се въведе електронно дистанционно гласуване. Държавният глава се среща днес с ръководството на ЦИК. \"Искам да чуя вашите виждания за намаляване на броя на недействителните бюлетини, които са проблем за българските избори, за намаляване на възможностите за манипулиране на резултатите\", коментира Радев пред представителите на комисията, пише  . Според него много важен етап е въвеждането на машинното гласуване в обема, указан в новия Изборен кодекс. Президентът посочи, че знае, че това затруднява ЦИК, но законът трябва да се спази. \"Трябва да има 3000 машини. Искам да чуя вашите виждания за критериите, по които тези машини ще се разпределят в секционните избирателни комисии, както и вашите виждания за защитата на машинното гласуване – софтуерна, физическа и хардуерна. Много е важно да не се допусне компрометиране на машинния вот\", изтъкна той. \"След тези избори за Европарламент смятам да ви поканя отново заедно с представители на Агенцията за електронно управление, за да видим следващата стъпка за разработването на карта за експериментално въвеждане и приемане на електронно дистанционно гласуване, което чакат милиони българи не само зад граница, но и в България“, заяви Радев, цитиран от \"Фокус\". По думите му провеждането на свободни, честни, прозрачни избори е едно от най-големите завоевания на демокрацията и трябва да се отстоява. Президентът посочи, че времето до евровота е малко, но приемствеността е ключов фактор за успешната работа на Комисията и затова е поканил и предишния ѝ председател Ивилина Алексиева. Новият председател на ЦИК Стефка Стоева увери ,че дейността на комисията ще бъде насочена в защита на интересите на гражданите за честни, справедливи и вярно отразени гласове на избирателите. По-късно днес предстои и първото заседание на новата ЦИК, на което ще бъде приета хронограмата за дейността ѝ. \r\nСнимка: Димитър Кьосемарлиев (Bulgaria ON AIR) Харесайте и страницата ни във Facebook ", "date": "2019.03.22", "title": "След евровота Радев ще инициира обсъждане за въвеждането на  е-гласуване"}
{"url": "https://www.bgonair.bg/bulgaria/2019-03-22/katastrofa-na-peshehodna-pateka-v-plovdiv-vazrasten-mazh-e-v-bolnitsa", "text": "72-годишен пешеходец е в болница, след като е бил блъснат от лек автомобил на пешеходна пътека в Пловдив, пише  . 74-годишен шофьор е блъснал отзад автомобила на друг 66-годишен. Поради тази причина вторият автомобил е бутнал пресичащ 72-годишен пешеходец на пешеходната пътека. Пострадалият е откаран в болница за преглед.  Няма данни за употреба на алкохол от страна на водачите. Харесайте и страницата ни във Facebook ", "date": "2019.03.22", "title": "Катастрофа на пешеходна пътека в Пловдив - възрастен мъж е в болница"}
{"url": "https://www.bgonair.bg/press/2019-03-22/zlatimir-yochev-i-gergana-venkova-podkrepyat-kampaniyata-balgariya-daryava", "text": "\r\n Водещите на сутрешния блок   станаха посланици на националната кампания  . В кратко видео те споделиха, че избират да подкрепят две от над 120-те каузи, обявени на сайта на кампанията. „Заставам зад каузата на фондация „Ида“ за палиативни грижи, която помага на деца с нелечими заболявания да имат достоен живот“, каза Златимир в   си, а след това предизвика и вечно усмихнатият изпълнител   да продължи благородната щафета. Гергана Венкова пък   да подкрепи каузата „Дари час“ на дружество „Знание“, която цели да обучи възрастни хора да боравят с новите технологии. Гергана на свой ред отправи призив към водещата на   да се припознае с кауза от „България Дарява“. В коментар в социалните мрежи Радинела обяви: „Приемам предизвикателството, прекрасни! Иначе, знаете, няма новина - аз съм „на животните с любов“. Кампанията е обединение на 12 граждански организации в България, която цели насърчаването и популяризирането на дарителството в страната. Първото издание на „България дарява“ се провежда в периода 22-31 март. В рамките на инициативата като посланици с видео обръщения се включват редица известни личности, които предизвикват други популярни лица да се включат. Сред тях са писателят Захари Карабашлиев, Максим Ешкенази, актьорът Алекс Алексиев и редица други. Националната телевизия  е медиен партньор на „България дарява“.", "date": "2019.03.22", "title": "Златимир Йочев и Гергана Венкова подкрепят кампанията „България дарява“"}
{"url": "https://www.bgonair.bg/bulgaria/2019-03-22/antikoruptsionnata-komisiya-shte-proveryava-imotite-na-vlastta", "text": "\r\n Започва проверка на сделките за имотите, закупени от трима политици и един заместник-министър от ГЕРБ.  Върховната касационна прокуратура и Комисията за противодействие на корупцията и отнемане на незаконно придобито имущество ще проверяват как Цветан Цветанов, Вежди Рашидов, Цецка Цачева и Ваня Колева са придобили луксозните апартаменти в столичен квартал. Ще се проверява цялата информация за купените недвижими имоти, техните предишни и сегашни собственици, актуалното състояние на дружеството-продавач.  И още - откъде са парите за покупката на апартаментите, декларирането на имотите в общината.  От всяко от проверяваните лица ще се поиска и съгласие за разкриване на банкова тайна. Ако има отказ ще се действа според Закона за кредитните институции.", "date": "2019.03.22", "title": "Антикорупционната комисия ще проверява имотите на властта"}
