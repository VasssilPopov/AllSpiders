{"url": "https://www.bgonair.bg/world/2018-03-24/stotitsi-hilyadi-amerikantsi-tragnaha-na-masov-marsh-za-nashite-zhivoti", "text": "\r\n Стотици хиляди се събраха на масово шествие в САЩ. Акцията под надслов \"Марш за нашите животи\" е насочена към ограничаването на употребата на огнестрелни оръжия и е по инициатива на оцелелите от смъртоносната стрелба в училище във Флорида миналия месец. Протестиращите носеха плакати \"Искаме промяна\" и \"Повече няма да мълчим\". Най-голямото шествие потегли от хълма Капитолия във Вашингтон по Пенсилвания авеню. В демонстрацията в Ню Йорк се включи и сър Пол Макартни, който носеше тениска с надпис \"Можем да спрем насилието с оръжия\". Съпричастност изразиха и в други точки на света. В Австралия, Великобритания, Франция много ученици и техните родители казаха \"Не\" на употребата на оръжия и призоваха за разумни мерки за контрол. \r\n  ", "date": "2018.03.24", "title": "Стотици хиляди американци тръгнаха на масов \"Марш за нашите животи\""}
{"url": "https://www.bgonair.bg/world/2018-03-24/10-hilyadi-ispantsi-protestirat-sreshtu-mezhdunarodni-zapovedi-za-arest", "text": "\r\n Тежки сблъсъци между полицаи и протестиращи по време на мащабен антиправителствен протест в Барселона. Над 20 души са ранени. Около 10 хиляди излязоха по улиците на каталунската столица след решението на испанския Върховен съд да издаде международни заповеди за арест на Карлес Пучдемон и още петима активисти за независимост на Каталуния. Сблъсъците избухнаха близо до сградата на регионалното правителство на Каталуния, когато множеството от хора се опита да пробие полицейския кордон. Полицията използва палки срещу демонстрантите. Те на свой ред хвърляха предмети и жълта боя по силите за сигурност.  Жълтият цвят беше избран от сепаратистите, за да покажат своята солидарност с лишените от свобода лидери. Още по темата вижте във видеото. ", "date": "2018.03.24", "title": "10 хиляди испанци протестират срещу заповеди за арести на активисти"}
{"url": "https://www.bgonair.bg/world/2018-03-24/kola-bomba-izbuhna-v-egipet-nay-malko-dvama-zaginaha", "text": "\r\n Най-малко двама души са загинали, а няколко са ранени, след като кола-бомба се взриви във втория по големина египетски град Александрия. Експлозията е станала в близост до хотел. Смята се, че колата-бомба е била насочена срещу конвоя на директора по сигурността на Александрия. Нападението се случва два дни преди президентските избори в страната. На мястото на атаката са изпратени полицаи, пожарникари и екипи на спешна помощ. Районът е отцепен.", "date": "2018.03.24", "title": "Кола-бомба избухна в Египет, най-малко двама загинаха"}
{"url": "https://www.bgonair.bg/bulgaria/2018-03-24/chast-ot-postradalite-turisti-v-egipet-se-varnaha-v-balgariya", "text": "\r\n Част от пострадалите при автобусната катастрофа в Египет в началото на седмицата вече са на родна земя. Те кацнаха по-рано днес на Летище София. Инцидентът стана в понеделник в южната част на страната. 20 души пострадаха, петима от тях сериозно, като те бяха оставени в местна болница. Двамата най-тежко пострадали туристи се очаква да пристигнат в България тази нощ. Причините за катастрофата все още се изясняват, шофьорът на автобуса е задържан от местните власти. Какво разказа близка на една от туристките, кацнали днес, чуйте във видеото: \r\n  ", "date": "2018.03.24", "title": "Част от пострадалите туристи в Египет се върнаха в България"}
{"url": "https://www.bgonair.bg/world/2018-03-24/bivsh-model-na-pleyboy-prizna-za-vrazka-s-tramp-i-se-izvini-za-tova", "text": "Бившият модел на \"Плейбой\" Карън Макдугъл се извини на първата дама на САЩ Мелания Тръмп за десетмесечната си връзка, която твърди, че е имала с президента Доналд Тръмп. Преди няколко дни Макдугъл си призна за романтични отношения с Тръмп и за това, че през 2016 г. таблоид ѝ платил 150 хил. долара, за да не говори за това.  Тя дори внесе иск в съд в Калифорния да бъде освободена от споразумение за неразгласяване на тази информация.  ", "date": "2018.03.24", "title": "Бивш модел на \"Плейбой\" призна за връзка с Тръмп и се извини за това"}
{"url": "https://www.bgonair.bg/bulgaria/2018-03-24/13-granichni-politsai-otstraneni-ne-proverili-patnitsi-na-polet-ot-parizh", "text": "\r\n 13 служители на \"Гранична полиция\" ще бъдат отстранени заради случай от 20 март, когато над 40 души на полет от Париж до София са били допуснати да преминат без задължителните гранична и паспортна проверки. Най-тежки наказания за тях поиска по-рано днес и премиерът Бойко Борисов. Той извика министъра на вътрешните работи, главния секретар на МВР и директора на Главна дирекция \"Гранична полиция“, за да докладват по случая. Защо служителите не са били на работните си места? Граничните полицаи се оправдаха с \"различни причини - за да обядват, за да изпушат по цигара\", твърдят те.  Според ръководството на МВР доводите обаче са изключително несериозни, именно затова се проверява и самият случай. Ще има и наказани. Както министърът на вътрешните работи, така и министър-председателят Бойко Борисов, са разпоредили резултатите от тази проверка да са готови възможно най-скоро.", "date": "2018.03.24", "title": "13 гранични полицаи - отстранени, не проверили пътници на полет от Париж!"}
{"url": "https://www.bgonair.bg/oporni-hora/2018-03-24/poseshtenieto-na-erdogan-e-edna-vizualna-deklaratsiya", "text": "Посещението на Ердоган е една визуална декларация - самата снимка на Ердоган на масата на ЕС е вече резултат, смята Елена Поптодорова. Съвсем нормално и естествено е той да си поиска парите? Нима ние не си ги искаме?!?, посочи още тя. Ердоган не бива да се пита точно на тази среща за тракийските бежанци. Не бива да забравяме, че това не е двустранна среща! Необходими са взаимни компромиси и от двете страни. Трябва да се преглътнат някои неща. Не бива да очакваме чудеса след тази среща! Чудеса не се случват в сферата на дипломацията! Случаят \"Скрипал\" предизвика обединение на ЕС. Кремъл иска в ЕС да има липса на консолидация, а Русия не бива да бъде зачерквана като партньор,. Важно е сътрудничеството между Русия и ЕС, особено в сферата на борбата с тероризма и енергетиката. В България не може да продължава да има вътрешен разнобой по високите етажи на властта, когато говорим за Русия, смята още Елена Попотодорова. Според експерта по киберсигурност Спас Иванов, личните данни са валутата, с които плащаме на Facebook! Не трябва да забравяме, че това не е евтина услуга, защото Facebook търгува с личните ни данни. И има хора и компании, които се възползват от това. Социалната мрежа се използва за користни цели от политиците. Този скандал го доказва. Въпросът е защо мълчат регулаторните органи?!? Внимавайте с приложенията, съветва експертът. Facebook знае всичко за нас- следи ни! Например знае, кои телефони спят в една стая, работят и т.н. Важно е да знаем- не можем да изтрием профила си! За това той съветва да ползваме личния си компютър, когато влизаме във Facebook! Така е най-безопасно! А актьорът Калин Сърменов влиза в ролята на терапевт в Сатирата. Ние живеем в любителска държава! Става въпрос за обслужване на интереси. Малцина са тези, които стават за политици. Тъжна работа, коментира актьорът. Никаква подредба на приоритетите. Стават политици тези, които най-малко могат! Разбира се има и изключение в средите. Ние никога няма да се оправим! Ние сме на първо място по смъртност в Европа, на трето в света! Ще станем гето за отглеждане на човекоподобни, заключи той.", "date": "2018.03.24", "title": "Посещението на Ердоган е една визуална декларация"}
{"url": "https://www.bgonair.bg/economy/2018-03-24/v-balgariya-nishto-ne-se-proizvezhda-tvardi-ipi", "text": "Чували сте я тази фраза, нали? Било то от таксиметрови шофьори, инженери, продавачи, пенсионери и други граждани, които не следят отблизо икономическата статистика, но това не им пречи да имат формирано мнение по доста икономически въпроси. Е, колкото и да е странно за някои, в България се произвежда, при това все повече. От години в икономиката протича траен процес на преструктуриране, при който едни отрасли се развиват бързо и увеличават дела си в икономиката, а други се свиват и намалят тежестта си, пише в анализа на Десислава Николова, старши икономист в Института за пазарна икономика. Сред растящите отрасли е индустрията, която от 2000 г. насам се развива с добри темпове и с изключение на кризисния период (2009-2010 г.) увеличава брутната си добавена стойност, т.е. произвежда все повече. Делът ѝ в икономиката също се увеличава от началото на хилядолетието – от 21% в брутната добавена стойност през 2000 г., индустрията през 2017 г. вече отчита дял от 24%. Освен промишлени стоки, икономиката на България произвежда и все повече услуги, които също често остават незабелязани. Секторът на ИКТ (Информационни и комуникационни технологии), аутсорсингът на бизнес услуги и финансовият сектор са сред все по-важните сектори на икономиката, ако съдим от техния принос към нея. ИКТ секторът вече има дял от 5,5% в брутната добавена стойност (спрямо 3,2% през 2000 г.), аутсорсингът (който де факто е основната част от „професионални дейности и научни изследвания, административни и спомагателни дейности”) – 6,1%, а финансите и застраховането – 7,5%. В същото време, секторът, който „губи почва” най-видимо в местната икономика последните 17 години, е селското стопанство  - въпреки огромните субсидии за него по линия на Общата селскостопанска политика и националните доплащания. При обществените услуги (администрация, здравеопазване, образование и др.) и недвижимите имоти също има спад в дяловете, но доста по-малък. Цялата статия прочетете в ", "date": "2018.03.24", "title": "В България нищо не се произвежда, твърди ИПИ"}
{"url": "https://www.bgonair.bg/world/2018-03-24/ofitsialno-putin-sabral-7669-na-prezidentskite-izbori", "text": "Путин е събрал 76,69% на президентските избори. За него са гласували над 56 млн. руснаци. На второ място е кандидатът на Комунистическата партия Павел Грудинин с 11,77%. А часове, след като Централната избирателна комисия обяви окончателните резултати от вота, преизбраният президент Владимир Путин направи обръщение към руснаците. Той благодари за доверието и каза, че вижда в резултатите желание за промяна. Президентът добави, че доверието е оценка за свършената работа, но направеното не е достатъчно.  ", "date": "2018.03.24", "title": "Официално: Путин събрал 76,69% на президентските избори"}
{"url": "https://www.bgonair.bg/bulgaria/2018-03-24/fermerski-bazar", "text": "\r\n \n От 8 сутринта до 21.30 пространството около площад \"Батенберг\" бе затворено заради организираното събитие.  Интересът беше голям, много хора дойдоха, за да опитат и разгледат продуктите на родните фермери. Тези пък, които искат да изхвърлят старата си техника, но не знаят как и къде, имаше специално обособен мобилен пункт, където можеше да бъдат оставени всякакви ненужни електроуреди, но и да сме сигурни, че те ще бъдат рециклирани по най-добрия начин. Пред Bulgaria ON AIR Владимир Иванов от WWF-България разказа повече за инициативата, като подчерта, че \"Часът на Земята\" е действие за опазване на природата. \"Има един странен дебат - доколко природата и икономическото развитие вървят заедно или не  - всъщност те са неразривно свързани. Идеята на инициативата е да помислим какво можем да направим за околната среда\", обясни Иванов. Като съвети, които той даде на зрителите, бяха пестенето на ресурси, както и ограничаването на пластмасата в ежедневието ни. \"Светът премина границата, в която можеше да овладее този проблем\", съобщи той. Освен това тази вечер ще спим по-малко, защото влизаме в лятното часово време. Точно в 3 трябва да преместим стрелките на часовника с час напред. Освен в България, промяната се прави и в други над 100 държави в света.  ", "date": "2018.03.24", "title": "Отбелязваме \"Часа на Земята\" с фермерски базар"}
{"url": "https://www.bgonair.bg/bulgaria/2018-03-24/zimnata-obstanovka-u-nas-se-normalizira-bez-vyatar-i-navyavaniya-dnes", "text": "Обстановката в страната след снеговалежите постепенно се нормализира. Превалявания ще има и днес, но без вятър и навявания. Основните пътища са почистени и няма затворени магистрали. Единствено в община Видин остава бедственото положение, обявено заради зимната обстановка. В столицата 120 снегопочистващи машини са работили на терен, като в някои райони дейностите продължават. Извършено е почистване по трасетата на градския транспорт, основни улици в кварталите, общински пътища, опасни и стръмни участъци, както и по Южната дъга на Околовръстния път. През нощта са направени обработки със смеси срещу заледяване, продължават действията и в някои вътрешноквартални улици. Опесъчени са и пътищата към Витоша.", "date": "2018.03.24", "title": "Зимната обстановка у нас се нормализира, без вятър и навявания днес"}
{"url": "https://www.bgonair.bg/world/2018-03-24/ilan-mask-iztri-profilite-na-kompaniite-si-ot-facebook", "text": "Собственикът на \"Space X\" и \"Tesla\" Илън Мъск изтри профилите на компаниите си от Facebook. Причината e скандалът с изтеклите данни на 50 млн. потребители на социалната мрежа, за да бъдат манипулирани в полза на президентската кампания на Доналд Тръмп. Мъск отговори на призиви в Twitter да изостави Facebook като платформа за реклама на проектите си след акцията с хаштаг \"Изтрий Facebook\". Мъск дори не знаел, че компаниите му имат профили, но в рамките на няколко часа всичко беше заличено.  ", "date": "2018.03.24", "title": "Илън Мъск изтри профилите на компаниите си от Facebook"}
{"url": "https://www.bgonair.bg/world/2018-03-24/pochina-zhandarmeristat-razmenil-se-za-zalozhnik", "text": "\r\n Почина полицаят, който се размени със заложник в супермаркета в град Треб вчера. Там въоръжен мъж, привърженик на \"Ислямска държава\", нахлу и похити няколко души. Подполковник Арно Белтрам беше наречен \"герой\" от президента Еманюел Макрон. 45-годишният Белтрам е починал от раните си.  В профила си в Twitter министърът на вътрешните работи Жерар Колом написа: \"Смърт в името на родината. Никога Франция няма да забрави героизма, смелостта и саможертвата на Арно Белтрам!\" Още по темата вижте във видеото.      ", "date": "2018.03.24", "title": "Почина жандармеристът, разменил се със заложник"}
{"url": "https://www.bgonair.bg/reportazhi/2018-03-24/shte-gonim-ruski-diplomati-vanshnoto-ministerstvo-otricha", "text": "\r\n Ще гони ли България руски дипломати заради случая \"Скрипал“, при който бивш руски шпионин беше отровен във Великобритания? Според британски медии страната ни е сред държавите в ЕС, които подготвят подобни мерки. Според министерството на външните работи обаче, към момента подобно решение не е вземано. Според медийни публикации във Великобритания най-малко десети държави-членки на ЕС, сред които и България, са готови да гонят руски дипломати. На срещата на върха в Брюксел в четвъртък лидерите взеха решение посланикът на Москва - Маркус Едерер, да бъде отзован за консултации, а след това да започне и координираното изгонване на дипломати. Вчера премиерът Бойко Борисов призова от Брюксел службите по цял свят да се обединят в разкриването на извършителя и поръчителя на покушението срещу Скрипал и се усъмни че Кремъл стои зад опита за убийство. Още по темата вижте във видеото. ", "date": "2018.03.24", "title": "Ще гоним руски дипломати? Външното министерство отрича"}
{"url": "https://www.bgonair.bg/bulgaria/2018-03-24/v-zimni-usloviya-spasiteli-demonstrirat-aktsiya-na-vitosha", "text": "\r\n Софийският отряд на Планинската спасителна служба при БЧК проведе традиционния си зимен технически преглед на Витоша. Той има състезателен характер, като включва всички елементи на спасителна акция през зимата.  Около 30 участници бяха разпределени в отбори от по трима планински спасители. След като получат координати, те тръгват да търсят следващата си задача. По трасето съдии следяха за спазването на регламента,  \"Целта на техническия преглед е да се повиши квалификацията на спасителите и да се подобри работата в екип\", обясни Милен Братанов от ПСС.  ", "date": "2018.03.24", "title": "В зимни условия: Спасители демонстрират умения на Витоша"}
{"url": "https://www.bgonair.bg/world/2018-03-24/svetat-dnes-otbelyazva-chasa-na-zemyata", "text": "Днес светът отбелязва традиционното вече събитие - \"Часа на Земята\". Тазгодишното мото на кампанията е \"Свържи се с природата!\" Инициативата, започнала през 2007 г., за пореден път ще обедини милиони хора по света с послания и действия за опазване на планетата. В нея ще участват над 180 държави, като днес между 20:30 и 21:30 ч. ще бъдат изгасени светлините в над 7000 града. В отбелязването на \"Часа на Земята\" ще се включат и общо 109 български общини.", "date": "2018.03.24", "title": "Светът днес отбелязва \"Часа на Земята\"!"}
{"url": "https://www.bgonair.bg/bulgaria/2018-03-24/dokato-edni-spasyavat-shtarkeli-drugi-strelyat-po-tyah", "text": "Докато едни спасяват щъркели от студа и прославят България по целия свят, други стрелят по тях. От Фондация \"Дивите животни“ получили сигнал, че в двора на училището в село Ракево, Врачанско, има ранен щъркел. Оказало се, че по него стреляли местни ловци. Със съдействието на РИОСВ-Враца окървавената птица била транспортирана в София. Рентгенографията показала, че щъркелът е прострелян на две места с ловни сачми. Птицата загубила много кръв и вследствие на разкъсан черен дроб, починала. Сигнал за бракониерска стрелба вече е подаден в Регионалната дирекция по горите.  ", "date": "2018.03.24", "title": "Докато едни спасяват щъркели, други стрелят по тях"}
{"url": "https://www.bgonair.bg/bulgaria/2018-03-24/tezhka-katastrofa-v-sofiya-sred-postradalite-mayka-i-deteee", "text": "Тежка катастрофа с два автомобила е станала в столичния квартал \"Младост 4\". Сблъскали са се \"Алфа Ромео\" и \"Ауди\".  Пътният инцидент е станал снощи към 20 часа на кръстовището между булевардите \"Александър Малинов\" и \"Самара\", където има светофарна уредба, предава  Пострадали са майка и дете от единия автомобил и още двама души от другия. И четиримата са откарани в болници. Единият от водачите, който е с леки наранявания и е транспортиран до Окръжна болница. Те са вследствие на саморазправа с другия водач.  ", "date": "2018.03.24", "title": "Тежка катастрофа в София, сред пострадалите - майка и дете"}
{"url": "https://www.bgonair.bg/bulgaria/2018-03-24/sled-skripal-balgariya-sred-darzhavite-koito-shte-izgonyat-ruski-diplomati", "text": "\r\n България е сред държавите, които се очаква да последват примера на Великобритания и да изгонят руски дипломати, свързани с разузнаването, заради случая \"Скрипал\". Според британски медии, най-малко десет държави-членки на ЕС, сред които и нашата страна, в момента са в процес на подготовка за подобни действия. На срещата на върха в Брюксел в четвъртък, лидерите на ЕС взеха решение посланикът на в Москва - Маркус Едерер, да бъде отзован за консултации, а след това да започне и координираното изгонване на дипломати. Миналата седмица Великобритания пропъди 23 руски дипломати от Лондон заради атаката срещу бившия руски шпионин Скрипал и дъщеря му, извършена на 4 март с химическо отровно вещество. В отговор Русия изгони 23 британски дипломати, затвори консулството на Великобритания в Санкт Петербург, както и Британския съвет.", "date": "2018.03.24", "title": "След \"Скрипал\": България сред държавите, които ще изгонят руски дипломати?"}
{"url": "https://www.bgonair.bg/bulgaria/2018-03-24/bezhanskiyat-vapros-vizite-za-turski-grazhdani-chast-ot-temite-mezhdu-es-i-turtsiya", "text": "\r\n Бежанският въпрос, този за визите за турски граждани за Европейския съюз и митническото споразумение между Анкара и Брюксел са трите основни въпроса, които ще бъдат обсъдени на срещата ЕС - Турция във Варна в понеделник, прогнозира за предаването \"Брюксел 1\" бившият ни генерален консул в Одрин Георги Димов. Според него митническото споразумение е с огромна икономическа полза за Анкара, но актуализирането на това споразумение е и възможност Брюксел да упражни мониторинг върху човешките права в Турция. Целия разговор за предстоящата среща ЕС - Турция гледайте в предаването \"Брюксел 1\" с Милена Милотинова от 17.30 днес.  ", "date": "2018.03.24", "title": "Бежанският въпрос, визите за турски граждани - част от темите между ЕС и Турция"}
