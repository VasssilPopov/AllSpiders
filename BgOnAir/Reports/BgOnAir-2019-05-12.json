{"url": "https://www.bgonair.bg/vidimo-i-nevidimo/2019-05-12/prizovani-iznenadani-obichani", "text": "\r\n По време на апостолическо си пътуване в България под мотото \"Мир на земята\" папа  Франциск даде толкова знаци, че за тълкуването им ще ни трябва поне денонощие. И те не бяха само религиозни. През вярата, любовта, смирението, които демонстрира, главата на римокатолическата църква отправи и значими политически послания. Те, както и верските, бяха свободно интерпретирани в зависимост от конюнктурния интерес на интерпретаторите. Папата си замина и взаимните обвинения в корупция на управляващи и опозиция продължиха  с пълна сила. Най-сериозни последствия се очертават за построилите къщи за гости с евросредства. Прокуратурата вече месец проверява всички 736 \"къщи за тъщи\", построени по Програма за развитие на селските райони между 2007 и 2013 г., финансирана от Европейския земеделски фонд за развитие на селските райони. Започваме с въпрос, дали Ватикана използва религията за политически цели, накрая ще го зададем и по отношение на управляващите. Втора седмица те методично искат прошка за злоупотребите си с власт и служебно положение. Или както обобщи премиерът в интервю за БНТ, за манталитета си. Безспорно, че Борисов го е яд и го е срам. И сигурно няма намерение да подава оставка за трети път. Но кой е виновен за лъжичките катран в меда на съпартийците му? Тези и още теми коментират в студиото на доц. Красен Станчев – икономист, Икономиста, Давид Леви – политически анализатор, Философа и Константин Марков – поп-певец, Артиста. Неделя, 17.30 часа по !  ", "date": "2019.05.12", "title": "Призовани, изненадани, обичани"}
{"url": "https://www.bgonair.bg/world/2019-05-12/ubiystvo-v-kashta-za-gosti-raztarsi-germaniya", "text": "Жестоко убийство разтърси Германия. Трима души са открити мъртви в къща за гости в град Пасау. Според местни медии до труповете имало два арбалета.  Загиналите са две жени на около 30-годишна възраст и мъж на 54 години. Открити са, след като една от камериерките влязла да почисти стаята им. Започнато е разследване. Все още не са ясни причините, довели до трагедията.    ", "date": "2019.05.12", "title": "Убийство в къща за гости разтърси Германия"}
{"url": "https://www.bgonair.bg/world/2019-05-12/pendarovski-vstapva-v-dlazhnost-kato-prezident-na-severna-makedoniya", "text": "Стево Пендаровски встъпва в длъжност като президент на Северна Македония. Преди седмица той, подкрепян от широка коалиция с участието на управляващия Социалдемократически съюз, спечели втория тур на президентските избори.  Пендаровски е защитник на споразумението с Гърция за промяна на името на Македония и политик с прозападни виждания, за когото членството в НАТО и Европейския съюз е ключова цел. Той става петият президент на страната след обявяването на независимостта ѝ. Пендаровски обаче ще е първият държавен глава на Република Северна Македония след промяната на името ѝ. Той поема поста от Георге Иванов, който беше държавен глава два последователни мандата.    ", "date": "2019.05.12", "title": "Пендаровски встъпва в длъжност като президент на Северна Македония"}
{"url": "https://www.bgonair.bg/bulgaria/2019-05-12/turskoto-posolstvo-s-izleze-s-pozitsiya-za-dumite-na-poslanik-ulusoy", "text": "Турското посолство излезе с позиция относно думите на посланик Хасан Улусой. Както е известно вчера той призова да интензивното изучаване на турски език в родните училища.  Според послоството изопачаването на част от изказването, под формата на – \"Турският посланик поиска задължително изучаване на турски език в България\", и последвалия отзвук, са причина за разочарование.  От посолството допълват, че е очевидно, че редом с българския, доброто научаване на устния и писмен турски език от страна на българските граждани е повод за предпочитание при наемането им в турски фирми. Също така се споменава, че в своето изказване посланик Хасан Улусой е акцентирал именно върху това и декларирайки своето доверие в българските власти, е споделил готовността ни за сътрудничество. ДОСТ също взе позиция по темата. В нея се подчертава: \"И премиерът и президентът, и цялата българска държава мери с различен аршин правата на етническите българи, които живеят в други държави, и правата на собствените си малцинства - турците и мюсюлманите преди всичко\".  Според лидера на ДОСТ Лютви Местан посланик Улусой се застъпил за естественото право на турците в България да изучават задължително майчиния си турски език.  ", "date": "2019.05.12", "title": "Турското посолство с излезе с позиция за думите на посланик Улусой"}
{"url": "https://www.bgonair.bg/world/2019-05-12/masovi-protesti-v-albaniya-frantsiya-i-polsha", "text": "\r\n Напрежение в Албания по време на антиправителствен протест. Стигна се и до сблъсъци между демонтрантите и полицията. Няколко души бяха ранени. Протести имаше и във Франция и Полша.  Хиляди протестиращи се събраха в албанската сторица Тирана, за да изразят недоволството си от управлението на премиера Еди Рама. Демонстрантите хвърляха коктейли \"Молотов\" и самоделни бомби по сградата на правителството. Органите на властта отвърнаха със сълзотворен газ. На по-късен етап протестиращите се преместиха пред полицейски участък. Причината - там бе задържан служител на опозиционната Демократическата партия.  Във Франция пък за 26 поредна събота \"жълтите жилетки\" излязоха на традиционния си протест срещу управлението на президента Емануел Макрон. Този път обаче ситуацията в Париж беше спокойна. По улиците на френската столица преминаха само няколкостотин \"жълти жилетки\". По-големият протест се случи в Нант, където не липсваха и провокатори. Група маскирани демонстранти хвърляха предмети по полицията. Ортаните на реда отговориха със сълзотворен газ.  Протест имаше и във Варшава. Няколко хиляди привърженици на полската крайна десница участваха в шествие срещу американски закон, свързан с реституиране на еврейска собственост, иззета по време или след Втората световна война. Демонстрантите тръгнаха от канцеларията на премиера към посолството на САЩ. Те издегнаха плакати, на които пишеше: \"Полша не дължи нищо\" и \"Хиените на Холокоста\". Според тях чрез така нареченият закон за \"Справедливост днес за некомпенсираните оцелели\", еврейски организации може да поискат компенсации, възлизащи на 300 милиарда долара.  ", "date": "2019.05.12", "title": "Масови протести в Албания, Франция и Полша"}
{"url": "https://www.bgonair.bg/ekrani/2019-05-12/balgarskiyat-lekarski-sayuz-pregovarya-za-po-visoki-tseni-na-klinichnite-pateki", "text": "Българският лекарски съюз ще преговаря със Здравната каса за по-високи цени на клиничните пътеки в области като педиатрията. Това стана ясно по време на извънредния събор на съюза, провеждащ се в Обзор.  Управителният съвет на Българския лекарски съюз ще преподпише и анекс към Националния рамков договор за 2018 година. От съюза се обявиха и за достойно заплащане за всички работещи в здравния сектор, което да се реализира чрез реално оценяване на труда на медицинските специалисти.  ", "date": "2019.05.12", "title": "Българският лекарски съюз преговаря за по-високи цени на клиничните пътеки"}
{"url": "https://www.bgonair.bg/world/2019-05-12/samolet-v-mianmar-se-prizemi-bez-preden-kolesnik", "text": "Самолет на националната авиокомпания на Мианмар се приземи без да използва предния си колесник. Заради повредата машината е обикаляла около кулата за контрол на въздушното движение на летище Мандалай.  След това е взето решение да кацне аварийно. Пилотите са спазили всички процедури и са приземили успешно самолета. При инцидента няма пострадали. На видеоклипове споделени в социалните мрежи обаче се вижда как малко след кацането под седалките се издига дим.    ", "date": "2019.05.12", "title": "Самолет в Мианмар се приземи без преден колесник"}
{"url": "https://www.bgonair.bg/world/2019-05-12/reka-ot-boklutsi-v-rumaniya-predizvika-vazmushtenie-v-sotsialnite-mrezhi", "text": "Река от боклуци в Румъния предизвика възмущение в социалните мрежи. На видеото се вижда огромно количество от отпадъци, най-вече пластмасови.  Според местни медии страната има сериозен проблем със замърсяването и липсата на политика за рециклиране. През 2013 година само 5% от всички отпадъци са рециклирани, в сравнение със средния процент за Европейския съюз, който е 28.  ", "date": "2019.05.12", "title": "Река от боклуци в Румъния предизвика възмущение в социалните мрежи"}
{"url": "https://www.bgonair.bg/world/2019-05-12/pokazno-ubiystvo-na-zhurnalist-v-afganistan", "text": "Показно убийство на журналист в столицата на Афганистан - Кабул. Репортерката Мена Мангал, която е и съветник по културата в парламента, беше застреляна близо до дома си.  Нападателите са избягали от местопрестъплението с мотор. Все още не е ясна точната причинат за покушението. То обаче се случва само една седмица, след като Мена споделила в социалните мрежи, че се страхува за живота си.  ", "date": "2019.05.12", "title": "Показно убийство на журналист в Афганистан"}
{"url": "https://www.bgonair.bg/world/2019-05-12/vzriv-v-zhilishten-blok-v-rusiya-otne-zhivota-na-dvama-dushi", "text": "Пореден взрив на газ в жилищен блок в Русия. Двама души загинаха, а други двама са приети в болница. Единият от пострадалите е в тежко състояние.  Експлозията е разрушила три апартамента. Според властите - причината за инцидента е взрив на газ за битови нужди. На място са изпратени спасителни екипи. Работата им обаче е сериозно затруднена, тъй като съществува реална опасност сградата да рухне.    ", "date": "2019.05.12", "title": "Взрив в жилищен блок в Русия отне живота на двама души"}
{"url": "https://www.bgonair.bg/economy/2019-05-12/kitaytsi-iskat-da-kupyat-protsent-ot-daimler", "text": "Китайският автомобилен производител BAIC Group се опитва да купи 5% от Daimler, за да може да подобри отношенията си с германската компания и да осигури бъдещето на съвместната им компания в Китай за производство на автомобили Beijing Benz Automotive. Това съобщи  . От BAIC потвърдиха, че са информирали Daimler за намерението си да станат акционери в компанията, като в известието не е било уточнено дали пакетът акции, който търсят китайците ще е 4 или 5 процента. В същото време от BAIC са се обърнали към местната власт в Пекин за подкрепа на финансовата операция. От фондовите борси в края на миналата седмица пък дойде информация, че изкупуването на акции на Daimler от страна на BAIC вече е започнало. Това се очертава като втората голяма китайска инвестиция в Daimler, след като в края на февруари миналата година босът на Geely Ли Шуфу купи почти 10 процента от германския гигант за 9 милиарда долара. С оглед на дела, който преследва BAIC, най-вероятно китайците ще трябва да платят за тези акции около 5 милиарда долара. Снимка: pixabay.com    ", "date": "2019.05.12", "title": "Китайци искат да купят процент от Daimler"}
{"url": "https://www.bgonair.bg/bulgaria/2019-05-12/oblachno-no-toplo-vreme-ni-ochakva-dnes", "text": "Днес увеличението на облачността ще продължи и по-късно през деня на отделни места в Западна България ще превали дъжд. След обяд ще се развива купеста облачност.  Максималните температури ще са между 21 и 26 градуса, в София около 22. Над Черноморието ще бъде слънчево с максимални температури на въздуха - 15 °- 18°. Температурата на морската вода е 13 - 15 градуса. Над планините облачността ще е значителна и в следобедните часове на места ще превали. Ще духа умерен, предимно южен вятър. Максимална температура на височина 1200 метра около 15°, на 2000 метра - около 7°.    ", "date": "2019.05.12", "title": "Облачно, но топло време ни очаква днес"}
{"url": "https://www.bgonair.bg/world/2019-05-12/poredni-protesti-v-istanbul-zaradi-provezhdaneto-na-novi-kmetski-izbori", "text": "Протестите в Истанубл не стихват. Недоволни граждани отново се обявиха срещу решението за провеждането на нови кметски избори в града.  В понеделник турската Висша избирателна комисия касира резултатите от вота, който беше спечелен от кандидата на опозицията. До това се стигна след обжалване от страна на президента Реджеп Ердоган и неговата Партия на справедливостта и развитието.  ", "date": "2019.05.12", "title": "Поредни протести в Истанбул заради провеждането на нови кметски избори"}
{"url": "https://www.bgonair.bg/bulgaria/2019-05-12/pozhar-izbuhna-v-rayona-na-vietnamskoto-selishte-v-kozloduy", "text": "Пожар избухна късно снощи в Козлодуй. Огънят в района Виетнамското селище, е унищожил полиетиленови тръби, които са предназначени за изграждането на канализационна система и са собственост на Община Козлодуй.  Няма данни за пострадали хора. Тепърва ще се установяват щетите и причините за пожара.    ", "date": "2019.05.12", "title": "Пожар избухна в района на Виетнамското селище в Козлодуй"}
{"url": "https://www.bgonair.bg/economy/2019-05-12/volkswagen-se-razdelya-s-bentley-bugatti-i-lamborghini", "text": "Концернът Volkswagen стартира нов корпоративен план - \"Vision 2030\". Неговото реализиране ще продължи 11 години, в които германският производител ще претърпи сериозни промени. Крайната цел е постигане на възвръщаемост на инвестициите, като това включва реорганизация на структурата и дори раздяла с някои от марките в групата. Това съобщи  Първите две точки в плана предвиждат преструктуриране на производствената мрежа и рационализиране на ключовите технологии. Това означава фокусиране върху основните марки на групата - Audi, Porsche и VW, преминаване към електромобили, системи за автономно движение и други мобилни решения. В същото време, две от фирмите в групата - Ducati и Italdesign, ще бъдат отделени от нея и ще получат самостоятелност. Бъдещето на луксозните марки Bentley, Bugatti и Lamborghini пък е под въпрос, като те ще трябва да изпълнят искането на акционерите за възвръщаемост на инвестициите в тях при това с печалба. Според последния доклад на ръководството, Bugatti ще бъде подарена на бившия председател на VW Group Фердинанд Пийх, който се раздели с всичките си акции в концерна. В същото време се търси купувач за Bentley, ако компанията не започне да носи приходи в близко бъдеще.  ", "date": "2019.05.12", "title": "Volkswagen се разделя с  Bentley, Bugatti и Lamborghini?"}
{"url": "https://www.bgonair.bg/bulgaria/2019-05-12/tech-na-priroden-gaz-kray-blagoevgrad-zaradi-avariral-kamion", "text": "Опасен инцидент край Благоевград тази сутрин. Камион превозващ природен газ е аварирал край града, като е имало опасност от експлозия. Поради тази причина движението е било отцепено за 2 часа. На входа на Благоевград посока София, към 8 часа сутринта, камион превозващ газ пука гума на метри от бензиностанция. Веднага са уведомени Гражданска защита и полицията, а движението се извършва по обходен маршрут. Започнато е източването на бутилките с метан, тъй като имало изтичане на газ. След операцията камионът продължил по своя път. Няма опасност за хората и околната среда.    ", "date": "2019.05.12", "title": "Теч на природен газ край Благоевград заради аварирал камион"}
{"url": "https://www.bgonair.bg/bulgaria/2019-05-12/vzriviha-zabolekarski-kabinet-sobstvenost-na-makedontsi", "text": "\r\n Взривиха зъболекарски кабинет в санданското село Ново Делчево. Той е принадлежал на стоматолози от Македония. Вероятно взривът със запалителна течност е хвърлен през прозореца. Около 3 часа сутринта съседите чуват взрив. Те веднага се обаждат се на кмета на селото. Малко по-късно пристига и пожарна. Според кмета на Ново Делчево през прозорецът на клиниката е хвърлена запалителна течност. Огънят бързо е обхванал сградата на кметството, където се помещава единственият в селото зъболекарски кабинет. Изгоряло е цялото оборудване, което според собствениците е на стойност около 20 хиляди лева.  Жители на селото пък смятат, че палежът може да бъде поради факта, че семейството от Северна Македония е работило на много по-ниски цени. При взрива не са засегнати съседният лекарски кабинет, както и помещенията на кметството.     ", "date": "2019.05.12", "title": "Взривиха зъболекарски кабинет собственост на македонци"}
{"url": "https://www.bgonair.bg/bulgaria/2019-05-12/prezidentat-radev-prizova-za-zatvor-za-ulichenite-v-koruptsiya-vav-vlastta", "text": "\r\n Президентът Румен Радев призова за затвор за всички представители на властта, които са уличени в корупция. Той сподели, че проблемът е много голям и не може да бъде решен единствено с оставки. Радев също така допълни, че у нас трябва да бъде въведен прозрачен и отговорен стил на управление. \"Безконтролният стил на управление генерира корупция по високите етажи на властта. Това не може да се лекува с медийно осветяване на прегрешилите и оставки. Трябват две неща - въвеждане на прозрачен и отговорен стил на управление, и затвор за прегрешилите\", заяви президентът. Той също така разкритикува остро думите на турския посланик у нас Хасан Улусой, който призова в българските училища да се изучава интензивно турски език.", "date": "2019.05.12", "title": "Президентът Радев призова за затвор за уличените в корупция във властта"}
