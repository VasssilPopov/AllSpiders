{"url": "https://www.bgonair.bg/bulgaria/2019-05-30/kola-blasna-rezhisyora-georgi-dyulgerov-toy-e-v-pirogov", "text": "Режисьорът Георги Дюлгеров е откаран по спешност в \"Пирогов\", след като е бил блъснат от кола днес в късния следобед. Инцидентът е станал на кръстовището до метростанция \"Жолио Кюри\" в столицата малко след 17:00 часа. За това съобщи във Facebook журналистът Игор Марковски. Дюлгеров има счупване в областта на тазобедрената става и ще претърпи операция, след което ще бъде настанен в травматологията. Харесайте и страницата ни във Facebook ", "date": "2019.05.30", "title": "Кола блъсна режисьора Георги Дюлгеров, той е в \"Пирогов\""}
{"url": "https://www.bgonair.bg/economy/2019-05-30/tesla-preobrazi-avtomobilniya-svyat-no-e-obrechena-na-proval", "text": "Tesla преобрази коренно автомобилния свят, но сега е обречена, твърди редактор в американското издание Digital Trends, вдигнал доста шум отвъд Океана. Компанията, ръководена от Илън Мъск, първа в света създаде наистина масов електромобил с Roadster и направи най-много от всички производители, за да превърне електрическото задвижване в предпочитания избор за бъдещето. Но тя няма шанс да оцелее и причините за това са в пазара, отбелязва авторът. Последната създадена от нулата американска марка автомобили беше Saturn - под крилото на тогавашния свръхгигант General Motors. Но дори и при широките джобове на компанията майка начинанието се провали. По същия път преди това минаха Hudson, Tucker, DeLorean (два пъти), Packard и доста други. Мръсната тайна на автомобилната индустрия е, че в нея не се печели много. Повечето производители печелят едва около 6% от всяка продадена кола - смешно малко в сравнение с фирми като Apple, Nike, Disney, пише  . През миналата година компанията най-сетне успя да разшири малко мащаба и да произведе 245 240 бройки. Но това разширяване ѝ струваше ужасно скъпо и всъщност я вкара още повече на червено. А за да има ефект от мащаба Tesla трябва да стигне поне до 700 000 - 1 000 000 бройки годишно. Разходите за това ще са достатъчни да я удавят окончателно. Харесайте страницата ни във Facebook ", "date": "2019.05.30", "title": "Tesla преобрази автомобилния свят, но е обречена на провал?"}
{"url": "https://www.bgonair.bg/denqt-on-air/2019-05-30/prof-binbin-obrazovatelnata-sistema-tryabva-da-se-adaptira", "text": "\r\n Проф. Лайла Бинбин беше гост в студиото на \"Денят ON AIR\", за да коментира образованието в глобален мащаб, но също и неговите нива в България и Мароко. Двете страни ще си сътрудничат все повече, най-вече по програма \"Erasmus+\". Именно това е и нейната роля да засили сътрудничеството между двете страни и да се увеличи обменът на студенти помежду им. \"В нашата Конституция ние се грижим много за възможностите на завършващите студенти да намерят работа\", обясни проф. Лайла Бинбин. Тя даде за пример САЩ и Франция като страните, в които образованието е на най-високо ниво. Според нея именно тях трябва да следваме ние с Мароко. \"Трябва да се реформира образователната система, не трябва да остава традиционна и консервативна. Трябва да уважаваме институцията на университета, но има някои аспекти, в които това не работи. Затова трябва да се адаптираме към новите действителности\", допълни още проф. Бинбин пред Bulgaria ON AIR. Харесайте и страницата ни във Facebook ", "date": "2019.05.30", "title": "Проф. Бинбин: Образователната система трябва да се адаптира"}
{"url": "https://www.bgonair.bg/world/2019-05-30/ohrid-zaplashen-ot-otnemane-na-statuta-mu-kato-zashtiten-grad-ot-yunesko", "text": "Заплахата за отнемане статута на Охрид като защитен град от ЮНЕСКО е заради урбанизацията на крайбрежието, масовия туризъм в изминалите 10 години и инфраструктурните проекти около Коридор 8. За нас това е от стратегическо значение,  коментира Робърт Алагьозовски, национален координатор за култура в правителството на Северна Македония и бивш министър на културата, писател и общественик пред  .  \"ЮНЕСКО смята, че в Охрид се строи нерегламентирано. Ние имаме срок до края на 2019 г., в който трябва да се създаде план за управление с Охридския регион. Развойни документи, 19 урбанистични планове за защита на градското ядро и регулация. Имаме комуникация с новия кмет на Охрид по тази тема. Той бе в предишния кабинет и е добре запознат с всички действия в това направление. Новият закон за управление включва силен инспекционен надзор и временен мораториум на легализацията на всички неправомерно изградени обекти\", посочи той. В момента нашата дългосрочната цел е да променим мисленето на местните политици, и на гражданите в Охрид, че Охрид не може да се развива чрез интензивен масов туризъм и индустрия, подчерта Робърт Алагьозовски. \"За нас Охрид е важен като природно и културно богатство и в този смисъл трябва да бъде защитено място. Културен туризъм трябва да има. Половината от градовете в Италия са защитени от ЮНЕСКО. Централните градски зони са под рестриктивен режим на култура и развлечение. ЮНЕСКО препоръчва еко туризъм\", допълни той.", "date": "2019.05.30", "title": "Охрид заплашен от отнемане на статута му като защитен град от ЮНЕСКО"}
{"url": "https://www.bgonair.bg/reportazhi/2019-05-30/prezidentat-i-parvata-dama-posreshtnaha-mladezhi-v-neravnostoyno-polozhenie-na-bal-v-boyana", "text": "\r\n \n Президентът Румен Радев и първата дама посрещат в резиденция \"Бояна\" младежи в неравностойно положение. Традиционният абитуриентски бал е част от благотворителната инициатива на държавния глава \"Подкрепи една мечта\".  Габриела и Нико - вселена от спомени, емоции, болка и надежда. В последните години от своето съзряване попадат в дом за деца, лишени от родителска грижа във Варна. Вече абитуриенти, пристигат със самолет в София за среща с президента.  \"Много се вълнувам, дори си забравих обувките. Много се ядосах и си взех нови\", споделя Нико Димов. Лелята на Габриела е намерила рокля за голямото събитие. В нея се чувства отново като балерина, каквато е била.  \"От 8 до 13 се занимавах с балет, класически. Отдадах се на балета. Това ми беше любимото занимание. Даже съм участвала в международно състезание, в което получих второ място\", разказва Габи.  Но, не балерина иска да стане тя: На въпроса как се става човек, тя смята, че това става с надграждане на характера си, етикета, обноските. Да е добър човек е целта и на Нико. Той мрази да го лъжат и иска всички да са точни като него. А ако някой има нужда от уроци по доброта... Габи и Нико са насреща. Снимка: Димитър Кьосемарлиев (Bulgaria ON AIR) \r\n", "date": "2019.05.30", "title": "Президентът и първата дама посрещнаха младежи в неравностойно положение на бал в \"Бояна\""}
{"url": "https://www.bgonair.bg/world/2019-05-30/kakvo-stava-v-chernobil-dnes", "text": "[related_articles] Повече от три десетилетия Чернобил е символ на потенциалната опасност от атомната енергия. Най-тежкият ядрен инцидент в историята имаше опустошителен ефект върху околната среда в Украйна и Беларус. Едно поколение по-късно обаче природата и хората се адаптираха по някакъв изненадващ начин, пише Алекс Торнтън на сайта на Световния икономически форум. Събитията от 25-26 април 1986 г. са добре документирани, въпреки съветската тайна по време на Студената война. Тест за безопасност се е провалил, довеждайки до експлозия в четвърти реактор и пожар, който бушува повече от седмица. Изпуснат е облак от радиация, който се разпространява първо в местната атмосфера, а после и над голяма част от Европа. Оценено е, че отделеният радиоактивен материал е бил 400 пъти повече от атомната бомба над Хирошима. 31 човека загиват непосредствено в резултат от експлозията или от остра лъчева болест. Трудно е да се оценят всички жертви на аварията, но според Световната здравна организация броят им ще достигне 4000 в резултат от облъчването и последвалите ракови заболявания. Беше въведена 30-километрова забранителна зона, която доведе до евакуацията на стотици хиляди хора, повечето от които така и не се завърнаха. Десетки градове и села бяха изоставени. Ефектът върху местната среда бе катастрофален. Близкият горски район стана известен като „Червената гора” заради ръждивия цвят на игличките, падащи от мъртвите борови дървета. Това все още е едно от най-радиоактивните места в света. Животните и растенията претърпяха мутации, потиснат растеж и поведенчески аномалии. Днешен Чернобил обаче е далеч от представата ни за пустош. Увреденият реактор бе първоначално покрит от огромен бетонен саркофаг, за да се спре изпускането на радиация. През 2016 г. бе изграден нов щит – най-голямата подвижна стоманена структура в света – който представлява гигантски хангар върху цялата централа. Вътре в него работниците продължават да обезопасяват мястото. Те наблюдават радиацията, като планират да премахнат саркофага и да отстранят ядреното гориво. В района се завърнаха туристите, макар че са държани настрани от най-радиоактивните точки. Всяка година идват десетки хиляди души, за да видят руините на изоставените градове. Срещу старата централа соларни панели произвеждат електричество, достатъчно да захрани 2000 апартамента. Това е колкото икономически проект, толкова и знак за възстановяване и ново развитие за местните хора, пише  Това възстановяване е най-видимо в природата. Въпреки че животните и растенията в забранителната зона все още носят белезите на радиацията, животът намира начин да се приспособи. Например жабите в зоната са по-тъмни, което може да има даде допълнителна защита срещу радиацията. В действителност част от забранителната зона се превърна в убежище на биоразнообразието. Изследователите откриха нарастваща популация на кафяви мечки, рисове, европейски бизони и коне на Пржевалски. Неочакван страничен ефект от евакуацията на хората в областта е възникването на своеобразен резерват за диви животни. В резултат на всичко това някои учени достигат до два извода. Първо, животните и растенията са може би по-устойчиви на радиацията, отколкото първоначално се смяташе. И второ, последиците от най-голямото ядрено бедствие може да се окажат по-малко вредни за природата от ежедневната човешка дейност. От вас зависи дали ще приемете това като надежда или като предупреждение за нашето влияние върху планетата, завършва Торнтън. Харесайте страницата ни във Facebook ", "date": "2019.05.30", "title": "Какво се случва в Чернобил 3 десетилетия след аварията?"}
{"url": "https://www.bgonair.bg/economy/2019-05-30/v-parizh-vavezhdat-tavan-varhu-naemite-na-zhilishta", "text": "Властите в Париж ще въведат ограничение за наемите на жилища от 1 юли тази година, съобщава френският вестник Le Figaro. Ограничаването на наемите, което беше въведено за първи път през 2015 г. и беше отменено в края на 2017 г., сега ще бъде задействано от желаещите градове за срок от пет години до 2023 г. Целта на мярката е да се бори с \"прекомерно високите наеми и да предотвратява зловредното повишаване на наемите\", каза префектът на Париж Мишел Кадо. \"Решението изразява желанието на правителството и на мнозинството да се бори със скъпите жилища\", заяви от своя страна министърът по въпросите на жилищната политика Жулиен Денорманди. Според кметството в Париж това е \"добра новина за покупателната способност на жителите, която днес е намалена от равнището на наемите\". Националният съюз на собствениците на недвижими имоти обаче изрази опасение, че мярката може да доведе до намаляване на предлагането. То се потвърждава от изследване на Обсерваторията за наемите в Парижка област (Olap), според което поставянето на таван върху наемите ограничава злоупотребите, но също и предлагането на жилища под наем. Допитване от февруари пък показа, че близо половината от собствениците на жилища са готови да се откажат от отдаването им под наем при ограничаване на наемите. Между 2015 и 2017 г., когато ограничението е било в сила, наемите на жилища в Париж са отбелязали умерен ръст от 0,4% до 0,6%, сочат данни на Olap. От 1 юли собствениците на жилища под наем трябва да се съобразяват с \"референтен наем“ на квадратен метър, като цената на жилищата им може да бъде с до 20% по-висока от него и с до 30% по-ниска. При нарушаването на тавана на наемите собствениците може да получат глоба от 5 000 до 15 000 евро за юридическо лице (имотна агенция или платформа), намаляване на наема и връщане на наемателя на надвзетите средства. Освен това наемателят може да съди собственика, ако референтните наеми не са включени в договора за наем.", "date": "2019.05.30", "title": "В Париж въвеждат таван върху наемите на жилища"}
{"url": "https://www.bgonair.bg/bulgaria/2019-05-30/za-poredna-godina-mvr-shte-pazi-chereshite-v-kyustendilsko", "text": "За поредна година полицията ще организира акция за опазване на селскостопанската реколта в Кюстендилска област. Кампанията ще стартира от 1 юни. До пика на кампанията по прибирането на черешите охраната ще се поеме от служители на ОДМВР – Кюстендил, като поетапно ще се включват и служители на РДГП – Кюстендил, служители на Дирекция \"Жандармерия\" на МВР, съобщиха от вътрешното министерство. Планирано е в рамките на операцията да се осъществяват обходи и в по-малките населени места, където обработваемите площи са по-малко, но присъствието на полиция ще предотврати посегателства и ще пресече опити за извършване на битови престъпления. И тази година в осъществяването на охранителната операция маршрутите на екипите ще бъдат съгласувани с местната власт. Поетапно ще бъдат увеличавани и екипите в районите с черешови насаждения, пунктовете за изкупуване на реколта, пунктовете за наемане на работна ръка. Специализираната охранителна и превантивна операция ще продължи до приключването на прибирането на селскостопанската продукция в областта.", "date": "2019.05.30", "title": "За поредна година: МВР ще пази черешите в Кюстендилско"}
{"url": "https://www.bgonair.bg/world/2019-05-30/turtsiya-razbi-mrezha-dovela-hilyadi-nelegalni-migranti-ot-blizkiya-iztok-v-evropa", "text": "Турция разби мрежа, довела хиляди нелегални мигранти от Близкия изток в Европа.  Арестувани са 25 души. Сред тях е и лидерът на престъпната група.  Операцията е извършена в четири провинции. Задържани са над 560 мигранти, конфиксувани са превозни средства, 6 лодки, телефони и наркотици.", "date": "2019.05.30", "title": "Турция разби мрежа, довела хиляди нелегални мигранти в Европа"}
{"url": "https://www.bgonair.bg/reportazhi/2019-05-30/vrashtat-onkobolni-nuzhdaeshti-se-ot-himioterapiya-zaradi-izcherpani-limiti", "text": "\r\n Заради изчерпани лимити столичната болница \"Сердика\" връща онкоболни пациенти, нуждаещи се от химиотерапия. А докато проблемът бъде разрешен хората на животоспасяващото лечение се пренасочват към други лечебни заведения. Съпругът на Даниела е диагностициран с рак на панкреаса през декември. Следват операция и множество химиотерапии. В понеделник обаче такава им е отказана.  Обяснили им, че лечебното заведение е достигнало лимита, наложен от здравната каса и затова трябва да изчакат да следващия месец, когато започва да тече новият период за болница \"Сердика\".  \"Аз нямам претенции към болницата, имам претенции към системата\", сподели Даниела Арнаудова.  \"Това семейство имаше алтернатива да се лекува в Германия, то и днес не приема да се лекува в друга болница, настоява да се лекува при нас, при нашите специалисти\", посочи управителят на МДАЛ \"Сердика\" д-р Методи Янков.  Специалистите на болницата ще се грижат отново за съпруга на Даниела след 3 дни, когато лимитите се нулират и започва да тече новия период според Здравната каса.  \r\nТака се стига и до порочния кръг- последните дни от следващите месеци болници да връщат пациенти. От Здравната каса отговориха, че проблем според тях няма.   ", "date": "2019.05.30", "title": "Връщат онкоболни, нуждаещи се от химиотерапия, заради изчерпани лимити"}
{"url": "https://www.bgonair.bg/bulgaria/2019-05-30/nastapva-lyatoto-a-s-nego-i-tapite-po-patishtata", "text": "\r\n И това лято тапи по автомагистрала \"Хемус\". През топлите месеци движението ще бъде променено в района на 19-ти километър, където тече ремонт, който няма да приключи преди есента. Това съобщиха днес от Пътната агенция. По магистрала \"Тракия\" ремонтните дейности се очаква да приключат до края на юни, преди да започне и активния сезон. Отново ще има забрани за движение на тежкотоварните автомобили в празничните дни. Харесайте и страницата ни във Facebook ", "date": "2019.05.30", "title": "Настъпва лятото, а с него и тапите по пътищата"}
{"url": "https://www.bgonair.bg/denqt-on-air/2019-05-30/bsp-ne-mozhe-da-bade-liderska-partiya-kolektivnoto-nachalo-tryabva-da-bade-vazstanoveno-smyata-deputat-ot-levitsata", "text": "\r\n Парламентарната група на БСП се върна в парламента. Те обявиха, че след края на евроизборите, ще участват в пленарните заседания и работата на комисиите. Какви промени ще предложат и грешка ли беше това отсъствие? Темата в студиото на \"Денят ON AIR\" коментира депутатът от БСП Красимир Янков. \"Това беше краен политически акт и имаше своя ефект. Това даде възможност на българските граждани да изразят своето предпочитание, но когато президентът наложи вето на Изборния кодекс, аз бях този, който ясно заяви позицията си - новите обстоятелства налагат преразглеждане на позицията на БСП и възстановяване на работата в пленарните заседания\", заяви той.  Янков допълни, че грешката в предизборната им кампания е била, че е фокусирала дебатите си върху вътрешната политика, а не върху бъдещето на Европа. По думите му ГЕРБ има по-висок резултат на изборите не защото са по-силната партия, а заради слабостта на БСП и грешката им в предизборната кампания. Депутатът посочи, че левицата може да печели избори и го е доказала в общините, където е първа политическа сила. По темата за оставката на Корнелия Нинова, той е на мнение, че не е имало друг вариант и дори е закъсняла.  Янков поясни, че процедурата за избиране на лидер на партията им е ясна - чрез предложения от хората, а не самопредлагане. \"БСП не може да бъде лидерска партия, колективното начало трябва да бъде възстановено\", смята депутатът. Според него, ако има коалиции на местните избори, те ще бъдат целеви за благосъстоянието на гражданите.", "date": "2019.05.30", "title": "Красимир Янков: БСП не може да бъде лидерска партия"}
{"url": "https://www.bgonair.bg/denqt-on-air/2019-05-30/dzhambazki-dovolen-sled-evrovota-vzehme-edin-mandat-ot-dps", "text": "\r\n Малко над 30% беше избирателната активност на изминалите избори за нов Европейски парламент. Това идва на фона на около 50% в останалите страни в Европейския съюз. Крайните резултати у нас пък показаха, че ГЕРБ получава шест мандата, БСП ще са пет, ДПС изпраща трима евродепутати, а ВМРО ще има двама представители - Ангел Джамбазки и Андрей Слабаков. Едно място в европарламента ще има \"Демократична България\" и то ще бъде заето от Радан Кънев. Ангел Джамбазки, който за втори път ще бъде сред нашите представители в Европейския парламент, отчете по-високата подкрепа за ВМРО, като отбеляза, че преди това партията му е вкарала само един представител в коалиция, а сега са двама и то при самостоятелно явяване. Джамбазки изрази и надеждите си, че това се случва в резултат на добрата работа на ВМРО. \"На този етап съм доволен. От един в коалиция, успяхме да направим двама сами и да вземем един от ДПС. Става дума за резултат. На тези избори и с ГЕРБ бяхме опоненти. Нищо, че сме заедно в управлението днес. Факт е, че ние имаме най-голям остатък и мандатът дойде при нас\", заяви в студиото на \"Денят ON AIR\" Ангел Джамбазки.  Той посочи още, че в \"Обединени патриоти\" няма война, а ВМРО е първата сила. Джамбазки коментира и ниската избирателна активност у нас. Той отбеляза, че няма как да не е така и то при \"калната\" кампания, която се е водила. Евродепутатът от ВМРО беше категоричен, че за многото клевети, които Волен Сидеров от \"Атака\" и други формации са отправили към него, сега ще носят отговорност в съда. \"Имаше четири партии, които се бяха съсредоточили не да спечелят, а да плюят по нас. Измисляха невероятни глупости, трябваше да отговарям на невероятни глупости\", обяви още Ангел Джамбазки пред Bulgaria ON AIR. Той каза също, че ще помага на Андрей Слабаков в следващия Европейски парламент. И обяви, че вече се организира събрание на българските евродепутати с представители на бизнеса, на която ще се състави план за противодействие на пакета \"Мобилност\". \"Тримата герои никой не ги коментира, тях ги няма в живия живот. И тримата получиха своята политическа оценка. Докарахме нещата до 3 гласа разлика и трима безотговорни наши съграждани не се явиха на работа - не знам от какво\", категоричен беше Ангел Джамбазки. Харесайте и страницата ни във Facebook ", "date": "2019.05.30", "title": "Джамбазки доволен след евровота: Взехме един мандат от ДПС"}
{"url": "https://www.bgonair.bg/reportazhi/2019-05-30/istina-li-e-samoubiystvoto-na-stonya-zaykov-dokazatelstvata-sa-protivorechivi", "text": "\r\n Сутринта на 29 май бившият секретар на МВР Николай Радулов коментира случая \"Костенец\" в предаването \"България сутрин\"  \"И накрая да нямаме един Зайков, който се е самоубил с ловна пушка със заглушител\", каза той, а 12:00 часа по-късно гранични полицаи засичат Зайков. Следват изстрели. Според МВР Стоян Зойков стрелял по екипите, а екипите стреляли във въздуха. За да го сплашат.  След като полицаите спрели да стрелят във въздуха чули изстрел. Откриват Чане самоубил се с пушка.Според специалисти средно разстоянието от цевта до спусъка на пушка 12-ти калибър е около 80 сантиметра. Ако сравним пропорциите на ръката спрямо тялото на човек със среден ръст това означава следното: за да може да се хване с ръка и да се събере предмет с дължина от около 80 сантиметра, то вътрешната дължина на ръката от подмишницата до дланта да е повече от 80 сантиметра. Такава дължина може да има човек с ръст не по- малко от 2м и 40см. Човек с ръст от от 2 метра има дължина на вътрешността на ръката около 65 см.  Харесайте и страницата ни във Facebook ", "date": "2019.05.30", "title": "Истина ли е самоубийството на Стоян Зайков - доказателствата са противоречиви"}
{"url": "https://www.bgonair.bg/istoriite-on-air/2019-05-30/istoriite-on-air-pancharevo-grebaneto-zatrudneno", "text": "\r\n Завиряването на Панчаревското езеро е станало през 1954 година. Няколко години по-късно водите на язовира започват да се използват за водни спортове. То се превръща в място за тренировки на най-големите спортни клубове по кану-каяк в страната. Дълго време е и сред най-любимите места за отдих на софиянци.  През последните години обаче е потънало в боклуци, а наносите по дъното и водораслите пречат на развитието на гребния спорт.  \"Тук е имало състезания, включително домакинство на европейски и световни първенства. А в момента от един проект е останало едно голямо нищо. Колегите от академичното гребане не могат изобщо вече да провеждат състезания. Ние от кану-каяка - също. Затова всъщност всичко се измести в Пловдив\", разказва Пламена Петрова, която е треньор към спортен клуб \"Левски\".  Панчаревското езеро е публична държавна собственост. То е сред комплексните и значими язовири в държавата. Включено е в активите на \"Напоителни системи\", но само със стената и изпускателните кранове, които се стопанисват от дружеството.  \"Преди години по източномагистралния канал са подавани води за напояване на цялото източно Софийско поле и Елин Пелин. Сега, за съжаление, около София се строят логистични бази, жилищни комплекси, а земеделие няма и затова вода за напояване от Панчаревското езеро не се подава\", казва Веселка Нинова - управителят на \"Напоителни системи\" – клон София.  Част от бреговата ивица на язовира се управлява от Министерството на земеделието, защото попада в територии на НАТУРА. Бреговете, които са в урбанизираната зона пък се управляват от Столичната община, в частност от районната администрация на Панчарево. Качеството на водата пък се наблюдава от Министерството на околната среда, а за количеството вода в езерото отговаря \"Басейнова дирекция\" - Плевен.  \"Оказа се, че поради това, че отговорностите на езерото са разпределени между много институции, всъщност безотговорността е обща\", казва Галина Бел, председател на Сдружението за развитие на Панчарево и Кокаляне.  \r\n  \r\nХаресайте страницата ни във Facebook", "date": "2019.05.30", "title": "Историите ON AIR: Панчарево – гребането затруднено"}
{"url": "https://www.bgonair.bg/world/2019-05-30/izrael-shte-provede-vtori-parlamentarni-izbori-za-2019-g", "text": "Израелският парламент се саморазпусна и проправи пътя към нови парламентарни избори. Те са насрочени за 17 септември.  Кнесетът гласува тази нощ разпускането си на второ и трето четене със 74 гласа \"за\" и 45 \"против\" по инициатива на партия \"Ликуд\" на премиера Бенямин Нетаняху.  Той не успя да състави правителствена коалиция след парламентарните избори през април. Ситуацията е голям удар за премиера Бенямин Нетаняху. Организирането на втори парламентарни избори в рамките на една година и разпускането на парламента само месец, след като депутатите встъпиха в длъжност, е безпрецедентна ситуация в историята на Израел.", "date": "2019.05.30", "title": "Израел ще проведе втори парламентарни избори за 2019 г."}
{"url": "https://www.bgonair.bg/world/2019-05-30/opasno-vreme-v-harvatiya-v-16-oblasti-e-v-sila-preduprezhdenie-za-navodneniya", "text": "Заради непрестанните валежи в 16 области на Хърватия е в сила предупреждение за наводнения. В столицата Загреб р. Сава е започнала да прелива от коритото си, нивото ѝ вече е почти 3 метра.  Местните власти са въвели мерки за защита от наводнение.", "date": "2019.05.30", "title": "Опасно време в Хърватия: В 16 области е в сила предупреждение за наводнения"}
{"url": "https://www.bgonair.bg/world/2019-05-30/asandzh-vleze-v-zatvornicheskata-bolnitsa-lekarite-pritesneni-za-zdraveto-mu", "text": "Джулиан Асандж бе преместен в болничното крило на затвора Белмарш, а лекарите са дълбоко притеснени за здравето му. 50 дни изминаха от задържането на създателя на WikiLeaks, но още от ден първи зад решетките здравето му сериозно започнало да се влошава. Според лекарите той отслабнал драстично. По-късно днес Асандж трябва да бъде изслушан в съда в Лондон чрез видео връзка, който ще прецени, дали журналистът да бъде екстрадиран в САЩ. Снощи в сайта на WikiLeaks се появи пост, който обяснява, че след седем години прекарани в посолството на Еквадор, здравето на Асандж толкова се влошило, че той дори не можел да проведе нормален разговор. В своето изявление организацията пише: \"Ние сме много притеснени за здравето на нашия издател, Джулиан Асандж, който беше преместен в болничното крило на Белмарш. Неговото здраве е крепко, след като прекара седем години в условия, които не са съвместими с основните човешки права. През тези седем седмици, състоянието му продължи да се влошава и той драстично отслабна\".", "date": "2019.05.30", "title": "Асандж влезе в болница, лекарите притеснени за здравето му"}
{"url": "https://www.bgonair.bg/direktno/2019-05-30/stefan-ilchev-za-predizvikatelstvata-v-zhivota", "text": "\r\n Певецът Стефан Илчев пред Божила Симова за предизвикателствата в живота и какво е да се самозабравиш по   . Каскадьорът Иво Нинов за най-големите страхове и какво да живееш на ръба в предаването  . А параолимпиецът Камен Минков призна, че държавата не полага достатъчно грижи за спорта у нас.             \r\n ", "date": "2019.05.30", "title": "Стефан Илчев за предизвикателствата в живота"}
{"url": "https://www.bgonair.bg/world/2019-05-30/turisticheski-korab-se-preobarna-v-budapeshta", "text": "\r\n Трагедия в Дунав. Най-малко 7 души са загинали, а 19 са изчезнали, след като туристическо корабче се преобърна в реката в унгарската столица Будапеща. Плавателният съд бил ударен от друг кораб, вследствие на което се е преобърнал. На борда е имало 34 души, предимно граждани на Южна Корея.  Достъпът до реката е блокиран. В ход е спасителна акция. Екип от водолази с часове претърсват района. Властите се опасяват, че колкото повече времето минава, толкова повече намаляват шансовете за намиране на оцелели, тъй като теченията са силни.  Разходката с корабче по Дунав в сърцето на Будапеща е голяма туристическа атракция. В последните седмици обаче обилните валежи са довели до високи нива на реката.", "date": "2019.05.30", "title": "7 загинали и 19 изчезнали в Дунав в Будапеща"}
{"url": "https://www.bgonair.bg/bulgaria/2019-05-30/marinela-arabadzhieva-veche-e-v-balgariya", "text": "\r\n \n Малко след 17 ч днес на летище София с полет от Мадрид кацна Маринела Арабаджиева. Екстрадицията ѝ се осъществи 25 дни след тази на съпруга ѝ Ветко, тъй като българските власти не бяха набавили всички документи, изисквани от испанските власти. Маринела Арабаджиева ще бъде откарана в следствения арест. Очаква се още утре Специализираната прокуратура да поиска гледането на мярката ѝ за неотклонение от Специализирания наказателен съд. Към нея и съпруга ѝ Ветко Арабаджиев беше повдигнато обвинение след спецакция на прокуратурата през август 2018 г. за участие в организирана престъпна група за пране на пари и данъчни престъпления. Снимка: Димитър Кьосемарлиев (Bulgaria ON AIR)  ", "date": "2019.05.30", "title": "Маринела Арабаджиева пристигна в България"}
{"url": "https://www.bgonair.bg/reportazhi/2019-05-30/skandal-mezhdu-upravlyavashti-i-opozitsiya-zaradi-remontite-na-grafa", "text": "\r\n \"Ремонтът на столичната улица \"Граф Игнатиев\" предизвика скандал между управляващи и опозиция в Столичния общински съвет. БСП поиска ГЕРБ да спре да строи, управляващите отвърнаха, че ремонтът има осем години гаранция. \"Нека ремонтираме след есента, ако е възможно\" - с този призив общински съветници от БСП се обърнаха към колегите си от ГЕРБ на първото заседание на Столичния общински съвет след евроизборите. Поводът - ремонтът на столичната улица \"Граф Игнатиев\", където 1/3 от ремонтираната площ се оказа с дефекти.  \"Призовавам общината преди да пристъпи към замазване на този ремонт тихомълком, да си посипе главата с пепел, да излезе пред столичани, да каже истината и да наложи съответните санкции и корекции\", каза Калоян Паргов от БСП.  Червените общински съветници попитаха и защо наложените санкции на фирмата-изпълнител са символични и няма ли да има глоба за забавяне.  \"В крайна сметка в срок ли е изпълнен този ремонт, защото това е изключително спорно, въпреки многобройните удължавания и въпреки това, че на този строител му беше уважена ситуацията, че в България има зима. Много интересно, тогава, когато му е одобрен проекта с 300 дни срок, не се ли е знаело, че ние живеем в умерения климат, където зимата е един естествен сезон и не би следвало да се използва като форсмажор и като оправдание\", попита Милка Христова от БСП.  Общинските съветници от ГЕРБ контрираха, че санкции за лошото качество вече са наложени.  От общината допълниха, че опасните ивици за хора с увреждания, които водят директно в стени, ще бъдат премахнати.  ", "date": "2019.05.30", "title": "Скандал между управляващи и опозиция заради ремонтите на \"Графа\""}
{"url": "https://www.bgonair.bg/bulgaria/2019-05-30/goryaha-trevni-ploshti-v-slanchev-bryag-unishtozhen-e-bus", "text": "Пожар вилня в курорта Слънчев бряг, унищожен е микробус на частна фирма, но пострадали хора няма, съобщиха от МВР - Бургас. Огънят лумнал малко след 12:00 часа на 29 май от запалени тревни площи между два хотела, разположени в зона Запад. Въпреки намесата на пожарникарите пламъците се прехвърлили върху микробус със софийска регистрация, собственост на софийска фирма, който бил паркиран близо до горящите площи. Обгорени са задната част на буса, задните гуми, тапицерията и седалките в купето. Други автомобили, както и жилищни сгради не са засегнати. Причините за пожара се изясняват от полицията в Несебър. Харесайте и страницата ни във Facebook ", "date": "2019.05.30", "title": "Горяха тревни площи в Слънчев бряг - унищожен е бус"}
{"url": "https://www.bgonair.bg/reportazhi/2019-05-30/sled-peevski-i-bsp-se-varnaha-v-narodnoto-sabranie", "text": "\r\n Парламентарната група на БСП се върна в парламента. Те обявиха, че след края на евроизборите, те ще участват в пленарните заседания и работата на комисиите. \n След дълго отсъствие депутатите от БСП се завърнаха в парламента.В пленарната зала те бяха приветствани подобаващо от колегите си. А председателят на Народното събрание дори се пошегува за тяхната регистрация.  Левицата напусна парламента в средата на февруари, заради несъгласие с приетите тогава промени в Изборния кодекс. Въпреки че повече от исканията им за промяна бяха изпълнени, бойкотът продължи три месеца.  Според управляващите БСП не е трябвало да напускат парламента. Доволни са от факта, че левицата е поправила грешката си. А очакванията за съвместната работа в пленарна зала се оказаха различни. Харесайте и страницата ни във Facebook ", "date": "2019.05.30", "title": "След Пеевски: И БСП се върнаха в Народното събрание"}
{"url": "https://www.bgonair.bg/reportazhi/2019-05-30/hubchev-veche-ofitsialno-e-starshi-trenyor-na-levski-zapochva-s-promenite", "text": "\r\n Петър Хубчев беше представен официално днес като нов старши треньор на \"Левски\" заедно с помощниците си Георги Донков, Левон Апкарян и Армен Амбарцумян. Хубчев, който е бивш играч на \"сините\", както и Донков, пристига на \"Герена\" след две години и половина работа в националния отбор на България. Още с пристигането му стана ясно, че Петър Хубчев ще направи и промени в редиците на състава. \"Левски\" се разделя с дузина футболисти от отбора от изминалия сезон. Това обяви изпълнителният директор на клуба Павел Колев. Договорите на Давид Яблонски, Жерсон Кабрал, Милош Цветкович, Седрик Унтонджи и Луан Виана, който през пролетта игра като преотстъпен в \"Царско село\", изтекоха и няма да бъдат подновени. \"Левски\" се разделят по взаимно съгласие с Серджиу Буш, Антони Белмонт и Луи Нганиони, а Богдан Вашчук, който беше под наем, също си тръгва. Петър Хубчев иска привличане на играчи на всички постове с цел максимална конкуренция и се надява в клуба да бъде назначен спортен директор. Харесайте и страницата ни във Facebook ", "date": "2019.05.30", "title": "Хубчев официално е старши треньор на \"Левски\" - започва с промените"}
{"url": "https://www.bgonair.bg/reportazhi/2019-05-30/tsvetanov-ne-e-edinstvenata-znakova-figura-s-koyato-gerb-se-razdelya", "text": "\r\n Знаковите раздели на Бойко Борисов в политиката започват още в първия му мандат като премиер. Семейният му лекар Лъчезар Иванов е първият депутат на създадената през 2006 година партия ГЕРБ. Впоследствие е заместник-председател на парламента, но се оттегля от поста след скандал със спрян журналистически материал. Отново след скандал Борисов се разделя и с бившия външен министър Румяна Желева, чиято кандидатура за еврокомисар е оттеглена заради слабо представяне при изслушването. Искра Фидосова също е знаково име в ГЕРБ през годините. След като през 2013 година нейните инициали се появиха в тефтерчето на осъдения за длъжностно престъпление бивш председател на комисията за конфликт на интереси Филип Златанов, тя се оттегли от ръководството на ГЕРБ и от парламента. От тогава юристката е извън политиката, а в момента върти пицария в родния си град. По-късно и заместник-председателят на парламента Димитър Главчев беше жертван в името на партийната стабилност. Причината - скандал с Корнелия Нинова. Борисов не пожали и бившият кандидат за президент на ГЕРБ Цецка Цачева, която подаде оставка като правосъден министър заради купен от нея апартамент на ниска цена. \"Апартаментгейт\" накрая взе главата и на Цветан Цветанов. Общото между всички ключови раздели на Борисов е това, че идват след скандали, а аргументът винаги е почти един и същ - \"да се изчисти името и да не се вреди на партията\". Така, подалите оставка обикновено потъват в забрава. Харесайте и страницата ни във Facebook ", "date": "2019.05.30", "title": "Цветанов не е единствената знакова фигура, с която ГЕРБ се разделя"}
{"url": "https://www.bgonair.bg/reportazhi/2019-05-30/varhovniyat-administrativen-sad-otmeni-zabranata-za-kampinguvaneto-na-plazh-koral", "text": "\r\n Върховният административен съд отмени наредбата на Община Царево, с която се забраняваше къмпингуването на плаж \"Корал\". Магистратите са потвърдили решение на бургаския административен съд от есента на миналата година. Ще може ли това лято свободно да се поставят палатки на \"Корал\" и ще има ли пак глобени? През последните няколко лета полицията и Община Царево извършваха многократни проверки,  а част от къмпингуващите дори отнесоха глоби. Според наредбата за опазване на обществения ред и околната среда на Община Царево чл. 27 палатки и каравани могат да се поставят само след съгласието на главния архитект.  Миналото лято музикантът Васил Гюров беше глобен от съда в Царево с 300 лева, че къмпингувал на \"Корал\".  \"Най-вероятно след това решение абсолютно ще падне акта, но това не е само мой проблем. Много хора бяха глобени на базата на тази наредба и това беше направено с цел някакви репресии срещу хората, които протестират срещу застрояването\", сподели музикантът.  \"Реално сега се отнема едно от оръжията на Община Царево, с които то тормозеше толкова години къмпингарите, които всъщност реално пазят природата в общината\", посочи адвокатът на Сдружение \"Да запазим Корал\" Дончо Бораджиев. След отмяната на наредбата Васил Гюров отново смята да почива на \"Корал\", този път обаче с каравана. След отмяната на наредбата всички, които са платили глоби за къмпингуване имат право да си възстановят тези глоби като заведат дела срещу общината.  Кметът на Царево заяви, че няма да коментира решения на съда. ", "date": "2019.05.30", "title": "Отмениха забраната за къмпингуването на плаж \"Корал\""}
{"url": "https://www.bgonair.bg/bulgaria/2019-05-30/silna-gradushka-udari-gabrovo-i-tryavna", "text": "Силна градушка и буря удариха Габрово и Трявна. Няма информация за пострадали хора, но има материални щети. Унищожени са посеви и градини, има паднали дървета и дори затиснат бус. Има щети и по жп линията в района. Прекъснато е движението на влаковете. След внезапната буря, ситуацията в региона се нормализира. Възможно е тази вечер да превали и прегърми на отделни места в страната.", "date": "2019.05.30", "title": "Силна градушка удари Габрово и Трявна"}
{"url": "https://www.bgonair.bg/bulgaria/2019-05-30/24-godishen-s-opasnost-za-zhivota-sled-padane-ot-elektricheski-stalb", "text": "24-годишен мъж от град Долна Оряховица е с опасност за живота след падане от електрически стълб в село Присово, съобщиха от МВР – Велико Търново. Сигнал за инцидента е бил подаден вчера около 11:00 часа. 24-годишният мъж е бил качен на стълб с високо напрежение и е паднал от височина около 10 метра.  Пострадалият е бил откаран в Спешното отделение на Великотърновската болница с над 50 процента изгаряния по тялото от втора и трета степен, в безсъзнание. След реанимационни действия е дошъл в съзнание и е стабилизиран. Впоследствие е транспортиран в клиниката по изгаряния в \"Пирогов\" в тежко състояние и с опасност за живота. По случая е образувано досъдебно производство. Харесайте страницата ни във Facebook ", "date": "2019.05.30", "title": "24-годишен с опасност за живота след падане от електрически стълб"}
