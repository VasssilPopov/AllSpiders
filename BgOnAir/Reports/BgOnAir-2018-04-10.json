{"url": "https://www.bgonair.bg/world/2018-04-10/otkriha-martva-izdirvana-germanska-olimpiyska-shampionka", "text": "Откриха Бригите Аренхолц мъртва. 65-годишната олимпийска шампионка по гребане беше обявена за издирване преди един месец. Германските власти заявиха, че тялото ѝ е открито от пешеходец край Цернзее. По първоначални данни в смъртта ѝ няма чужда намеса, но окончателната причина ще стане ясна след аутопсия. Аренхолц спечели злато в осморката по време на Олимпийските игри в Монреал през 1976 г. След края на спортната ѝ кариера тя работи като хирург във Вердер.  ", "date": "2018.04.10", "title": "Откриха мъртва издирвана германска олимпийска шампионка"}
{"url": "https://www.bgonair.bg/world/2018-04-10/dashteryata-na-sergey-skripal-yuliya-izleze-ot-bolnitsa", "text": "Юлия Скрипал, дъщерята на бившия руски шпионин Сергей Скрипал, е била изписана от британската болница, в която се лекуваше след нападение с невропаралитично вещество. Жената е била преместена на сигурно място от британските служби за сигурност. Нейният баща все още е хоспитализиран, но състоянието му се подобрява бързо, съобщиха медицински източници. Двамата бяха намерени в безпомощно състояние в британския град Солсбъри в началото на март и седмици наред бяха в критично състояние след отравяне с опасното вещество \"Новичок\".", "date": "2018.04.10", "title": "Дъщерята на Сергей Скрипал Юлия излезе от болница"}
{"url": "https://www.bgonair.bg/world/2018-04-10/kula-ruhna-varhu-biblioteka-i-kulturen-tsentar-v-daniya", "text": "\r\n Инцидент при събаряне на силоз в Дания. Въпреки че подготвката на контролирания взрив е продължила с месеци, 53-метровата кула се стовари върху разположените в съседство библиотека и културен център и нанесе сериозни щети.  Като по чудо няма пострадали, а местните власти започнаха разследване, което трябва да установи какво се е объркало при разрушаването на сградата.", "date": "2018.04.10", "title": "Кула рухна върху библиотека и културен център в Дания"}
{"url": "https://www.bgonair.bg/world/2018-04-10/blizo-90-hilyadi-patnitsi-sa-zasegnati-ot-stachkata-na-lufthanza-i-er-frans", "text": "\r\n Проблеми с полетите на \"Луфтханза\", заради мащабна стачка на служителите. Над 800 полета от най-големите летища в Германия са отменени. По предварителни данни засегнати от това ще бъдат около 90 хиляди пътници. Според синдикални лидери на немския авиопревозвач служителите имат нужда от увеличение на заплатите и то да е по-високо от това, което е договорено през предходните години. Нуждата за увеличаване на възнагражденията идва от икономическата ситуация. Един от аргументите на работниците в \"Луфтханза\" е, че на акционерите са били раздадени рекордни дивиденти от над 46 милиона евро.  От софийското летище също има анулирани полети. Сред тях е този за Франкфурт в 19ч. Този, който е за същата дестинация от 14ч. пък ще бъде изпълнен нормално. Очаква се немският превозвач утре да изпълнява всичките си полети нормално. Въздушният трафик ще бъде затруднен и заради продължащата стачка на служители на \"Ер Франс\", които също искат увеличение на заплатите си. Недоволството служителите ще продължават да изразяват и през следващите седмици. Пътниците в Европа обаче са на мнение, че спорове за заплати не трябва да засягат пътници, а да се ореждат между компаниите и синдикатите. Ангажимент на авиокомпаниите е да намерят друг полет на засегнатите пътници или да им върнат парите.", "date": "2018.04.10", "title": "Близо 90 хиляди пътници са засегнати от стачката на \"Луфтханза\" и \"Ер Франс\""}
{"url": "https://www.bgonair.bg/world/2018-04-10/amerikanski-raketni-razrushiteli-i-podvodnitsi-priblizhavat-siriya", "text": "\r\n Световни агенции съобщават за засилена активност на Съединените щати около бреговете на Сирия. Според \"Уолстрийт джърнъл\" към бреговете на Сирия приближават ракетни разрушители с Томахоук на борда и подводници.  Британските военновъздушни сили също са се активирали, като изпратили в Източното Средиземноморие въздушен танкер.  Сирийските въоръжени сили и съюзниците им са поставени в пълна бойна готовност по цялата територия на Сирия и са евакуирали някои от военните си постове в очакване на възможни чуждестранни удари. Това съобщи сирийският център за наблюдение на човешките права.", "date": "2018.04.10", "title": "Ракетни разрушители и подводници на САЩ приближават Сирия"}
{"url": "https://www.bgonair.bg/reportazhi/2018-04-10/nad-miliard-evro-v-balgariya-ot-nashentsite-zad-granitsa-za-2017-g", "text": "\r\n Българите, които работят зад граница, са изпратили у нас над 1 милиард евро за 2017 г. Това е с близо 300 милиона евро повече спрямо 2016 г.  Най-много средства изпращат емигрантите от САЩ, Испания и Гърция. Не е ясно обаче какви суми влизат у нас в брой или под формата на вече закупена стока. Вижте човешкото измерение на тези цифри в личната история на Венета Павлова :", "date": "2018.04.10", "title": "Над милиард евро в България от нашенците зад граница за 2017 г."}
{"url": "https://www.bgonair.bg/world/2018-04-10/malak-samolet-se-zapali-i-razbi-v-arizona", "text": "Малък самолет се запали след излитане и се разби на голф игрище в американския щат Аризона, предава  . Шестима души са загинали при инцидента. Самолетът е излетял от Скотсдейл и се разбил малко по-късно на голф игрище, разположено на север от летището в града. Нито един от шестимата пътници на борда не е оцелял, съобщи полицията. Имената им не се съобщават. Никой от играчите на земята не е пострадал, когато самолетът Piper PA-24 се е разбил. Причината за катастрофата е неизвестна, разследва се от Националния борд за безопасен транспорт. ", "date": "2018.04.10", "title": "Малък самолет се запали и разби в Аризона "}
{"url": "https://www.bgonair.bg/economy/2018-04-10/sled-zimata-pazarat-na-zemedelska-zemya-se-razdvizhi", "text": "Отминаването на зимата и навлизането в активния за земеделието период активизира пазара на поземлени имоти. Все повече собственици на земя проучват пазара, за да продадат част от имотите си и да получат добра цена. Очакванията са броят на сделките в близките седмици да се увеличи лавинообразно, твърдят пазарни анализатори. Според проучване компанията за професионално управление на земеделски активи \"Агрион\" най-честата причина за продажба на земеделска земя е необходимостта от свежи пари за посрещане на непредвидени плащания. Наближаващите абитуриентски балове, предстояща сватба, издръжка на студент или ученик или планирано заминаване в чужбина също са сред посочените в проучването причина за продажба на земеделска земя. Собствениците и наследниците търсят купувачи за земите си и заради придобиване на друг недвижим имот. Притежатели на поземлени активи у нас са предимно хора от по-възрастното поколение над 55 години, за които продажбата на имот е най-сигурният начин да осигурят необходими пари за спешни плащания. Те притежават средно по 20 дка земи, които обаче са разпокъсани в различни землища. Експертите отчитат, че процедурата при продажба на земя е доста по-лесна и облекчена от кандидатстването за ипотечен или потребителски кредит. Затова собствениците на земя, които имат нужда от свободни пари, предпочитат да продадат част от притежаваните от тях парцели, вместо да теглят кредит от банка и да задлъжняват. Друг основен двигател на пазара, особено сред по-младите собственици на земя и тези, живеещи в големите градове, е невъзможността и нежеланието им да се занимават с обработването на нивите. Голяма част от притежателите на поземлени имоти живеят столицата или големите градове, имат други професии и нямат интерес и желание да обработват земите си. Терените са им в отдалечени райони, често над 100 км разстояние, а парцелите са раздробени на малки части от наследници, често за които се водят съдебни спорове. Собствениците не желаят или нямат интерес да отделят време и средства за развитие на модерно земеделие и търсят различни варианти като продажба или отдаване под аренда. Обикновено те отдават земите си на местни земеделци срещу символични суми, дават ги за ползване на роднини или ги остават да пустеят. Проучването на \"Агрион\" показва, че всеки пети собственик на земя е оставил имота си да пустее и не го развива по никакъв начин. По данни на Министерството на земеделието, храните и горите необработваемите площи в България през 2016 г. е бил в размер на 1.93 млн. дка, което е с 1% повече в сравнение с предходната година. Анализът показва, че един от водещите фактори при избора на купувач остава сигурността на сделката и бързото и реализиране, като потенциалите продавачи предпочитат документацията по продажбата да не бъде подготвяна от тях. Те предпочитат да сключат договор с компания, която е доказала във времето, че е добър стопанин и партньор, и се грижи за земите, които управлява. Дружеството \"Агрион\" е един от най-разпознаваемите за частните собственици бранд. Освен за консултации и проучването на възможности за финансиране все повече хора са посетили някой от регионалните офиси на \"Агрион\" в опит да сключат сделка. Според анализаторите сериозно предимство на компанията е, че предлага безплатна оценка на имота, което спестява сериозни разходи и време на продавачите. Снимка: Pixabay", "date": "2018.04.10", "title": "След зимата: Пазарът на земеделска земя се раздвижи"}
{"url": "https://www.bgonair.bg/denqt-on-air/2018-04-10/arabist-nyama-da-ima-direkten-sblasak-rusiya-sasht-v-siriya", "text": "\r\n Напрежението в Сирия расте с всеки изминал час заради предполагаемата химическа атака, която отне живота на десетки цивилни граждани и рани стотици. Русия отрича да е имало подобно нападение, а Доналд Тръмп заплаши с военни действия. Арабистът проф. Владимир Чуков не очаква да се стигне до директен сблъсък между Русия и САЩ, защото по думите му двете страни знаят какво ще последва от това. \"Тръмп много ясно каза, че е за военна операция, това е огромен натиск\", посочи гостът на Bulgaria ON AIR и допусна, че вероятно ще има разширен военен удар от страна на САЩ. Проф. Чуков припомни, че информацията беше подадена от неправителствена организация - лекари, които работят в сирийските болници, а руският външен министър Сергей Лавров отрече режимът в Дамаск да е употребил химическо оръжие. Арабистът обаче се спря на случай отпреди година, в който Сирия и Русия отричат за изпозлването на химическо оръжие в град Хан Шейхун, а след това ООН доказва противното. \"Близките на убитите хора не забравят. В Сирия от 2011 г. жертвите са над 350 хил. Никой не може да каже колко са убитите от химически оръжия\", посочи гостът в предаването \"Денят ON AIR\". Според проф. Чуков в момента Турция, Русия и Иран опитват да очертаят границите си на влияние в Сирия, а пилотиращата роля се пада на Турция. \"Ердоган направи лупинг по отношение на топлите си отношения с Русия. В Анкара прзидентът на Иран му каза, че трябва да върне Африн на сирийското правителство. Днес той каза, че ще реши кога да върне Африн на неговите коренни жители, а не на държавата, която е окупирана от друга държава\", обясни арабистът и заключи, че ситуацията в Сирия остава много силно непредвидима.   ", "date": "2018.04.10", "title": "Арабист: Няма да има директен сблъсък Русия - САЩ в Сирия"}
{"url": "https://www.bgonair.bg/world/2018-04-10/stachka-na-sluzhiteli-na-lufthansa-otmenya-nad-800-poleta-dnes", "text": "Проблеми ще има днес с полетите на Lufthansa и Air France, като над 800 от и до летищата във Франкфурт на Майн, Мюнхен, Кьолн и Бремен ще бъдат отменени заради предупредителна стачка на служителите на Lufthansa. Протестът на персонала на германската авиокомпания, който иска по-високи заплати, ще засегне и полетите от и до летище София. Министерството на външните работи съветва българските граждани, които ще пътуват с авиокомпанията предварително да се информират за статуса на техните полети от интернет страниците на съответните летища. А във Франция авиокомпания Air France обяви, че ще успее да изпълни 75% от полетите си днес въпреки продължаващата стачка на служителите, които също искат увеличение на заплатите си. Заради протестите на железничарите, недоволни от планираните реформи в сектора, ЖП транспорта в страната също е блокиран.", "date": "2018.04.10", "title": "Стачка на служители на Lufthansa отменя над 800 полета днес"}
{"url": "https://www.bgonair.bg/world/2018-04-10/zukarbarg-se-izpravya-pred-amerikanskiya-senat", "text": "\r\n Изпълнителният директор на Facebook Марк Зукърбърг се изправя днес пред американския Сенат. Той ще даде показания във връзка със скандала около свързаната с Доналд Тръмп фирма за политически консултации \"Кеймбридж Аналитика\".  Компанията използвала неправомерно данните на над 80 милиона потребители на социалната мрежа, за да подпомогне президентската кампания на милиардера през 2016 година.  Освен пред Сената, Зукърбърг утре се очаква да даде показания във връзка със случая и пред Конгреса. Основателят на Facebook вече се извини за недостатъчната защита на данните на потребителите и заяви, че грешката е негова и съжалява за това.", "date": "2018.04.10", "title": "Зукърбърг се изправя пред американския Сенат"}
{"url": "https://www.bgonair.bg/world/2018-04-10/sled-himicheskata-ataka-sreshtu-tsivilni-v-siriya-vashington-obmislya-voenen-otgovor", "text": "\r\n Постоянният представител на САЩ в ООН Ники Хейли призова международната организация да започне ново разследване кой трябва да бъде обвиняван за използването на химически оръжия в Сирия.  Пред Съвета за сигурност снощи тя беше категорична, че Вашингтон обмисля военен отговор на предполагаемото нападение с отровен газ в сирийския град Дума. Изказването ѝ дойде на фона на информацията, че американският президент Доналд Тръмп през следващите 48 часа ще вземе големи решения във връзка със Сирия. Държавният глава на САЩ остро осъди \"ужасяващата атака срещу цивилни сирийци\" и се закани да открие виновните за химическото нападение.", "date": "2018.04.10", "title": "Вашингтон обмисля военен отговор след химическата атака в Сирия"}
{"url": "https://www.bgonair.bg/world/2018-04-10/porno-aferata-na-tramp-i-stormi-daniels-se-razplita", "text": "ФБР претърси офиса на личния адвокат и доверено лице на американския президент Доналд Тръмп Майкъл Коен. При обиска са иззети документи, свързани с изплатените суми на порноактрисата Сторми Даниелс, както и кореспонденция между Коен и държавния глава.  Сторми Даниелс, чието истинско име е Стефани Клифърд, обяви, че е имала връзка с Тръмп. В средата на февруари адвокатът му Коен призна, че ѝ е платил 130 хиляди долара преди изборите преди две години, за да си мълчи.  Източник от Белия дом съобщи, че Тръмп е проследил телевизионните репортажи по случая, но е знаел за обиските преди те да се появят в новините.  По-късно президентът на САЩ нарече действията на спецслужбите позорни и сравни обиска с лов на вещици.", "date": "2018.04.10", "title": "Порно-аферата на Тръмп и Сторми Даниелс се разплита"}
{"url": "https://www.bgonair.bg/world/2018-04-10/strelyaha-po-bivshiya-boksyor-floyd-meyuedar", "text": "Стрелеха по бившият американски боксьор Флойд Мейуедър.  Нападението срещу 41-годишния американец е станала в момент, когато той се е връщал към дома си след посещение на нощен клуб в Атланта.  Охранител на големият боксьор е бил ранен в крака. От лагера на боксьора все още няма изявление по случая.", "date": "2018.04.10", "title": "Стреляха по бившия боксьор Флойд Мейуедър"}
{"url": "https://www.bgonair.bg/bulgaria/2018-04-10/agentsiya-mitnitsi-otne-litsenzite-na-danachni-skladove-v-ruse", "text": "\r\n Митницата в Русе отне лицензите на два данъчни склада за горива на русенска фирма. Причината са нарушения при доставка на 24,5 тона акцизна стока, обявена като гориво за отопление, за която е платен по-малък акциз. Тъй като става дума за нарушение на стойност близо 30 000 лв., фирмата губи правото си на лиценз. Нередностите са констатирани преди две години, когато митническите служители са установили, че е декларирана продажба на гориво за отопление с акциз 50 лева на тон.  Пратките обаче са били доставени на друг получател, различен от този в документите. Тъй като той не може да докаже, че използва горивото по предназначение, няма основания за облагане с по-малък акциз. Издаденото наказателно постановление от митницата е потвърдено на две съдебни инстанции.  Само преди година същата фирма бе обект на проверка от ГДБОП, отново заради съмнения за данъчни нарушения. От дружеството заявиха за Bulgaria ON AIR, че вече са подали жалби срещу отнемането на двата лиценза и предварителното изпълнение на заповедта.", "date": "2018.04.10", "title": "Агенция \"Митници\" отне лицензите на данъчни складове в Русе"}
{"url": "https://www.bgonair.bg/bulgaria/2018-04-10/samnitelen-paket-do-tsatsarov-v-sadebnata-palata-mvr-i-doti-na-krak", "text": "Съмнителен пакет, доставен за главния прокурор Сотир Цацаров, вдигна на крак полицията и екипи на ДОТИ.  Пратката е получена на служебния вход на Съдебната палата. При преминаването на скенера пакетът е реагирал за наличие на рискови вещества. Охранителите на Съдебната палата веднага са подали сигнал на МВР. Районът за получаване на пратки на служебния вход е бил временно отцепен, но служителите в сградата не са били евакуирани. В него се оказало, че има плюшена играчка с батерии, поръчана онлайн от служител в администрацията. Районът вече не е отцепен, а обстановката е спокойна, предаде репортер на Bulgaria ON AIR. Служителите на Съдебната палата влизат и излизат спокойно от сградата.", "date": "2018.04.10", "title": "Съмнителен пакет до Цацаров в Съдебната палата - МВР и ДОТИ на крак"}
{"url": "https://www.bgonair.bg/bulgaria/2018-04-10/zapalvat-proboynite-v-zatvorite-sas-zakonovi-promeni", "text": "\r\n Законови промени ще борят проблемите в местата за лишаване от свобода. До края на април две работни групи ще изготвят анализ колко хора още са необходими, както и какви технически средства. Междувременно надзирателите отново излязоха на протест. Този път да защитят колегите си, които са били на смяна по време на бягството на Радослав Колев и Владимир Пелов. От синдиката на надзирателите искат записите от камерите по време на бягството на двамата затворници да станат публични.  А ресорният министър Цецка Цачева събра на национално съвещание не само шефовете на затворите в страната, но и ръководството на Главна дирекция \"Изпълнение на наказанията\". И след три часа дебат обяви - ще иска законови промени.  От правосъдното министерство признават, че обмисляните решения като заглушване на мобилния сигнал и скенер за тежкотоварни автомобили са неработещи за Централния софийски затвор.", "date": "2018.04.10", "title": "Запълват пробойните в затворите със законови промени"}
{"url": "https://www.bgonair.bg/bulgaria/2018-04-10/otide-si-golemiyat-kompozitor-toncho-rusev", "text": "Почина големият български композитор Тончо Русев. Той написа над 1000 песни, спечелил е десетки престижни награди на български и международни музикални конкурси.  Тончо Русев оставя диря в българската естрадна музика. В продължение на повече от четири десетилетия неговите песни са изпълнявани от повечето известни български певци и певици, като особено близко е сътрудничеството му с Лили Иванова, Васил Найденов и Веселин Маринов.  Тъжната вест съобщи неговото семейство в официалната страница на композитора във Facebook. \"Тончо Русев оставя диря в българската естрадна музика. Голям музикант, но преди всичко той беше и голям човек.\", написаха неговите близки. Поклон пред паметта му! Снимка: Facebook", "date": "2018.04.10", "title": "Отиде си големият композитор Тончо Русев"}
{"url": "https://www.bgonair.bg/bulgaria/2018-04-10/zdravnoto-ministerstvo-ottegli-vnesenite-promeni-za-telk", "text": "\r\n Здравното министерство изтегля предложенията за промени в медицинската експертиза. Това става по указ на премиера Бойко Борисов след среща, в която са участвали вицепремиерът Томислав Дончев, финансовият министър Владислав Горанов и социалният министър Бисер Петков. Заради тази експертиза за утре беше предвиден национален протест на хората с увреждания. Те настояват да отпаднат формулировките \"определяне на работоспособност” и планираното разделяне на медицинската експертиза. Наредбата от 2 април предвиждаше по-справедлива система, премахване субективизма при определянето процента нетрудоспособност или увреждане на лицето, което търси ТЕЛК-ово решение. На този етап малките населени места нямат ТЕЛК-ови комисии заради недостига на лекари в страната.  Новата наредба предвиждане лекарите по ТЕЛК да сключват договори с болници и така заедно да участват във взимането на решения, което щеше да ускори процедурата по чакане на такова. Здравният министър Кирил Ананиев заяви, че дори и да беше влязла в сила, новата наредба не е предвиждала намаляване на пенсии, а социалният министър Бисер Петков посочи, че тя нямаше да наложи преосвидетелстване на хората, получили вече ТЕЛК решение. Сега предстои обстойно обсъждане преди написването на новия проект и, едва тогава, той ще бъде подложен на обществено обсъждане и внесен в Министерския съвет.   ", "date": "2018.04.10", "title": "Здравното министерство оттегли внесените промени за ТЕЛК"}
{"url": "https://www.bgonair.bg/denqt-on-air/2018-04-10/kakvo-shte-pravi-balgariya-sled-evropredsedatelstvoto-pita-valeriya-veleva", "text": "\r\n Сега сме в европредседателство, имаме задачи, които трябва да изпълняваме. Въпросът е какво правим след юни месец, попита   от ефира на  .  Според нея премиерът Борисов се е фокусирал върху външната политика на страната, а държавата следва събитията и няма изпреварваща политика. \"Г-жа Цачева веднага трябваше да си подаде оставката. Това е морално, това е бялата политика\", отбеляза Велева, коментирайки бягството на двамата рецидивисти от Централния софийски затвор.  подчерта, че има тотално разграбване на публичните средства у нас. \"След като Гинка си купи ЧЕЗ и двама затворници избягаха от централния вход - дебатът е безсмислен. Нужна е коренна промяна. България е емблематичен случай на народ, саморазградил собствената си държава\", коментира той и добави, че промяната пак ще дойде отвън. Валерия Велева посочи, че стаблността на това управление се дължи както на работата на правителството, така и на подкрепата на ДПС. По думите ѝ ще се стигне до избори в момента, в който ДПС оттегли подкрепата си от управлението. В контекста на празничната реч на почетния председател на ДПС Ахмед Доган, Димитър Недков отбеляза, че той все още се въздържа да говори по най-важната тема - каква ще е съдбата на ЕС.  \"След предстоящите евроизбори Европа няма да бъде същата. Почти е ясно, че Европа ще бъде разделена на две - малки държави като нашата ще бъдат в доста деликатна ситуация\", обясни писателят. \"Тази брюкселска органзация не работи за народите, които управлява\", каза от своя страна Велева.  ", "date": "2018.04.10", "title": "Какво ще прави България след европредседателството, пита журналист"}
{"url": "https://www.bgonair.bg/reportazhi/2018-04-10/shte-doplashtame-za-meditsinski-izdeliya-nzok-sviva-parite", "text": "\r\n Тежък удар върху българския пациент. Със заложени промени в новия Рамков договор се оказва, че пациентите ще трябва да доплащат за определени медицински изделия. Причината е, че от началото на април НЗОК плаща средно с около 20% по-малко за тях. След промените Касата ще плаща коронарен стенд 766 лева вместо 910, а за да получи \"изкуствено сърце\" и да дочака сърдечна трансплантация, пациентът ще трябва да извади от джоба си 30 000 лева.  От Министерството на здравеопазването обясниха, че намалените цени на медицинските изделия са определени на база цените, които се прилагат в редица европейски държави и на база най-ниската предлагана от фирмите цена.  \"Искам веднага да заявя, че българския гражданин няма да доплаща\", заяви министърът на здравеопазването Кирил Ананиев. Към този момент обаче няма окончателен списък, според който да се намаляват сумите, заплащани от НЗОК за медицински изделия.", "date": "2018.04.10", "title": "Ще доплащаме за медицински изделия, НЗОК свива парите"}
{"url": "https://www.bgonair.bg/bulgaria/2018-04-10/dve-treti-ot-stranite-v-es-imat-problem-s-mrasniya-vazduh", "text": "\r\n Неформална среща на екоминистрите се проведе в София. На нея стана ясно, че две трети от страните членки имат проблем с качеството на въздуха.  Представители на девет държави дори са били предупредени за това, че не спазват разпоредбите на Европейската комисия за подоборяването на качеството на въздуха.  Българският министър на екологията Нено Димов призна, че България е получила осъдителна присъда, защото не е спазила изискванията, свързани с чистотата на въздуха. А докато течеше срещата, защитници на природен парк \"Пирин\" отново излязоха на протест с искане да спре замърсяването на природния парк.  Ето какво им отговри задочно министърът и какво коментира еврокомисарят по околната среда.", "date": "2018.04.10", "title": "Две трети от страните в ЕС имат проблем с мръсния въздух"}
{"url": "https://www.bgonair.bg/denqt-on-air/2018-04-10/otnovo-iskat-ostavkata-na-bozhidar-lukarski-a-toy-nyama-lichna-dramaa", "text": "\r\n За пореден път членовете на СДС искат оставката на лидера Божидар Лукарски, но той не е притеснен от това - \"няма лична драма\",  Политикът посочи, че няколко пъти този сценарий се е случвал, дори и когато СДС е бил в управлението.  \"Не приемам конкретното персонализиране на вината, защото СДС никога не е била лидерска партия. Политиката и властта не се носят от лидера, а от цялото политическо ръководство, което е в лицето на Националния изпълнителен съвет\",  Божидар Лукарски очаква този въпрос да се обсъди във вторник, когато ще се проведе Националният съвет на партията. \"Ако колегите преценят, че трябва да си отида, ще го направя\", равнодушен бе той. Но лидерът на СДС отбеляза, че проблемът в партията всъщност е друг - двете тенденции, които се обсъждат за бъдещето ѝ. \"Правилният път е СДС да се придържа към една по-строга консервативна патриотична линия. Разделението вдясно не е само в Европа, но и в България\", подчерта Лукарски. Той сподели, че в партията се води изострен диалог за бъдещето на организацията, но кое мнение ще надделее - зависи от устава и от това как основният орган вижда нещата, заключи политикът. ", "date": "2018.04.10", "title": "Отново искат оставката на Божидар Лукарски, а той - \"няма лична драма\""}
{"url": "https://www.bgonair.bg/bulgaria/2018-04-10/mazh-otselya-po-chudo-v-zrelishtna-katastrofa-a-dori-ne-tryabvalo-da-shofiraa", "text": "52-годишен мъж се спаси по чудо в зрелищна катастрофа край село Червена вода, Русенско. При проверката на \"Пътна полиция\" обаче се оказа, че той изобщо не е трябвало да бъде зад волана, тъй като е изцяло неизряден като водач. Инцидентът е станал на главния път Русе-Кубрат малко след 13.30 ч. В участък с остри завои шофьорът е изгубил управление над автомобила и е навлязъл в насрещното платно, след което се е ударил челно в дърво. При удара колата е отскочила на 30 метра и се върнала на пътя. Мъжът, който е оцелял по чудо, е бил откаран в болницата за преглед. Пристигналите на място полицаи са установили, че автомобилът е с транзитни номера отпреди две години, а шофьорската книжка на водача е изтекла през 2011 г. За тези нарушения обаче единственото наказание са глоби по 20 лв. Допълнителна проверка е показала, че той е бил и пациент на център за психично здраве. Алкохолната му проба е отрицателна, а причините за катастрофата се изясняват.  ", "date": "2018.04.10", "title": "Мъж оцеля по чудо в зрелищна катастрофа, а дори не трябвало да шофира"}
{"url": "https://www.bgonair.bg/bulgaria/2018-04-10/evropeyskite-ministri-shte-obsazhdat-novi-merki-za-borba-s-mrasniya-vazduh", "text": "Замърсяването на въздуха и възможните решения за защита на човешкото здраве ще обсъждат в София европейските министри на околната среда. Според европейската статистика България е страната-членка с най-замърсен въздух. През миналата година беше осъдена заради системно превишение на нормите за прахови частици. Доклад на Съвета по околната среда показва, че жителите на повечето европейски градове все още са изложени на опасно за здравето замърсяване. А екоактивисти готвят протест пред НДК в защита на Пирин и против строителството в националния парк. ", "date": "2018.04.10", "title": "Европейските министри ще обсъждат нови мерки за борба с мръсния въздух"}
{"url": "https://www.bgonair.bg/bulgaria/2018-04-10/zatvornik-struva-1000-lv-nadziratel-poluchava-800-lv-zaplata", "text": "1000 лв. излиза на държавата месечната издръжка на един затворник у нас. В сумата влизат изхранването му, лекарствата, перилни и почистващи препарати, отопление, ток и вода. Около 7020 са лишените от свобода в България, от тях 840 са осъдени за убийство, което значи, че на месец над 7 млн. лв. отиват за затворниците. За сравнение 800 лв. е средната заплата на надзирател, който реално може да пази и повече от 100 души, пише \"24 часа\". Според надзиратели от софийския затвор на един коридор със стотина лишени от свобода се пада по един охранител, при това невъоръжен. В софийския затвор се оказва, че дневната смяна е от 34 надзиратели, а нощната от 26. Те пазят 725 лишени от свобода. По данни на прокуратурата съотношението през деня е 1:21, а през нощта 1:28. В бургаския затвор положението е още по-тежко. 6-има надзиратели отговарят през нощта за 257 лишени от свобода, а в Стара Загора в тъмната част на денонощието на 10 надзиратели са поверени 418 затворници, като съотношението е 1:30. В тази бройка влизат и периферната и външната охрана, казват обаче служители на софийския затвор.  Цялата статия прочетете в  Снимка: Олег Попов, Bulgaria ON AIR ", "date": "2018.04.10", "title": "Затворник струва 1000 лв., надзирател получава 800 лв. заплата"}
{"url": "https://www.bgonair.bg/bulgaria/2018-04-10/mazh-padna-v-shahta-na-bivsha-mina-i-zagina", "text": "Мъж загина след като падна в шахта на бивша мина, съобщават от Областната дирекция на МВР във Враца. На 9 април униформени и членове на пещерен клуб от Плевен са извадили от шахта на бившата мина \"Плакалница\" трупа на 46-годишен мъж от Згориград. Установено е, че мъжът е паднал в шахтата на 5 април, като в този момент е бил с племенника си, който е подал сигнал на тел. 112, информира  При първоначалния оглед следи от насилие не са установени. Образувано е досъдебно производство.", "date": "2018.04.10", "title": "Мъж падна в шахта на бивша мина и загина"}
{"url": "https://www.bgonair.bg/bulgaria/2018-04-10/borisov-prizova-liderite-na-balkanite-da-ne-badem-egoisti", "text": "Премиерът Бойко Борисов неколкократно призова лидерите на Балканите към разум и мир, за да има просперитет в региона. \"Не бива да бъдем егоисти, нито една от държавите на Балканите, и да си мислим, че даден конфликт ще отмине някоя от нас\", каза той в Мостар, където ще открие Международния икономически панаир. Поканата му е от председателството на Босна и Херцеговина и от сръбския президент Александър Вучич, чиято страна тази година е партньор на изложението. \"За една секунда се троши, 20 години се възстановява\", даде пример българският премиер с мост, който тези дни е бил реконструиран в Мостар. Борисов се обърна към лидерите на Балканите с думите: \"Да проявим разум, последствията ще са само за нас. Който допусне конфликт, ще завлече всички, затова полагаме толкова усилия\", каза още премиерът. Той изтъкна, че Европейският съюз иска мир и просперитет в региона, но проблемите си страните трябва да решат предварително, а не да влязат в Съюза и да очакват решение от Брюксел. \"Президентът Вучич полага огромни усилия, за да продължи процеса, и да запази мира. Истински се надявам, че и колегата в Косово (Хашим Тачи - бел. ред.) ще продължи в същия дух. Тези провокации и конфликти напоследък започват действително да тревожат всички, защото раните са още много пресни\", каза той. Борисов изброи горещите точки на конфликт в момента - Крим, Сирия, Турция, Гърция, Кипър. На пресконференцията сръбският президент Вучич заяви, че България се отнася сериозно и отговорно към ситуацията в региона, а Борисов като премиер на страната, председателстваща ЕС, помага много в този процес. Вучич подчерта, че разговорът е продължил повече от планираното, като най-много са разговаряли по теми, които, както каза Вучич, \"не са приятни и на Борисов, защото макар и да е наш приятел, трябва да слуша за проблемите на Белград и Прищина и на региона, които не са малки\". \"Опитах се да го убедя, че Сърбия ще направи всичко по силите си, така че мирът и стабилността да се съхранят и ще се опитаме да реагираме с търпение на \"запалителните\" изявления, ще се опитаме да намерим решение и компромис за проблемите в региона\", каза Вучич, цитиран от РТС. Всеки конфликт би ни върнал сто години назад, заяви още сръбският президент. Той изтъкна също така, че икономически Сърбия се възстановява, като трета поредна година има бюджетен суфицит.", "date": "2018.04.10", "title": "Борисов призова лидерите на Балканите: Да не бъдем егоисти!"}
{"url": "https://www.bgonair.bg/sutreshen-blok/2018-04-10/prodalzhavame-s-toploto-vreme-gradusite-do-25", "text": "\r\n Първият работен ден ни посреща предимно слънчево, но с временно заоблачаване. Температурите остават с високи, почти летни стойности. Небето над цялата страна е предимно ясно, като едва на места има разкъсана висока облачност.  Така прогнозира времето климатологът на Bulgaria ON AIR Симеон Матев.   \"Особеното в днешния ден са високите максимални температури, които ще стигнат до 25 градуса. През следващите дни също ще бъде топло, предимно слънчево. Месец април до момента върви доста по-топъл от обичайното. Уви, първият компенсационен удар ще дойде в края на седмицата\", подчерта той в \"България сутрин\". По планините става все по-топло, тъй че времето за ски е към своя край, добави Матев. ", "date": "2018.04.10", "title": "Продължаваме с топлото време – градусите до 25!"}
{"url": "https://www.bgonair.bg/sutreshen-blok/2018-04-10/bivsh-sluzheben-premier-zadavat-se-tezhki-vremena-za-upravlyavashtite", "text": "\r\n Бягство от затвора през парадния вход. Издирване на затворниците-бегълци, като към момента без следа. Пореден протест на надзирателите и искане на оставки от страна на опозицията. Това е настоящият политически живот у нас. Докога ще издържи правителството и каква ще бъде цената за \"Борисов 3\"?   \"Редно е министърът на правосъдието да си подаде оставката. Друг е въпросът дали премиерът ще я приеме. Така се прави, за да има отдушник за обществените настроения. Но една оставка не решава проблемите. Късно е да се дават съвети, тъй като нещо ужасно вече се е случило.  В много сфери решаването на проблемите се отлага. Идват тежки времена за управляващите и на Борисов ще му се наложи да вземе радикални мерки\", подчерта бившият служебен премиер проф. Георги Близнашки.  За \"България сутрин\" гостът отбеляза, че засега не виждал реална алтернатива на ГЕРБ, но за да остане Борисов на власт ще трябва да се намерят алтернативни политики на сегашните.   \"Европредседателството е исторически шанс за страната ни. Премиерът правилно насочва вниманието си към международната политика. България се справя добре в тази ситуация. Ние не преследваме строго егоистични интереси, а се опитваме да намерим общобалкански решения. Не трябва да се надценява значението на инфраструктурата\", посочи проф. Близнашки пред Bulgaria ON AIR.", "date": "2018.04.10", "title": "Бивш служебен премиер: Задават се тежки времена за управляващите!"}
{"url": "https://www.bgonair.bg/sutreshen-blok/2018-04-10/sled-byagstvoto-na-zatvornitsite-nadziratelite-na-bunt", "text": "\r\n С накърнена чест и достойнство служителите на затворите възобновяват протестите си. В отворено писмо до премиера Борисов, председателя на парламента, правосъдния министър, главния прокурор и всички партии, работещите в сектор \"Сигурност\" поискаха да се ревизира цялостното отношение към системата на затворите, но не само на думи с празни от съдържание декларации и кухи обещания. Въпреки че в края на месец март правителството отпусна 15 млн. лв. от бюджета за увеличаване на основните месечни възнаграждения в Дирекция \"Изпълнение на наказанията\" и \"Охрана\", от Синдиката на служителите в затворите смятат, че срещу тях се води компроматна война, а случващото се в местата за лишаване от свобода и зачестилите бягства са пряка последица от водената политика по отношение на целия сектор. \n Надзирателите се събират пред Централния софийски затвор в подкрапа на колегите си, които са били на смяна в деня на бягството на двамата опасни рецидивисти преди седмица. \"Настояваме да бъде увеличен броя на надзирателите в местата за лишаване от свобода в цялата страна, които в момента са под санитарния минимум. Също така за доставка на нова, по-модерна техника, с която служителите на затворите да работят, както и изменения в законодателството, за които синдикатът настоява вече 9 години\", каза пред   Ивайло Григоров, член на Синдиката на служителите в затворите. Той коментира още, че именно недостига на техника и служители са довели до бягството на затворниците. \"Срамуваме се, но за съжаление случилото се е олицетворение на държавата\", допълни още Ивайло Григоров. А Министърът на правосъдието Цецка Цачева свиква национално съвещание с участието на всички началници на затвори в страната и с ръководството на Главна дирекция \"Изпълнение на наказанията\". Срещата е насрочена за 13.00 ч. и на нея ще бъдат обсъдени създалото се напрежение в системата и възможни решения на проблемите. ", "date": "2018.04.10", "title": "След бягството на затворниците: Надзирателите на бунт!"}
