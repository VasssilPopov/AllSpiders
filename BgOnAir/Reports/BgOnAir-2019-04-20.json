{"url": "https://www.bgonair.bg/world/2019-04-20/ekoaktivisti-protestirat-v-london-sreshtu-unishtozhenieto", "text": "Нови блокади и гражданско неподчинение в Лондон. За пореден ден еко-активисти протестират на различни места в британската столица. Движението, кръстено \"Бунт срещу унищожението\", призовава политиците за спешни мерки срещу климатичните промени и нулеви въглеродни емисии до 2025 година.  За последната седмица британската полиция е арестувала над 700 души за нарушаване на обществения ред. На 28 от тях са повдигнати обвинения. Харесайте ни във Facebook ", "date": "2019.04.20", "title": "Екоактивисти протестират в Лондон срещу унищожението"}
{"url": "https://www.bgonair.bg/bulgaria/2019-04-20/avtomobil-marka-bmv-ubi-7-godishno-momchentse-v-burgas", "text": "Момче на седем години е починало, след като е било блъснато от лек автомобил марка \"БМВ\" в центъра на Бургас. Инцидентът е станал днес около 12:45 часа на улица \"Константин Фотинов\", съобщиха от полицията. Пред лекия автомобил, управляван от 45-годишен мъж, движещ се в посока храма \"Свети Кирил и Методий\", преминали три деца, едно от които било ударено от калника на автомобила.  След пътно-транспортното произшествие, две от децата са избягали, а водачът на автомобила откарал пострадалото 7-годишно момче в \"УМБАЛ-Бургас\", където въпреки оказаната спешна помощ, то починало. Водачът е тестван с дрегер за алкохол, като пробата е била отрицателна.  \r\nТой е отведен в \"Пътна полиция\" за тестване за употреба на наркотици. Взета му е и кръв за химичен анализ. По случая е образувано досъдебно производство. Харесайте ни във Facebook ", "date": "2019.04.20", "title": "Автомобил марка \"БМВ\" уби 7-годишно момченце в Бургас"}
{"url": "https://www.bgonair.bg/bulgaria/2019-04-20/karakachanov-razporedi-proverka-na-sgradniya-fond-na-armiyata", "text": "Министър Красимир Каракачанов разпореди проверка на състоянието на сградния фонд с отпаднала необходимост за Българската армия, съобщи пресцентърът на Министерството на отбраната. Бившето военно поделение в Хасково, край което стана трагичният инцидент от вчера, е определено като район с отпаднала необходимост за Българската армия през 2001 г. През 2011 г. е установено саморазрушаване на част от сградата. През февруари 2019 г. служители от регионалната структура на Главна дирекция \"Инфраструктура на отбраната\" в гр. Пловдив са направили констативен протокол, въз основа на който министърът на отбраната на 15 март т.г. е издал заповед Р-71 за назначаване на комисия за извършване на оглед за освидетелстване на сградния фонд в района. В заповедта е указан двумесечен срок, в който трябва да се представи протокол за предприемане на последващи действия. Междувременно за участъка на падналата стена директорът на Главна дирекция \"Инфраструктура на отбраната\" издава указания, с които започва събирането на оферти от фирми, за да може да бъде осигурено предварителното събаряне на стената. На 12 април т.г. е подадена една оферта от участник в процедурата, но за завършването на законовата процедура са необходими още две предложения. Във връзка с инцидента министърът на отбраната е разпоредил да бъде извършена проверка на целия сграден фонд с отпаднала необходимост за предприемане на последващи действия за обезопасяване, предаде  . Харесайте ни във Facebook ", "date": "2019.04.20", "title": "Каракачанов разпореди проверка на сградния фонд на армията"}
{"url": "https://www.bgonair.bg/bulgaria/2019-04-20/forumat-bremennost-i-detsko-zdrave-otbelyaza-desetiya-si-yubiley", "text": "\r\n Най-голямото специализирано събитие, посветено на бременността, раждането и грижата за детето, тази година отбелязва своя 10-и юбилей. Форумът, който се организира от водещия здравен сайт  , за пореден път отговоря на най-важните въпроси на бъдещите и настоящи родители и разглежда нови полезни теми. Харесайте ни във Facebook ", "date": "2019.04.20", "title": "Форумът \"Бременност и детско здраве\" отбеляза десетия си юбилей"}
{"url": "https://www.bgonair.bg/bulgaria/2019-04-20/verizhna-katastrofa-zatvori-patya-veliko-tarnovo-sofiya", "text": "Верижна катастрофа с четирима пострадали временно затвори за движение участък от пътя Велико Търново - София, съобщиха от полицията. Сигналът за катастрофата в района на Ново село е подаден около 14:26 часа. По първоначална информация са се ударили 6 леки автомобила. Пострадали са един мъж и три жени. Всички са откарани в Спешната помощ във Велико Търново. В района на катастрофата се извършва оглед. Харесайте ни във Facebook ", "date": "2019.04.20", "title": "Верижна катастрофа затвори пътя Велико Търново - София"}
{"url": "https://www.bgonair.bg/bulgaria/2019-04-20/borisov-napravili-sme-hubavi-parkove-za-da-se-sabirat-bsp-v-tyah", "text": "\r\n \"Направили сме хубави паркове, за да се събират БСП в тях\". Това каза премиерът Бойко Борисов по повод представянето на европейската листа на БСП в столичния Южен парк.  Премиерът отговори и на обвиненията на президента Румен Радев, че антикорупционната комисия е създадена в полза на управляващите. \"Ако нея я нямаше, днес нямаше да го има и скандалът с апартаментите\", заяви Борисов. Харесайте ни във Facebook ", "date": "2019.04.20", "title": "Борисов: Направили сме хубави паркове, за да се събират БСП в тях!"}
{"url": "https://www.bgonair.bg/bulgaria/2019-04-20/bsp-tragvame-na-bitka-za-spravedlivost-i-kam-pobeda-na-evroizborite", "text": "\r\n \"Тръгваме за победа на европейски избори, за предсрочни парламентарни избори, но най-вече тръгваме на битка за справедливост сега - слоганът на нашата кампания\", заяви лидерът на БСП Корнелия Нинова при представянето на кандидатите за евродепутати от листата на коалиция \"БСП за България\". Събитието се състоя на открито на поляната зад музея \"Земята и хората\" в Южния парк в София. Днес българският народ и Европа имат нужда от справедливост, посочи Нинова. \"26 май е важен, за да свалим правителството на ГЕРБ и \"Обединени патриоти\", подкрепяни от ДПС. Нашата победа на европейските избори означава начало на промяната в България\", отбеляза председателят на БСП. Имаме идеите, имаме хора, сега остава да си свършим работата, посочи тя. Нинова отбеляза, че Европа може да повиши доходите ни, ако се преборим за минимална работна заплата и пенсия, за инвестиции и работни места. Водачът на листата на \"БСП за България\" Елена Йончева коментира, че 12 години вървим към Европа, но даже не я доближаваме. Тя посочи, че според Световната банка три са причините - корупция, липса на добро законодателство и липса на предвидимост. \"Битката за Европа е битка за България\", заяви Йончева. Тя отбеляза, че пред нас има два пътя - или да останем в това криминално робство, или да въстанем. \"А ние ще въстанем на 26 май и ще спечелим нашата свобода и достойно място в Европа\", каза Йончева, която беше представена като \"капитан на отбора на победата\". \n Вторият в листата на левицата Петър Витанов отбеляза, че днес е валидна поговорката, че който се роди беден, умира глупав, затова е необходима цялостна промяна в младежката политика. 26 май е денят на тази промяна и в България, и в Европа, заяви той. Четвъртият в листата Иво Христов, досегашен началник на кабинета на президента Румен Радев, коментира, че днешната дата, на която отбелязваме годишнина от Априлското въстание, може би е много добър ден за начало на кампания, която цели пълен обрат в страната. Според него първата стъпка е да надмогнем апатията. Няма българска вътрешнополитическа тема, която да не е европейска, каза Христов. Ако по плажовете край Шабла изплува кокаин, това е проблем с европейската граница, посочи той. Ако стотици хиляди българи заминават на гурбет в чужбина, това е проблем и на Европа, добави Христов. Президентът на Партията на европейските социалисти Сергей Станишев, което е на пето място в листата, отбеляза, че общата кауза на кандидатите за евродепутати от левицата е промяната в България и в Европа. На тези избори ще ни атакуват безмилостно, но ние ще върви с ясна цел - да ги спечелим, за да имаме промяна в България, предсрочни избори и БСП най-сетне да даде надежда на хората за по-добър живот, и за промяна в Европа - следващият председател на ЕК да е от левицата, заяви Станишев. В листата на \"БСП за България\" са още Цветелина Пенкова /заместник-председател на клуб \"Милениум\"/ и финансистът Иван Кръстев, заместник-председателят на БСП Деница Златева, народният представител Румен Гечев, настоящият евродепутат Момчил Неков, журналистът Велизар Енчев, депутатът Димитър Данчев, Тодор Стоилов от Пловдив, народният представител Валери Жаблянов, Мариела Модева - културолог, Десислав Тасков - уролог, автомобилният състезател Крум Дончев и Емил Георгиев - председател на ПК \"Екогласност\". Харесайте ни във Facebook ", "date": "2019.04.20", "title": "БСП: Тръгваме на битка за справедливост и към победа на евроизборите"}
{"url": "https://www.bgonair.bg/bulgaria/2019-04-20/miroslav-pisov-osaden-po-deloto-chorata-se-predade-v-politsiyata", "text": "\r\n Единият полицай от осъдените на 7 години затвор по делото \"Чората\" се предаде доброволно в ранния следобед в полицията. Мирослав Писов, по време на специализираната полицейска операция през 2005 г. е работел като полицай в МВР. Той каза, че получил обаждане на телефона си, че трябва да се яви в полицията, за да бъде задържан и приведен в затвора.  Писов беше категоричен - той и четиримата му колеги Мирослав Писов, Иво Иванов , Борис Механджийски, Георги Калинков и Янко Граховски по време на полицейската акция срещу наркоразпространението и склоняване към проституция тогава са изпълнявали професионалните си задължения и не са причина за смъртта на Ангел Димитров.  Той определи присъдата като абсурдна и политическа. Харесайте ни във Facebook ", "date": "2019.04.20", "title": "Мирослав Писов, осъден по делото \"Чората\" се предаде в полицията"}
{"url": "https://www.bgonair.bg/bulgaria/2019-04-20/vmro-registrira-v-tsik-listata-si-za-evroizborite", "text": "ВМРО регистрира в Централната избирателна комисия листата си за евроизборите, води я Ангел Джамбазки. В листата от гражданската квота са и актьорът и режисьор Андрей Слабаков, както и бившият командир на 61-ва Стрямска механизирана бригада- бригаден генерал Димитър Шивиков.  ВМРО акцентира на миграцията, емигрантите и радикализма за евровота. След внасянето на документите кандидатите за евродепутати от листата на ВМРО се отправиха към паметника на революционерите от Македония, Беломорието и Одринско, където се поклониха пред подвига на героите от Априлската епопея. Харесайте ни във Facebook ", "date": "2019.04.20", "title": "ВМРО регистрира в ЦИК листата си за евроизборите"}
{"url": "https://www.bgonair.bg/brjuksel-1/2019-04-20/koi-byaha-vazhnite-evroresheniya-za-balgariya", "text": "\r\n Кои са най-важните, в това число и за България, решения по време на този мандат на ЕП и ЕК и какво остава за следващия мандат? В седмицата на последната парламентарна сесия преди евроизборите в студиото в Страсбург говорим с четирима български евродепутати - от четирите най-големи политически семейства в Европа - Андрей Ковачев (ЕНП/ГЕРБ), Георги Пирински (С&Д/БСП), Илхан Кючук (АЛДЕ/ДПС), и Ангел Джамбазки (ЕКР/ВМРО).  Трябва ли да се върви към компромис за пакета \"Мобилност\"? Ще има ли европейска агенция със седалище у нас? Кои са националните каузи, по които евродепутатите ни от различните партии бяха единни? Разговорът на Милена Милотинова с четиримата евродепутати за предаването \"Брюксел 1\" - вижте в следващото видео. Харесайте ни във Facebook ", "date": "2019.04.20", "title": "Кои бяха важните еврорешения за България?"}
{"url": "https://www.bgonair.bg/world/2019-04-20/zadarzhaha-dvama-za-ubiystvoto-na-zhurnalistka-v-london-deri", "text": "Арестуваха двама тийнейджъри във връзка с убийството на журналистката и активистка Лира МакКий. 29-годишната жена беше простреляна смъртоносно в четвъртък вечер по време на ожесточени сблъсъци в северно-ирландския град Лондондери.  Тогава ирландски националисти нападнаха органите на реда след извършени обиски. Един от тях стреля срещу полицаите и улучва журналистката.  Двамата задържани са на 18 и 19 години. Северноирландските власти третират случая като терористичен акт, а редица световни лидери осъдиха убийството.  Харесайте ни във Facebook ", "date": "2019.04.20", "title": "Задържаха двама за убийството на журналистка в Лондондери"}
{"url": "https://www.bgonair.bg/bulgaria/2019-04-20/prouchvane-sochi-animatsiyata-e-polezna-i-za-detsa-i-za-vazrastni", "text": "\r\n Събота и неделя е време за семейни забавления. Според ново проучване гледането на анимационни филми може да е не само забавно, а и полезно, особено когато децата ги гледат.  Силвия и седемгодишният ѝ син Алекс са си създали традиция да гледат поне един анимационен филм на ден заедно. Децата имат нужда да почиват и да си развиват въображението.  В изследването са взели участие 107 семейства, като родителите са имали за задача да изгледат с децата си филмче, а след това извадят изводите и поуките заедно. Над 20% от малките зрители казват, че детските филмчета са ги научили да бъдат по-добри с хората. Ползи, оказва се, има и за родителите.  Началото на анимационното изкуство слага френският изобретател Емил Рейно през 1877 г., като използва перфорирана лента с желатинови пластинки за прожекция на своите рисунки.  До днес едва ли има някой, чийто най-запомнящи се моменти от детството да не са повлияни именно от анимацията. Според психолозите освен да отключи детето в нас, анимацията може да ни помогне и да се справяме с някои ежедневни задачи като \"супергерои\". Харесайте ни във Facebook ", "date": "2019.04.20", "title": "Проучване сочи: Анимацията е полезна и за деца, и за възрастни!"}
{"url": "https://www.bgonair.bg/world/2019-04-20/politichesko-shou-predi-izbori-v-ukrayna-poroshenko-sreshtu-zelenski", "text": "\r\n Политически спектакъл преди втория тур на президентските избори в Украйна. Снощи двамата кандидати за поста – досегашният държавен глава Петро Порошенко и комедийният актьор Володимир Зеленски проведоха дебат на олимпийския стадион в Киев. 70 хиляди екзалтирани поддръжници изпълниха трибуните за дългоочаквания двубой, който се проведе на националния стадион. Безпрецедентният в историята на Украйна дебат продължи около час. Политическите аргументи бяха рядкост, а личните нападки – оръжие, използвано и от двамата кандидати. В една от редките паузи между словесните атаки двамата кандидати коленичиха, за да отдадат почит на загиналите войници в конфликта в Източна Украйна. Малцина от избирателите обаче са впечатлени от мача-дебат.  Гласоподавателите са разочаровани от дебата, тъй като го определят като шоу, а не като политически градивно събитие. Мачът между Порошенко и Зеленски обаче изглежда предрешен. Абсолютният дебютант в политиката Зеленски води с над 70 процента в социологическите проучвания. Причината – разочарованието от ширещата се корупция, спада в стандарта на живот и патовата ситуация в конфликта със сепаратистите в Източна Украйна. Харесайте ни във Facebook ", "date": "2019.04.20", "title": "Политическо шоу преди избори в Украйна: Порошенко срещу Зеленски"}
{"url": "https://www.bgonair.bg/world/2019-04-20/hilyadi-izlyazoha-na-miting-v-belgrad-v-podkrepa-na-vuchich", "text": "Многохиляден митинг в подкрепа на сръбския президент Алескандър Вучич. Стотици автобуси докараха хора от цялата страна в Белград за финала на неговата кампания, наречена \"Бъдещето на Сърбия\". Вчерашната демонстрация се проведе в контекста на регулярните антиправителствени протести на опозицията.  Според анализатори целта на Вучич е да демонстрира, че се ползва от подкрепата на народа, преди да подпише споразумение за нормализиране на отношенията с Косово.  По непотвърдена информация обаче една част от хората са били принудени да излязат на митинга. Харесайте ни във Facebook ", "date": "2019.04.20", "title": "Хиляди излязоха на митинг в Белград в подкрепа на Вучич"}
{"url": "https://www.bgonair.bg/world/2019-04-20/za-parvi-pat-ot-deset-godini-nasam-prodavat-kazino-na-prestizhnata-ivitsa-v-las-vegas", "text": "Blackstone очевидно търси купувач за Cosmopolitan Casino в Лас Вегас. За тази цел частната инвестиционна компания е възложила на Deutsche Bank да търси партньор за сделката, пише германският Handelsblatt. Заедно с инвестиционната банка PJT Partners банкерите от Франкфурт ще проучват продажба или други стратегически възможности. В случая не липсва ирония, че тъкмо Deutsche Bank получава тази поръчка. В крайна сметка Cosmopolitan навремето принадлежеше на банката, след като във финансовата криза строител на недвижими имоти не можеше да обслужва заемите си към германския кредитор. Банката не коментира темата. През годините банката похарчи близо 4 млрд. долара за изграждането и експлоатацията на модерния комплекс, който включва хотел, ресторанти и клубове. През 2014 г. банката най-накрая продаде Cosmopolitan на Blackstone за 1,7 млрд. долара. Според браншови оценки холдинговата компания може да изисква два пъти повече пари за комплекса. За пръв път от десет години се продава казино на престижната ивица в Лас Вегас, предаде  .  Сред спряганите за заинтересовани страни са утвърдени казино оператори като MGM и Wynn, или Asian Genting Group от Малайзия. Blackstone управляваше Cosmopolitan като независимо казино. Който интегрира сградата в съществуваща мрежа, може да спести допълнителни разходи. Хотелът е сред най-скъпите в Лас Вегас със средни цени от 330 долара на вечер. Харесайте ни във Facebook ", "date": "2019.04.20", "title": "За първи път от десет години насам продават казино на престижната ивица в Лас Вегас"}
{"url": "https://www.bgonair.bg/bulgaria/2019-04-20/poredno-vechno-derbi-poredni-promeni-na-dvizhenieto-v-sofiya", "text": "Промени в движението в центъра на София, заради дербито ЦСКА - \"Левски\".  До 22:00 ч. са забранени престоят и паркирането на автомобили при сектор \"Г\" на националния стадион, а от 15:00 ч. до 22:00 ч. и на моста пред стадиона, както и на улица \"Генерал Гурко\" между булевард \"Евлоги и Христо Георгиеви\" и булевард \"Васил Левски\".  От 16:00 ч. до края на футболната среща, само при необходимост, полицията може да въведе и още забрани по околните улици и булеварди. Харесайте ни във Facebook ", "date": "2019.04.20", "title": "Поредно \"вечно дерби\" - поредни промени на движението в София"}
{"url": "https://www.bgonair.bg/bulgaria/2019-04-20/lazarkite-peyat-za-zdrave-i-bereket-praznik-e", "text": "На днешния ден Православната църква отбелязва църковния празник Лазаровден, който винаги е в последната събота преди Великден. В календара на християнската църква празникът е свързан с един от най-вълнуващите евангелски сюжети - с възкресението на Лазар, живял в град Витания, близо до Йерусалим. Според евангелието, когато Спасителят е в земите отвъд река Йордан, Лазар се разболява и умира. Когато месията се връща, възкресява покойника на четвъртия ден от неговото погребение в знак на благодарност за проявеното от него гостоприемство. Според средновековни ръкописи Лазар живее още 30 години в строг пост и въздържание и е провъзгласен за първи епископ на град Китион на остров Кипър, разказва  . В българската традиция Лазаровден е празник на нивите и горите, но и празник на момичетата, които лазаруват. Вярвало се е, че мома, която не е лазарувала, не може да се омъжи. Затова е било задължително всяко момиче от селото да лазарува. Още в средата на Великденския пост се събират девойки при някоя възрастна опитна жена и започват да разучават лазарските песни, които винаги са свързани някакво благопожелание - за берекет, за добра женитба, добра сполука. След това в събота на Лазаровден момичетата тръгват от къщата на своята водачка и обикалят цялото село. Когато влязат в някоя къща, те играят специален танц - \"буенек\", потропват по земята, за да предизвикат плодородието. Посрещани са с много любов и радост от всички стопани, дарявани са със сурови бели яйца, брашно и различни други хранителни продукти и са изпращани с благопожелания, защото къща, в която е лазарувано, ще бъде щастлива и споходена от късмет. Ако там има мома или ерген, те ще имат сполучлива женитба, а занаятът на стопаните ще просперира.  В Източните Родопи е познато лазаруване със специално изработена кукла. Преди празника момите се събират в дома на дете сираче и приготвят сами една кукла от кръстачка,  която наричат с името Лазар. Независимо че носи мъжко име, тя е облечена с невестински дрехи и това е символът на празника - преходът, необходим за възкръсването на природата, за  продължаването на природния цикъл, за възстановяването на плодородието, на посевите. На Лазаровден имен ден празнуват: Лазар, Лазо, Лъчезар. Харесайте ни във Facebook ", "date": "2019.04.20", "title": "Лазарките пеят за здраве и берекет: Празник е!"}
{"url": "https://www.bgonair.bg/familno/2019-04-20/destinatsiyata-na-familna-ekskurziya-e-o-bali", "text": "В рубриката \"Фамилна екскурзия\" ви отвежда на екзотичния остров Бали. Това е кътче от приказките, всичко там притежава яркост, а животът е наситен от цветове, аромати и звуци.  Всяка минута пулсира, защото бива изживяна пълноценно. На острова има 6 вулкана и над 280 вида птици, включително застрашения от изчезване балийски скорец. Още епизоди на \"Фамилно\" може да намерите  Харесайте ни във Facebook ", "date": "2019.04.20", "title": "Дестинацията на \"Фамилна екскурзия\" е о. Бали"}
{"url": "https://www.bgonair.bg/bulgaria/2019-04-20/imalo-zapoved-za-butane-na-stenata-koyato-umi-mazh-v-haskovo", "text": "\r\n Имало заповед от 15 март за събарянето на стената, която снощи уби човек в Хасково.  Това заяви вицепремиерът и министър на отбраната Красимир Каракачанов по повод вчерашното срутване на стена на бивше военно поделение.  По думите му случаят е \"Малшанс и трагичен инцидент\". Стената рухна снощи около 18:30 ч. по време на по-силен порив на вятъра. Загиналият мъж се е движел по тротоара, когато стената се е срутила. Харесайте ни във Facebook ", "date": "2019.04.20", "title": "Имало заповед за бутане на стената, която уби мъж в Хасково"}
{"url": "https://www.bgonair.bg/bulgaria/2019-04-20/dvama-zaginaha-pri-samoletna-katastrofa-kray-plovdiv", "text": "\r\n Двама души са загинали, след като малък частен самолет е паднал в района на стадиона на пловдивското село Оризари, съобщиха от полицията.  Сигналът за инцидента е получен в 10:20 часа. Все още не е ясна причината за трагедията. Едната от жертвите е пилотът, за другата все още няма информация.  Районът е отцепен. На място са разследващи, полиция и пожарна. Според очевидци крилото на машината се е отчупило във въздуха. Основният пилот сам е конструирал самолета. По информация на Bulgaria ON AIR той е със сериозен опит.  На стадиона било планирано за днес състезание с дронове. Наградата за победителя била обиколка с въпросния разбил се самолет. Стефан Василски, собственик на летището в Белозем и самолета, е направил непланиран полет, с цел да покаже машината пред състезателите. Самолетът се разбива в дигата на реката край с. Оризари. Заедно с Василски загива и 18-годишният Виктор Алмански, който се учел да пилотира. Харесайте ни във Facebook ", "date": "2019.04.20", "title": "Двама загинаха при самолетна катастрофа край Пловдив"}
{"url": "https://www.bgonair.bg/familno/2019-04-20/familna-kuhnya-pokazva-kakvo-obyadvat-v-ungariya", "text": "\r\n В рубриката \"Фамилна кухня\" репортерът Асен Манасиев отива на обяд в Унгария. Традиционните унгарски блюда са плътни, пикантни и богати на аромати.  Червеният пипер, чушките, чесънът и лукът са навсякъде. Вкусовете са основани на стари традиции по отношение на подправките и методите на приготвяне.  Ако искате да възпроизведете съвсем точно автентичните унгарски вкусове, няма да минете без свинска мас, унгарски червен пипер (паприка), чушки и домати. Още епизоди на \"Фамилно\" може да намерите  Харесайте ни във Facebook ", "date": "2019.04.20", "title": "\"Фамилна кухня\" показва какво обядват в Унгария"}
{"url": "https://www.bgonair.bg/familno/2019-04-20/v-rubrikata-domashen-lyubimets-govorim-za-servala", "text": "\r\n Асен Манасиев ще ви разкаже за една дива котка, която се нарича сервал. Голямата популярност на тази красавица идва от факта, че независимо от дивия си характер, тя може да стане много гальовен домашен любимец. Още епизоди на \"Фамилно\" може да намерите  Харесайте ни във Facebook ", "date": "2019.04.20", "title": "В рубриката \"Домашен любимец\" говорим за сервала"}
{"url": "https://www.bgonair.bg/bulgaria/2019-04-20/petimata-politsai-po-deloto-chorata-poluchiha-7-godini-zatvor", "text": "\r\n Върховният касационен съд осъди на 7 години затвор петимата полицаи от Благоевград обвинени за смъртта на Ангел Димитров – Чората. Присъдата за единия от тях - Борис Механджийски - вече е приведена в изпълнение. Другите все още не са задържани. Единият от тях живее със семейството си в Германия. Припомняме, че това развитие идва 14 години след акция \"Респект\" и година след прекратяването на делото по давност. Петимата полицаи по това време Мирослав Писов, Иво Иванов, Борис Механджийски, Георги Калинков и Янко Граховски участват в акция \"Респек\", която се провежда на територията на Благоевград. При нея е задържан Ангел Димитров- Чората , срещу когото е имало информация, че участва в наркоразпространение и склонява момичета за проституция. При задържането си Чората умира, като първоначалната версия е, че причинна за това е инфаркт. По-късно обаче полицаите са обвинени, че умишлено са причинили смъртта му. Последваха години на съдебни дела срещу полицаите.  В късния следобед вчера единият от бившите полицаи Борис Механджийски е приведен в затвора. Останалите двама от общо петимата Мирослав Писов и Георги Калинков рано тази сутрин все още бяха в Благоевград. Кога ще бъдат приведени в затвора останалите обвинени по делото \"Чората\" засега не е ясно. От семейството на починалия Ангел Димитров отказаха коментар. Харесайте ни във Facebook ", "date": "2019.04.20", "title": "Петимата полицаи по делото \"Чората\" получиха 7 години затвор"}
{"url": "https://www.bgonair.bg/bulgaria/2019-04-20/chernomorets-na-protest-za-prodazhbata-na-voennite-podeleniya-na-chervenka", "text": "\r\n Протест на жителите на Черноморец. Недоволството е срещу решението на Министерството на отбраната да продаде земите на бившите военни поделения на полуостров Червенка. Местните настояват за реституция, тъй като преди повече от 20 години земите им са отнети за нуждите на отбраната.  Става въпрос за близо 173 декара с 20 сгради. Харесайте ни във Facebook ", "date": "2019.04.20", "title": "Черноморец на протест за продажбата на военните поделения на Червенка"}
{"url": "https://www.bgonair.bg/familno/2019-04-20/rubrikata-familno-darvo-predstavya-ralf-fayns", "text": "\r\n В рубриката \"Фамилно дърво\" ще ви разкажем за Ралф Файнс. Лошият Волдемор от \"Хари Потър\", който всъщност е и \"Английски пациент\", както и Хийтклиф от \"Брулени Хълмове\".  Да не говорим за великолепната му роля на нацист в \"Списъкът на Шиндлер\". Представяме ви един от най-добрите английски актьори на нашето време. Още епизоди на \"Фамилно\" може да намерите  Харесайте ни във Facebook ", "date": "2019.04.20", "title": "Рубриката \"Фамилно дърво\" представя Ралф Файнс"}
