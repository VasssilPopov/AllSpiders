{"url": "https://www.bgonair.bg/bulgaria/2018-02-04/registriraha-leko-zemetresenie-v-chirpan-tazi-nosht", "text": "Леко земетресение е регистрирано малко след 3 ч. тази нощ в близост до Чирпан. Епицентърът му е бил югозападна от Чирпан между селата Плодовитово и Градина. Трусът е бил с магнитуд 2 по скалата на Рихтер, но с дълбочина близо 6 км. Няма данни за материални щети.", "date": "2018.02.04", "title": "Регистрираха леко земетресение в Чирпан тази нощ"}
{"url": "https://www.bgonair.bg/bulgaria/2018-02-04/loshoto-vreme-prenasochi-reditsa-poleti", "text": "Лошото време и бурният вятър на Балканите станаха причина за пренасочването на редица самолетни полети. Самолет на нискотарифна авиокомпания, пътуващ от Стокхолм за Подгорица, е трябвало да бъде пренасочен към София. Самолетът е трябвало да кацне около 20 ч. местно време, но докато е кръжал известно време над пистата е бил ударен гръм и е кацнал с час по-късно. Друг самолет на същата авиокомпания, изпълняващ полет от Лондон до София, е трябвало да кацне в 22 ч. българско време, но след два неуспешни опита се е пренасочил към Букурещ. Пътниците са извозени до София с автобус, а в момента обстановката на летището е нормално и самолетите кацат безпрепятствено.", "date": "2018.02.04", "title": "Лошото време пренасочи редица полети"}
{"url": "https://www.bgonair.bg/bulgaria/2018-02-04/trima-zaginaha-pri-tezhka-katastrofa-na-hainboaz", "text": "Тежък пътен инцидент затвори Прохода на републиката. Трима души загинаха в тежка катастрофа между ТИР и лек автомобил, а едно дете е откарано в болница в Стара Загора.  Сигналът за пътния инцидент е получен малко след 13:00 часа, след като колата и ТИР с турска регистрация се сблъскали челно в участъка между Гурково и Велико Търново.  Причините за катастрофата се изясняват, а леките автомобили се отклоняват през град Шипка, докато тежкотоварните се спират на паркинг. Предстои да бъдат изяснени причините за катастрофата.", "date": "2018.02.04", "title": "Трима загинаха при тежка катастрофа на Хаинбоаз"}
{"url": "https://www.bgonair.bg/world/2018-02-04/nov-tezhak-vlakov-intsident-v-sasht", "text": "Тежък железопътен инцидент в Съединените щати. Пътнически влак със 147 души се сблъска с товарен влак в Южна Каролина. Двама души са загинали, а десетки са ранени. На мястото на инцидента са пристигнали екипи на пожарната и спешна помощ. Предни дни един човек загина, а друг бе тежко ранен, след като влак се сблъска с камион за боклук отново в САЩ. Тогава отново имаше ранени, а шофьорът на камиона загина. Снимка: Архив", "date": "2018.02.04", "title": "Нов тежък влаков инцидент в САЩ"}
{"url": "https://www.bgonair.bg/bulgaria/2018-02-04/privarzhenitsi-na-kmeta-na-septemvri-s-poreden-protest", "text": "Нов протест в защита на кмета на Община Септември Марин Рачев, който преди дни беше задържан по обвинение в безстопанственост, а след това освободен от ареста срещу парична гаранция. Привържениците и симпатизанти на Марин Рачев се събраха, за да блокират разклона край село Варвара в посока Велинград. Протестиращите поискаха да отпадне паричната гаранция от 250 хил. лева и обявиха, че са готови да събират пари, за да бъде платена огромната сума, която кметът на Септември трябва да внесе. Те протестират и срещу иззетата компютърна техника от сградата на общината, което според тях парализира работата на администрацията.", "date": "2018.02.04", "title": "Привърженици на кмета на Септември с пореден протест"}
{"url": "https://www.bgonair.bg/world/2018-02-04/snyag-zatrupa-moskva-vze-zhertva-i-rani-dvama", "text": "Жълт код за обилен снеговалеж е обявен в Москва. Лошото време вече взе една жертва, а други двама са пострадали от паднало дърво. То е прекъснало и електроподаването. По последни данни снегът е повалил над 300 дървета. А над 5000 души в руската столица са без ток. Общо в цялата страна без електричество са близо 20 хил. души. Очаква се ситуацията да се усложни, тъй като снеговалежът е придружен от бурен вятър с пориви от 20 метра в секунда. За последните 24 часа снежната покривка в Москва се е увеличила от 32 до 42 сантиметра, което е рекордно количество за февруари.", "date": "2018.02.04", "title": "Сняг затрупа Москва, взе жертва и рани двама"}
{"url": "https://www.bgonair.bg/world/2018-02-04/siriyski-buntovnitsi-svaliha-ruski-voenen-samolet", "text": "Сирийски бунтовници свалиха руски военен самолет в провинция Идлиб, където правителствените сили и съюзниците им провеждат офанзива, подкрепена от интензивни въздушни удари. Пилотът се е приземил жив, но по-късно е бил застрелян, след като е оказал съпротива при опит да бъде пленен. Смята се, че самолетът е бил свален с ракета. Москва отвърна на удара - руски военни проведоха масирана атака в района където е бил свален самолетът. Ликвидирани са най-малко 30 терористи.", "date": "2018.02.04", "title": "Сирийски бунтовници свалиха руски военен самолет"}
{"url": "https://www.bgonair.bg/bulgaria/2018-02-04/svetiyat-sinod-izbra-episkop-daniil-za-vidinski-mitropolit", "text": "\r\n Епископ Даниил е новият Видински митрополит. Името му беше обявено от Българския патриарх и Софийски митрополит Неофит. Избраният за Видински митрополит Даниил каза, че отива във Видин с радост и че очаква да започне своята работа. В съревнованието за епархийския престол беше и Мелнишкият епископ Герасим. Той ще остане на длъжността главен секретар на Светия Синод. Изборът на нов Видински митрополит започна в 8 ч. сутринта с утринна служба, продължи със света Литургия, а след това митрополитите гласуваха за нов архиерей. 11 от всички гласуваха за Даниил, а само двама дадоха своя глас за Гераасим. Докато гласуването в параклиса на Светия Синод протичаше, двамата кандидат-митрополити се молеха пред олтара в храма \"Св. Александър Невски\", предаде репортер на Bulgaria ON AIR. Точно в 12 часа изборът бе приветстван от Българския патриарх Неофит.", "date": "2018.02.04", "title": "Светият Синод избра епископ Даниил за Видински митрополит"}
{"url": "https://www.bgonair.bg/world/2018-02-04/polovinata-makedontsi-sa-saglasni-s-promyana-na-imeto-na-stranata", "text": "Македонските граждани подкрепят търсенето на решение на спора с Гърция за името, с цел страната да влезе по-бързо в ЕС и НАТО, показват резултатите от телефонна анкета, съобщава агенция МИА. Подкрепа за изцяло променено име са изразили около 30% от анкетираните македонци, 20% са за частична смяна. Според по-голямата част от отговорите обаче, с промяната на името ще се промени и идентичността, а 35% не са съгласни с това мнение, предаде БНР. В последните седмици правителството води интензивни преговори за името на Македония и очакванията бяха, че намирането на решение на продължаващия повече от две десетилетия спор е на финалната права.  Снимка: Олег Попов (Bulgaria ON AIR)", "date": "2018.02.04", "title": "Половината македонци са съгласни с промяна на името на страната"}
{"url": "https://www.bgonair.bg/world/2018-02-04/iran-yadrenata-strategiya-na-sasht-doblizhava-sveta-do-unishtozhenie", "text": "Новата ядрена стратегия на САЩ, обявена в петък, доближава света до унищожение. Това е заявил иранският външен министър Мохамад Джавад, цитиран от АФП. В Twitter първият дипломат на Иран заявява, че стратегията на САЩ за ядрените оръжия противоречи на Договора за неразпространението им и доближава човечеството до унищожение, пише \"Фокус\". Според договора за неразпространение на ядрените оръжия, всички участващи страни се задължават в най-ранната възможна дата да постигнат прекратяване на надпреварата за ядрено въоръжаване и да работят за денуклеаризация.", "date": "2018.02.04", "title": "Иран: Ядрената стратегия на САЩ доближава света до унищожение"}
{"url": "https://www.bgonair.bg/bulgaria/2018-02-04/sled-leko-uporstvo-terez-i-masud-tragnaha-na-pat-kam-noviya-si-dom", "text": "\r\n \n Лъвчетата Терез и Масуд заминаха към спасителния центъра на международната организация \"Четири лапи\" в Холандия. Това се случва, след като бяха изведени от зоопарка в Разград, където нямаха подходящи условия за живот. Първоначално двете лъвчета не искаха да влязат в клетката за транспортиране, но след като с тях влезе жената, която близо половин година се грижеше за тях в столичния зоопарк, Терез и Масуд се успокоиха и пристъпиха във временния си дом. Те ще пътуват 30 часа до Холандия, а там ще получат грижи от зооексперти в спасителен център, докато станат самостоятелни. След това ще бъдат прехвърлени в убежището за лъвове в Южна Африка, където ще бъдат лекувани. ", "date": "2018.02.04", "title": "След леко упорство: Терез и Масуд тръгнаха на път към новия си дом"}
{"url": "https://www.bgonair.bg/world/2018-02-04/500-hil-dushi-podkrepiha-putin-i-ruskite-sportisti", "text": "Над половин милион души се събраха вчера на митинги из цяла Русия, за да подкрепят кандидатурата на Владимир Путин за президентските избори следващия месец.  Демонстрантите показаха съпричастност със руските спортисти, на които бяха наложение санкции. Те ще участват на Олимпийски игри в Пьонгчанг, но не от името на своята страна и без правото да издигнат руския флаг. Санкциите бяха наложени от Международния олимпийски комитет след разкриването на схема за системно приемане на допинг от атлетите с държавна помощ. Демонстрациите започнаха с концерт \"Русия в моето сърце\", с изпълнения на руски народни песни и военни маршове.", "date": "2018.02.04", "title": "500 хил. души подкрепиха Путин и руските спортисти"}
{"url": "https://www.bgonair.bg/reportazhi/2018-02-04/stotitsi-hilyadi-gartsi-na-protest-zaradi-imeto-na-makedoniya", "text": "\r\n Стотици хиляди гърци излязоха на протест в Атина за името на Македония. Предварителните очаквания бяха да се съберат около 1 млн. души. Демонстрацията се провежда при изключително засилени мерки за сигурност. 19 хил. полицаи охраняват събитието, което представлява почти целият състав на полицията в района на Атина. Демонстрацията се провежда на площад \"Синтагма\" пред парламента. Разположени са множество заграждения, а централните улици в Атина са отцепени. Близо до протеста ще се проведе и контрапротест. Демонстрацията е под надслов \"Македония е Гърция\". Организаторите се надявам правителството да чуе гласа на хората, които се противопоставят \"Македония\" да присъства в името на северната им съседка.", "date": "2018.02.04", "title": "Стотици хиляди гърци на протест заради името на Македония"}
{"url": "https://www.bgonair.bg/bulgaria/2018-02-04/minimalno-poevtinyavane-na-hranite", "text": "Индексът на тържищните цени, който отразява цените на хранителните стоки на едро, се понижи тази седмица с 0,62 процента до 1,462 пункта, отчита Държавната комисия по стоковите борси и тържищата, пише  . Доматите поевтиняха в първите дни на февруари с 8,7 на сто и се продават по 1,47 лева за килограм. Краставиците от внос поскъпват с 0,5 на сто, до 1,89 лева средно за килограм. Картофите се търгуват по 0,63 лева за килограм на едро. Цената на морковите се повишава с 4,1 на сто до 0,71 лева, а зелето поевтинява с 9,3 на сто и се търгува по 0,49 лв./кг на едро. Ябълките поскъпват със 3,8 на сто и се продават по 1,37 лв./кг. в края на седмицата. Цената на лимоните се повиши с 2,3 процента до 2,18 лева. Портокалите поевтиняват с 5,3 на сто до 1,24 лева за килограм. Мандарините поскъпват с 4,2 и се продават по 1,75 лв./кг. Кравето сирене поскъпва с 3,1 на сто до 6,04 лв./кг; кашкавалът, тип \"Витоша\", се търгува по 11,92 лв./кг., а олиото се купува по 1,94 лева за литър. Каймата поевтинява с две стотинки и се търгува по 4,83 лева за килограм. Цената на пакетче краве масло от 125 грама се понижава с 0,2 на сто до 2,33 лева. Пилешкото замразено месо поскъпва с 2,6 на сто и се продава по 4,02 лева за килограм на едро. Захарта се търгува по 1,22 лв./кг, а брашното, тип \"500\" - по 0,79 лева за килограм. Зрелият фасул се купува средно по 3,27 лв./кг. Яйцата се продават по 0,24 лева за брой. Снимка: Pixabay.com", "date": "2018.02.04", "title": "Минимално поевтиняване на храните"}
{"url": "https://www.bgonair.bg/bulgaria/2018-02-04/sinodat-prizna-za-legitimni-izborite-za-nov-vidinski-mitropolit", "text": "Под скандиранията на протестиращи Светият Синод прие за легитимни изборите за нов Видински митрополит. Окончателното решение ще бъде днес. Докато митрополитите разглеждаха документите от епархийските избори във Видин от миналата седмица, под прозорците на Светия Синод се събраха две групи от хора - едните в очакване, че днес ще се избира владика, а другите бяха против излъчените кандидати. Втората група подкрепи неуспелия кандидат за Видински митрополит - епископ Поликарп. В подкрепа на Поликарп се обявиха и миряни и от пловдивското село Рогош, тъй като там преди дни той направил направил служба. Видински митрополит ще бъде избран между епископите Даниил и Григорий.", "date": "2018.02.04", "title": "Синодът призна за легитимни изборите за нов Видински митрополит"}
{"url": "https://www.bgonair.bg/bulgaria/2018-02-04/nay-vetrovito-i-nay-dazhdovno-shte-e-v-yugoiztochna-balgariya", "text": "Най-ветровито, а и най-дъждовно ще е времето днес в Югоизточна България, където остава предупреждение от първа степен. Ще духа до умерен, в Дунавската равнина временно силен, запад-северозападен вятър, с който ще продължи да нахлува студен въздух. Преди обяд в Югоизточна България все още вятърът ще е силен от юг-югозапад. От северозапад валежите постепенно ще започнат да спират, а след обяд и облачността ще се разкъса, прогнозират синоптиците от НИМХ към БАН. В Източните Родопи и Югоизточна България валежите ще са значителни и ще спрат едва през нощта срещу понеделник. Над Черноморието ще бъде облачно с валежи от дъжд. Ще духа до умерен запад-северозападен вятър, но преди обяд по южното крайбрежие все още вятърът ще е силен от юг-югозапад Над планините ще бъде облачно с валежи от сняг, в Родопите от дъжд и сняг, но след обяд от северозапад валежите ще започнат да спират. Ще духа силен запад-северозападен вятър, с който ще нахлува студен въздух, но през деня ще отслабне до умерен. Снимка: Pixabay.com", "date": "2018.02.04", "title": "Най-ветровито и най-дъждовно ще е в Югоизточна България"}
{"url": "https://www.bgonair.bg/bulgaria/2018-02-04/zaradi-loshoto-vreme-5000-abonati-na-chez-ostanaha-bez-tok", "text": "Около 5 000 абоната в Западна България продължават да бъдат с нарушено електрозахранване заради силния вятър през изминалото денонощие,съобщиха от пресцентъра на ЧЕЗ. 2 600 от тях са в област Благоевград, 2 100 в Софийска област, а около 400 в София-град. Екипите на ЧЕЗ работят по отстраняване на проблемите.  Скъсани кабели има само там, където са паднали дървета.", "date": "2018.02.04", "title": "Заради лошото време: 5000 абоната на ЧЕЗ останаха без ток"}
{"url": "https://www.bgonair.bg/bulgaria/2018-02-04/vratsa-postrada-nay-seriozno-ot-uraganniya-vyatar", "text": "\r\n Враца обаче е сред най-сериозно пострадалите градове след бурния вятър вчера. Днес продължава разчистването на десетките паднали дървета. Една от най-пострадалите сгради е тази на театъра - там са счупени стъклата на цялата фасада, а финансовата стойност на щетите тепърва ще се изчислява. През последното денонощие са получени повече от 80 сигнала. От общината ще покриват щетите на социално слаби хора, които не могат да си позволят това.  ", "date": "2018.02.04", "title": "Враца пострада най-сериозно от бурния вятър"}
