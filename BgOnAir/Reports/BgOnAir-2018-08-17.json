{"url": "https://www.bgonair.bg/world/2018-08-17/ot-vashington-oshte-sanktsii-za-turtsiya-ako-ne-osvobodi-amerikanskiya-pastor", "text": "Вашингтон заплаши Анкара с нови икономически санкции, ако Турция не освободи задържания американски пастор.  Андрю Брансън беше задържан в югоизточната ни съседка преди близо 2 години и в момента е под домашен арест, заради обвинения в терористична дейност.  Отказът на турските власти да го освободят предизвика ескалация на напрежението между Анкара и Вашингтон.  Тази нощ Доналд Тръмп обвини Турция, че \"се е възползвала от Съединените щати в продължение на много години\".  Снощи американският министър на финансите заяви, че страната му е подготвила още санкции, в случай че Анкара не промени решението си.  Президентът Реджеп Ердоган засега отказва да действа под американски натиск. Турската лира обаче продължава да спада.", "date": "2018.08.17", "title": "От Вашингтон: Още санкции за Турция, ако не освободи американския пастор"}
{"url": "https://www.bgonair.bg/world/2018-08-17/bezrazborna-strelba-v-iztochna-turtsiya-dvama-turski-imami-sa-ubiti", "text": "Двама турски имами са били убити, а четирима са ранени след безразборна стрелба в Източна Турция.  Нападението е станало по време на заседание на местното мюфтийство, а стрелецът е негов служител.  Той е успял да избяга и се издирва от полицията. Мотивите за действията му са неизвестни.", "date": "2018.08.17", "title": "Безразборна стрелба в Източна Турция, двама турски имами са убити"}
{"url": "https://www.bgonair.bg/bulgaria/2018-08-17/poroy-zalya-v-tarnovo-stalbishtata-v-tsentara-se-prevarnaha-vav-vodopadi", "text": "Порой заля Велико Търново тази вечер. Буквално за няколко минути улиците в града се превърнаха в реки, а на много места отводнителните шахти не успяха да поемат огромното количество вода.  На някои от възловите кръстовища и улици в града се образуваха задръствания, тъй като водата достигаше над гумите на колите.  Стълбища в централната част буквално се превърнаха във водопади. В няколко села в района на Велико Търново електричеството е прекъснато.  Силният дъжд, придружен с ураганен вятър и гръмотевици, нанесе сериозни щети и в Горна Оряховица. В пожарната са постъпили десетки сигнали за наводнени къщи и мазета.", "date": "2018.08.17", "title": "Порой заля В. Търново, стълбищата в центъра се превърнаха във водопади!"}
{"url": "https://www.bgonair.bg/world/2018-08-17/avtobus-katastrofira-v-germaniya-16-dushi-sa-raneni", "text": "16 души са пострадали след като автобус се е преобърнал в канавка на магистрала в Североизточна Германия.  Инцидентът е станал край град Росток. Осем от ранените са в тежко състояние.  Засега причината за катастрофата не е ясна, но се знае, че в нея не са участвали други превозни средства.  Алкохолната проба на шофьора е отрицателна.  Автобусът е пътувал от Стокхолм към Берлин с 57 души, сред които двамата шофьори.  Според полицията пътниците са от общо 22 държави. Засега не се съобщава за пострадали българи.  Магистралата в посока Берлин остана затворена за часове.", "date": "2018.08.17", "title": "Автобус катастрофира в Германия, 16 души са ранени"}
{"url": "https://www.bgonair.bg/world/2018-08-17/na-fona-na-srutiliya-se-viadukt-plamna-biznes-sgrada-kray-genua", "text": "Малък пожар избухна близо до рухналия мост край Генуа. По последни данни е пламнала една от бизнес сградите в района.  Огънят бързо е овладян. Най-малко 38 души загинаха, след като виадуктът \"Моранди\" се срина във вторник.  Спасителните екипи продължават да издирват оцелели под отломките. Около 20 души остават в неизвестност.", "date": "2018.08.17", "title": "На фона на срутилия се виадукт - пламна бизнес сграда край Генуа"}
{"url": "https://www.bgonair.bg/world/2018-08-17/samolet-izleze-ot-pistata-v-manila-dokato-se-opitvashe-da-izleti", "text": "Инцидент във въздуха над във филипинската столица Манила. Пътнически самолет излезе от пистата, докато се опитваше да излети.  За щастие, няма пострадали. Според ръководството на летището причината за инцидента е проливният дъжд в града.", "date": "2018.08.17", "title": "Самолет излезе от пистата в Манила, докато се опитваше да излети"}
{"url": "https://www.bgonair.bg/world/2018-08-17/otmenen-e-grandiozniyat-parad-na-veteranite-v-sasht-pozhelanie-na-tramp", "text": "Отменен е военният парад на ветераните в Съединените щати, планиран по желание на Доналд Тръмп. Това заяви говорител на Пентагона.  Празненството ще се състои през 2019 година. Държавният глава поиска да бъде организиран военен парад във Вашингтон, след като остана впечатлен от парада за Деня на Бастилията във Франция и пожела - \"Съединените щати да го надминат“.  Според първоначални изчисления подобно празненство ще струва над 90 милиона долара. Официална причина за решението на Белия дом не се посочва.", "date": "2018.08.17", "title": "Отменен е грандиозният парад на ветераните в САЩ, пожелание на Тръмп"}
{"url": "https://www.bgonair.bg/world/2018-08-17/sled-falshiv-signal-za-bomba-samolet-v-peru-katsna-avariyno", "text": "Самолет в Перу беше принуден да кацне аварийно след фалшив сигнал за бомбена заплаха.  Машината е трябвало да пътува до Чили, но от съображения за сигурност е била пренасочена към първото възможно летище. На място е пристигнал сапьорски екип.  Това е четвърта бомбена заплаха срещу самолет в Чили и Перу, съобщиха чилийските авиационни власти.", "date": "2018.08.17", "title": "След фалшив сигнал за бомба: Самолет в Перу кацна аварийно"}
{"url": "https://www.bgonair.bg/bulgaria/2018-08-17/avtomobil-na-pozharnata-v-kuklen-se-preobarna-v-dere", "text": "Един пожарникар е загинал, други няколко са затиснати след като автомобил на пожарната в Куклен се преобърна в дере. Инцидентът е станал на входа на града. Затворен за движение е пътят между Куклен и Брестник. Екипи от други пожарни са пристигнали на местопроизшествието и в момента се опитват да извадят пострадалите. Засега не е ясна причината за инцидента.", "date": "2018.08.17", "title": "Автомобил на пожарната в Куклен се преобърна в дере, има загинал"}
{"url": "https://www.bgonair.bg/bulgaria/2018-08-17/kakaoviyat-plazh-otnovo-otvarya-vrati", "text": "\r\n Заведението \"Какао бийч\" в Слънчев бряг, затворено заради неспазване на изискванията за допустим шум, ще заработи отново.  Районната здравна инспекция е направила проверка след подадена молба от заведението и е установила, че всички причини, довели до затварянето му, са отстранени.  Миналата седмица лично вицепремиерът Валери Симеонов затвори клуба и още едно знаково заведение по Южното Черноморие, заради шум на открито след 11 ч. вечерта.  И двете заведения няколко пъти са нарушили предписанията за нощен шум. РЗИ Бургас обаче отмени заповедта си за спиране на работа на плажната дискотека, заради шум над допустимите норми.  \r\nВсе пак, заведението няма право да прави плажни партита след 23 часа, а музика може да има само на закрито. Лепенките са били свалени вчера следобед, след като Здравната инспекция в Бургас е отменила заповедта си.  Проверката е установила, че обслужването на клиенти в откритата част на дискотеката спира в десет и половина вечерта, а от източната страна на клуба, след 11 ч. вечерта се поставят обезшумителни панели.  Според местните, това означава, че се слага край на шумните диджей партита на плажа, с които \"Какао бийч\" привлича феновете си.  Партитата ще могат да се провеждат през деня. Министърът на туризма коментира, че скандалите около проверките за шума по морето влияят негативно на имиджа на туризма в България. ", "date": "2018.08.17", "title": "Какаовият плаж отново отваря врати!"}
{"url": "https://www.bgonair.bg/bulgaria/2018-08-17/poreden-sayt-na-darzhavna-institutsiya-ruhna", "text": "Втори сайт на държавна институция се срина само в рамките на днешния ден. От обяд интернет страницата на Изпълнителната агенция по околна среда не работи, пише  . Няколко часа по-рано спря и сайтът на правосъдното министерство. В продължение на дни пък бе блокирана работата на Търговския регистър. Заради това днес шефката на Агенцията по вписванията Зорница Даскалова подаде оставка. В цялата Агенция по околната среда пък в момента няма достъп до интернет, а IT специалистите работят по отстраняване на проблема. Не се знае докога ще продължи той, нито каква е причината. Временно изпълняващият длъжността директор Валери Серафимов обясни, че не вижда връзка между срива на сайта на Агенцията и този на Министерството на правосъдието. Междувременно сайтът на правосъдното ведомство беше възстановен.", "date": "2018.08.17", "title": "Пореден сайт на държавна институция рухна! "}
{"url": "https://www.bgonair.bg/bulgaria/2018-08-17/zaloviha-edin-ot-ubiytsite-na-studenta-stoyan-baltov-namushkan-prez-2008-godina", "text": "В Република Южна Африка е задържан един от убийците на студента Стоян Балтов. Той беше намушкан през 2008 година пред дискотека в Студентски град в София.  Задържаният Вили Георгиев беше признат за виновен в умишленото убийство и осъден на 18 години затвор.  По-късно той се укри и избяга в ЮАР. Беше обявен за издирване.  Междувременно родителите на Балтов осъдиха Софийския градски съд за бавно правораздаване.", "date": "2018.08.17", "title": "Заловиха един от убийците на студента Стоян Балтов, намушкан през 2008 година"}
{"url": "https://www.bgonair.bg/denqt-on-air/2018-08-17/mityo-ochite-bencho-benchev-simbiozata-mezhdu-vlast-i-prestapnost-e-nalitse-otseche-zhurnalist", "text": "\r\n Как в годините на прехода се преформатираха групировките и защо 29 години по-късно се говори за обвързаност между политика и организирана престъпност? \"В България подобно нещо винаги е било налице. След задържането в Истанбул на общинския съветник от БСП Бенчо Бенчев и несебърския бос Димитър Желязков-Очите това отново се потвърди. Схемата е елементарно прозрачна. Бенчев е дал много пари на социалистите и самият той го потвърди, колкото и от БСП да отричат\", коментира в студиото на   журналистът Юлий Москов. По думите му това би трябвало да е изключително обидно за симпантизантите на опозицията. Митьо Очите пък можел спокойно да бъде наречен \"престъпник\", тъй като самият той е заявил пред съда, че е шеф на организирана престъпна група. \"Полицията, бандитите и БСП, Бенчо Бенчев! Ето я симбиозата между престъпност, полиция и политика. Толкова кристално чисто се вижда всичко!\", отсече още Москов. Във връзка със словесната престрелка, която избухна между вицепремиера Валери Симеонов и лидера на \"Атака\" Волен Сидеров, журналистът каза, че вижда помощ от страна на Сидеров към \"някакви икономически структури\". \"Тезата на Симеонов е много проста - има закон и той трябва да се спазва, ако е лош трябва да се промени. Сидеров от своя страна обаче твърди, че законът няма значение и заведенията могат да вдигат шум колкото си поискат, в противен случай се пречи на икономиката. На чия икономика обаче?\", отбеляза Юлий Москов пред Bulgaria ON AIR. Седмица след поредната акция на Валери Симеонов по Черноморието, която доведе до затварянето на две заведения заради силен шум, днес вицепремиерът написа в профила си във Facebook, че те отново отварят врати.  \"Какао бийч\" в Слънчев бряг и \"Хедон\" в Созопол били изпълнили законовите предписания на здравните органи, като са издали заповед за прекратяване на озвучаването след 23.00 ч. на откритите площи, а всички гости на дискотеките трябва да бъдат прибрани в закритата част точно в 22.30 ч.  ", "date": "2018.08.17", "title": "Митьо Очите, Бенчо Бенчев... Симбиозата между власт и престъпност е налице, отсече журналист"}
{"url": "https://www.bgonair.bg/denqt-on-air/2018-08-17/liderat-na-abv-darzhavata-tryabva-da-zashtiti-svoite-grazhdani-koito-sa-spazili-zakona", "text": "\r\n Фалиралата застрахователна кипърска компания \"Олимпик\" остави близо 250 хиляди шофьори с невалидни застраховки \"Гражданска отговорност\". Оказа се, че потърпевши са и \"Пирогов\" и още три общински болници в Пловдив.  Лечебните заведения застраховали медицинския си персонал и оборудването си в кипърския гаранционен фонд, а сега полиците им не могат да бъдат изплатени. \"Държавата трябва да се изправи до своите граждани, които са спазили закона. Имаме Комисия за финансов надзор, която е проспала целия процес. Всички институции трябва да успокоят гражданите и финансовата система. КФН е трябвало да намери начин да сложи условия при обществените поръчки за застраховане. Този проблем не е възникнал вчера в Олимп\", категоричен бе лидерът на \"АБВ\" Румен Петков в студиото на Bulgaria ON AIR.  Той обясни, че от АБВ са настояли всички действия на държавата да са в посока изчистване на задълженията на Българския гаранционен фонд.  \"Българската държава трябва да изчисти отношенията с Кипърския гаранционен фонд\", заяви Петков. Във връзка със срива на Търговския регистър Румен Петков изведе като основни проблеми неспособността за ефективно управление на Агенция по вписванията на Зорница Даскалова и невъзможността за техническа поддръжка на фирма \"Лирекс\". \"Мисля че в НС закъснява обсъждане. Трябва да се осмислят 3 ключови въпроса - влизането ни в чакалнята, приемането на консесусни правила и рамка, втората тема е свързана със застрахователната компания и фалита й, България трябва да узнае собствеността й. Третият проблем е срива в Търговския регистър. Една поредица от събития, показващи институционална немощ\", обобщи лидерът на АБВ в \"Денят ON AIR\".  Според Петков лятото е нанесло силен удар върху политическата обстановка в България и наесен предстои преформатиране на политическата сцена. ", "date": "2018.08.17", "title": "Лидерът на АБВ: Държавата трябва да защити своите граждани, които са спазили закона!"}
{"url": "https://www.bgonair.bg/denqt-on-air/2018-08-17/istorik-referendumat-shte-e-test-za-makedoniya-dali-shte-prebori-senkite-ot-minaloto", "text": "\r\n Референдумът по споразумението с Гърция за името на Македония ще се проведе на 30 септември. Според проведено социологическо проучване 40% от македонците ще подкрепят референдума. \"Това ще бъде тест на къде иска да продължи Македония - дали ще е в сенките на миналото или ще се сближи с ЕС и ще преодолее лъжите, които пишат македонските учебници\", заяви историкът Стефан Иванов пред Bulgaria ON AIR. Специалистът цитира представитително социологическо проучване, което показвало, че 41,5%  от македонците ще подкрепят договора.  \"Към днешна дата нищо не е ясно. Тези проценти са извадени от хората, които са казали, че ще отидат да гласуват, но много се колебаят все още. Това означава, че все още нищо не е ясно. Това ще е първото сравняване на сили след смяната на властта. От опозицията ще има кресливо поведение, насочено към сенки от миналото\", прогнозира Стефан Иванов.  Той обясни още, че България има интерес референдума да мине.  \"Големият въпрос е дали ще се върнем към фалшивата руско-сръбска приказка, че Македония е нещо различно. Интересите на Балканския полуостров минават през Сърбия. Сърбия е автор на \"македонската идея\", каза още Иванов в \"Денят ON AIR\". Във връзка с разменените позиции между Сърбия и Косово относно териториално преразпределение, историкът окачестви като \"взривоопасни\" промяната на каквито и да било граници след Втората световна война, но добави, че такава подялба според него е невъзможна.  \"Двете страни които биха си я поделили не са излекували още раните си. Прекалено е рано за този процес\", бе категоричен той.  \"В момента избора е между минало и бъдеще. Македонците могат да поискат да са различни или да се върнат назад и да се обърнат срещу България\", коментира Стефан Иванов. Историкът добави, че българите, които живеят в Македония са единни и категорични зад референдума.  ", "date": "2018.08.17", "title": "Историк: Референдумът ще е тест за Македония дали ще пребори сенките от миналото"}
{"url": "https://www.bgonair.bg/economy/2018-08-17/gartsiya-promenya-danaka-varhu-imotite-nyakoi-se-povishavat-a-drugi-varvyat-nadolu", "text": "[related_articles] Гърция променя данъка върху имотите, като при някои има увеличение, а при други - намаление. Това ще засегне и хилядите българи, притежаващи недвижима собственост в южната ни съседка, пише   . До края на август те ще получат уведомителни писма за новия размер на задълженията. Плащането е на пет равни вноски, като първата е до края на септември, а последната - през януари 2019 година. Измененията в размера на сумата, дължима за даден имот, се определят от осъвременената оценка за неговата стойност и от района, в който се намира, информира министерството на финансите в Атина. Влияние оказва и средната пазарна цена в дадено място. Според анализи на финансисти увеличението ще засегне само 12% от имотите, почти 4 милиона собственици или 62% от общия брой ще платят същата сума, както за 2017 г., а при 23% ще има леко намаление. В последната група попадат предимно имоти в Северна Гърция, където много българи си купиха терени, вили и апартаменти по време на кризата и спада на цените. В Атина и повечето острови тенденцията е към увеличение, вариращо между 50 и 200 евро, а за най-престижните райони и повече. Например собственик на апартамент от 100 кв. м., построен преди 20 години, който се намира в столичен квартал с повишена средна оценка на имотите, ще плати тази година 995 евро, вместо 486 евро миналата година.  В красивия град Ханя на остров Крит дължимите суми нарастват със 100 евро на апартамент с площ стотина квадратни метра. Повече за данъчните промени в южната ни съседка четете в  . Снимка: Pixabay  ", "date": "2018.08.17", "title": "Гърция променя данъка върху имотите, някои се повишават, а други вървят надолу"}
{"url": "https://www.bgonair.bg/world/2018-08-17/trus-ot-53-po-rihter-razlyulya-tsentralna-italiya", "text": "Земетресение с магнитуд от 5,3 по Рихтер разтърси Централна Италия снощи. Няма пострадали хора, но са нанесени леки материални щети.  Въпреки това местните жители са изплашени и прекараха нощта извън домовете си. От местната пожарна потвърдиха, че не са постъпили спешни обаждания.", "date": "2018.08.17", "title": "Трус от 5,3 по Рихтер разлюля Централна Италия"}
{"url": "https://www.bgonair.bg/world/2018-08-17/godina-sled-karvaviya-teror-barselona-si-spomnya-za-zhertvite-na-la-rambla", "text": "\r\n Една година след кървавия терористичен акт на булевард Ла Рамбла, Барселона си спомня за 16-те загинали, след като на 17 август 2017 г. микробус се вряза в пешеходци.  Над 100 бяха ранени. Последва и втора атака в Камбрил.  Зад жестокото нападение се оказа ислямистка клетка от осем души.  Четири дни по-късно звършителят на терористичния акт в Барселона беше ликвидиран от полицията след преследване.", "date": "2018.08.17", "title": "Година след кървавия терор: Барселона си спомня за жертвите на \"Ла Рамбла\""}
{"url": "https://www.bgonair.bg/bulgaria/2018-08-17/nameriha-tyaloto-i-na-vtoroto-dete-padnalo-v-moreto-kray-varna", "text": "Намерено е тялото и на второто дете, което падна от вълнолома във Варна, съобщиха от пресцентъра на Апелативната прокуратура в крайморския град. От полицията уточниха, че то е открито около 9.10 часа. В момента се извършва оглед на място. Вчера бе открито тялото на първото от изчезналите деца. То и 12-годишният му приятел бяха пометени от огромните вълни в района на Морската гара. Това се случи вечерта на 15 август, Денят на Варна, когато там трябваше да се проведе концерт по случай празника. Момчетата били в група с други деца, когато, разхождайки се по вълнолома, вълните ги съборили и те паднали в морето. Започна мащабна операция по издирването на децата, в която се включиха специализирани екипи на ВМС, Пожарната, Морска администрация.", "date": "2018.08.17", "title": "Намериха тялото и на второто дете, паднало в морето край Варна"}
{"url": "https://www.bgonair.bg/bulgaria/2018-08-17/zaradi-olimpik-uzhilenite-sa-i-bolnitsi-sred-koito-pirogov", "text": "\r\n Разраства се скандалът с фалиралата застрахователна кипърска компания \"Олимпик\". След ужилените близо 250 хиляди шофьори с невалидни застраховки \"Гражданска отговорност\" се оказва, че потърпевши са и \"Пирогов\" и още три общински болници в Пловдив.  Лечебните заведения застраховали медицинския си персонал и оборудването си в кипърския гаранционен фонд, а сега полиците им не могат да бъдат изплатени.  А омбудсманът Мая Манолова изпрати препоръка до Комисията за финансов надзор и МВР да предприемат незабавни действия по казуса. Последното, което стана ясно на извънреден брифинг на Комисията по финансов надзор е, че ще бъде назначен постоянен ликвидатор който трябва да продаде всички активи на компанията.  Плащането на премиите ще е за всички, но не сега, а през септември. Ликвидацията започва през септември, тогава ще започнат и изплащанията. От Комисията по финансов надзор потвърдиха, че причините са чисто финансови и ако след 10 май са продавани полици на компанията, категорично става въпрос за измама. Всички клиенти с действащи договори имат право да получат платените премии. Всички обезщетения ще се търсят от кипърския Гаранционен фонд. Стана ясно, че българският клон на \"Олимпик\" дължи 9 млн. и 350 хил. лв. на българските си клиенти. Това съобщи зам.-председателят на Комисията за финансов надзор. Застрахователната компания е оперирала само на територията на Кипър и България. 57 000 души вече са си купили застраховки от други компании. \r\n  ", "date": "2018.08.17", "title": "Заради \"Олимпик\": Ужилените са и болници, сред които \"Пирогов\"!"}
{"url": "https://www.bgonair.bg/sutreshen-blok/2018-08-17/ekspert-spravyaneto-s-problema-s-urana-vav-vodata-v-trakiya-shte-e-dalag-protses", "text": "\r\n Нов случай на замърсена от уран вода в Харманли. Властите наложиха забранена за пиене и готвене. Ограничението важи не само за града, но и за четири села в общината. В града вече има водоноски, а от общината започват да доставят минерална вода в здравните, социалните и учебните заведения. Според проф. Павел Пенчев, председател на Българската асоциация по подземни води и преподавател по хидрология в Минно-геоложкия университет, цялата Горнотракийска низина е наситена с уран и там по принцип водата е с по-високи показатели. \"Този район влезе още миналата година в новините, когато се спря ползването на вода за питейни цели в Хасково. Тогава му се даде по-широка гласност. Този проблем ще се разреши бавно и трудно. Самата вода не е замърсена от уран само от мините. Там има повишена радиоактивност на водата\", категоричен е експертът в \" По думите му кутията на Пандора е била отворена доста отдавна, когато уранът в земята е започнал да се извлича, като по този начин е попаднал в почвата, а след това във водата. \"Уранът е токсичен компонент. Очевидно има някакъв риск за здравето. Този въпрос досега можеше да се реши, но не се прави много по въпроса. Трябва да се премине към по-съвременни технологии за пречистване на водата. Повърхностните води не са добри, а други кладенци надали ще има\", отбеляза специалистът.", "date": "2018.08.17", "title": "Експерт: Справянето с проблема с урана във водата в Тракия ще е дълъг процес"}
{"url": "https://www.bgonair.bg/denqt-on-air/2018-08-17/blizo-130-lekari-sa-pochinali-ot-preiztoshtenie-izpalnyavayki-sluzhebniya-si-dalg", "text": "\r\n На 15 август Военно-медицинската академия в София почете паметта на всички лекари, медицински сестри, доброволци и полицаи, които са загинали, докато спасяват човешки живот.  Денят на спасението се отбелязва за 13-та поредна година и в него се включиха медицински лица от болниците в цяла България. Той е създаден през 2005 година по инициатива на д-р Тотко Найденов, който е главен редактор на в. \"Български лекар\", с подкрепата на ВМА и със съдействието на Министерството на здравеопазването, Българския лекарски съюз, Българския червен кръст и синдикатите. \"Издирени са имената на около 130 лекари и медицински сестри, които са загинали при изпълнение на служебния си дълг или непосредствено след тежка операция. Половината от тези хора са хирурзи. Оказва се, че хората, които лекуват останалите всъщност подлагат на риск собствения си живот\", каза в студиото на \"Денят ON AIR\" д-р Найденов. В знак на признателност към доблестта на българските медици, спасители, полицаи и обикновени граждани на Паметника на медицинските чинове, загинали във войните бяха поднесени венци и цветя от министър-председателя Бойко Борисов, министъра на отбраната Красимир Каракачанов, вицепремиера Валери Симеонов и от други медицински и лекарски структури в страната.", "date": "2018.08.17", "title": "Близо 130 лекари са починали от преизтощение, изпълнявайки служебния си дълг"}
{"url": "https://www.bgonair.bg/sutreshen-blok/2018-08-17/politichesko-reshenie-li-e-poskapvaneto-na-grazhdanskata-otgovornost", "text": "\r\n Вълна от недоволство се надигна във форуми и социални мрежи след като станаха ясни новите цени на полиците \"Гражданска отговорност\". Услугата поскъпва у нас, докато в Европа поевтинява. \"Основната причина, която се опитаха да ни пробутат, е решението на ВКС. Опитаха се да ни внушат, че решението идва от Съда. Но има доклад на КФН, който показва, че парите, които се събрат, не са достатъчни за изплащане на обезщетенията. Би трябвало да имаме 12% по-малко пари за изплащане на обезщетения, но застрахователите твърдят, че са изплатили с 35 милиона повече. Кой казва истината и кой брои като Хитър Петър?\", изтъкна Богдан Милчев от Института за пътна безопасност. Според изпълнителния директор на застрахователно дружество Евгени Игнатов има намаляване на бройката на загиналите по пътищата, но за да бъде проследен реалният тренд, трябва да се борави с официалния европейски индекс.  \"Спрямо него България изобщо не може да се похвали. Страната ни за 2016 г. е с индекс 122, а добрите практики в Европа са със стойности около 60. Смисълът на \"Гражданската отговорност\" е да утеши болките и страданията на пострадалите от пътните инциденти\", поясни той.  \"Българското правителство брои жертвите по пътищата и ни казват, че намаляват. Всеки брои и интерпретира както си поиска. Това е политическо решение. Българите не са готови да платят реалната цена на ГО. Асоциацията на българските застрахователи са длъжници на обществото. Техният търговски интерес е да има по-малко жертви, за да имат по-голяма печалба\", подчерта Милчев в \"България сутрин\".  За финал на разговора Богдан Милчев заяви пред Bulgaria ON AIR, че застраховките и обезщетенията в България са изключително ниски, защото се изплащат по политическа линия. Никой не иска да изведе реалната статистика, заключи той.", "date": "2018.08.17", "title": "Политическо решение ли е поскъпването на \"Гражданската отговорност\"?"}
{"url": "https://www.bgonair.bg/bulgaria/2018-08-17/kevr-sas-speshna-proverka-za-zamarsenata-voda-v-harmanli-i-regiona", "text": "Комисията за енергийно и водно регулиране започва спешна проверка на обстоятелствата около замърсената вода в Харманли и региона. Водата там е забранена за пиене и готвене. Ограничението важи не само за града, но и за четири села в общината. Причината е открит уран. Изследвания на водата в Харманли показаха завишени стойност на уран и алфа активност.", "date": "2018.08.17", "title": "КЕВР със спешна проверка за замърсената вода в Харманли и региона"}
{"url": "https://www.bgonair.bg/bulgaria/2018-08-17/nov-problem-srina-se-saytat-na-ministerstvoto-na-pravosadieto", "text": "Срина се уеб сайтът на Министерството на правосъдието. На интернет линка се показва съобщение с надпис: \"Грешка. Заявеният адрес е недостъпен\".  Междувременно продължават и проблемите със сайта на Tърговския регистър, който не работи вече седмица. Вчера премиерът Борисов обяви, че не е доволен от работата на шефката на Агенцията по вписванията Зорница Даскалова и след като проблемът се отстрани и регистърът заработи, ще има кадрови промени.  Oт Агенцията по вписванията уверяват, че работят денонощно за отстраняването на повредата.", "date": "2018.08.17", "title": "Нов проблем: Срина се сайтът на Министерството на правосъдието"}
{"url": "https://www.bgonair.bg/bulgaria/2018-08-17/topla-voda-v-mladost-i-musagenitsa-shte-ima-toplofikatsiya-se-otkaza-ot-spiraneto", "text": "\"Топлофикация София\" отмени профилактиката си в два столични квартала, след репортаж на Bulgaria ON AIR. Дружеството планираше спиране на топлата вода за 10 дни - от 15 август. Засегнати щяха да са в кварталите \"Младост“ 1, \"Дървеница“, \"Мусагеница”, \"Студентски град“ и \"Витоша“. Жителите на \"Младост\" обаче протестираха, заради тежката авария от началото на миналата година, която ги остави без топло през зимата. Припомниха и обещанието на \"Топлофикация\" да осигури трайно топлоподаване на засегнатите квартали.  Ден по-късно от дружеството съобщиха, че отменят профилактиката за \"Младост\" и \"Мусагеница\", защото топлопроводите са в добро състояние.", "date": "2018.08.17", "title": "Топла вода в \"Младост\" и \"Мусагеница\" ще има! \"Топлофикация\" се отказа от спирането"}
{"url": "https://www.bgonair.bg/bulgaria/2018-08-17/npohu-nepreklonni-darzhavata-se-saobrazyava-samo-s-maykite-diktat", "text": "\n Пореден обрат в отношенията между майките на деца с увреждания и национално представените организации(НПОХУ) само ден, след като за пореден път седнаха на една маса. Представителите на организациите не отидоха на днешната среща в Министерския съвет, където трябваше да се финализира темата около Закона за хората с увреждания.  Причината е, че според тях правителството се съобразява само с исканията на протестиращите майки и на омбудсмана Мая Манолова, а промените се правят \"под диктат\".  Заканиха се, че ако решенията се взимат под натиск, започват протести в цялата страна. Повод за поредното ескалирало напрежение са вчерашните думи на министъра на труда и социалната политика, че ще бъде изпълнено искането на майките текстовете за личната помощ да влязат като отделен закон.  Самият министър все пак призна, че настояването по темата е \"ултимативно\". Освен това беше обявено, че се спират гарантираните субсидии за национално представените организации.", "date": "2018.08.17", "title": "НПОХУ непреклонни: Държавата се съобразява само с майките. Диктат!"}
{"url": "https://www.bgonair.bg/bulgaria/2018-08-17/shefkata-na-agentsiyata-po-vpisvaniyata-zornitsa-daskalova-podade-ostavka", "text": "\r\n Оставка подаде директорът на Агенцията по вписванията Зорница Даскалова, а правосъдният министър Цецка Цачева я прие. Причината е скандалът с неработещия вече седмица търговски регистър. Премиерът Бойко Борисов обсъди проблема с Цачева, а вчера обяви, че не е доволен от работата на Даскалова и вероятно ще предприеме кадрови промени.  Междувременно от Агенцията по вписванията уверяват, че работят денонощно за отстраняването на повредата.  Към момента е възобновено подаването на данни за междурегистров обмен, което означава, че фирмите разполагат с алтернатива.", "date": "2018.08.17", "title": "Шефката на Агенцията по вписванията Зорница Даскалова подаде оставка"}
