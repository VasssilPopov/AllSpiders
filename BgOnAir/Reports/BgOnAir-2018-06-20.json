{"url": "https://www.bgonair.bg/economy/2018-06-20/tsenite-v-balgariya-nay-niskite-v-es", "text": "И през 2017 г. цените на потребителските стоки и услуги са били най-ниски в България в сравнение с останалите страни от Европейския съюз, запазвайки се на 48% от средното за целия съюз. Това показват последните данни на Евростат, публикувани в сряда. През 2016 г. страната отново бе на последно място, както и единствената, в която цените са били наполовината от средните за ЕС. Като цяло България е и сред трите страни с най-ниски цени по четири от общо 6-е категории. На последно място в ЕС сме в категориите Алкохолни напитки и тютюневи изделия (56% от средното за ЕС), Облекла (80%), както и Ресторанти и хотели (45%), а в категорията Храни и неалкохолни напитки (73%) преди нас са единствено Полша и Румъния. По отношение на останалите две категории цените за Лични превозни средства в България са на 86% от средното за ЕС, а за потребителска електроника - 93%. В рамките на целия ЕС през миналата година равнищата на цените за потребителските стоки и услуги се различават значително, ставя ясно още от данните на Евростат. Най-високи са били цените в Дания (142% от средното за ЕС), следвана от Люксембург (127%), Ирландия (125%), Швеция (125%), Финландия (122%) и Обединеното кралство (117%).  В Румъния и Полша равнището на цените е малко над 50% от средното за ЕС.  От данните ясно се вижда, че ценовите равнища на потребителските стоки и услуги в ЕС се различават с почти една трета от най-евтината до най-скъпата държава членка на съюза. Най-високи са равнищата на цените на храните в Дания, докато най-ниски са Полша и Румъния през миналата година. За сравнима кошница с храни и безалкохолни напитки в ЕС повече от два пъти е разликата между най-скъпата и най-евтината държава. Ценовите равнища варират от 62% от средното за ЕС в Румъния и 65% в Полша до 150% от средното в Дания, следвана от Швеция (125%), Австрия (125%), Люксембург (123%), Финландия (118%), Ирландия (117%), Белгия (112%), Франция (112%) и Италия (112%). Равнищата на цените на алкохолните напитки и тютюневите изделия показват значителни разлики между държавите членки на ЕС. Най-ниското равнище на цените през 2017 г. след България се вижда в Румъния (69%) и Унгария (70%). Най-високите ценови равнища пък са били наблюдавани в Ирландия (174%) и в Обединеното кралство (157%). На следващите места се подреждат трите северни държави членки на ЕС – Финландия (139%), Швеция (127%) и Дания (123%). Важно е обаче да се отбележи, че тези големи разлики в цените се дължат най-вече на различията при облагането на алкохола и тютюна. Ресторантите и хотелите са друга категория, в която се наблюдават големи различия в ценовите равнища. Докато в България равнищата на цените са 60%, или под средното ниво за ЕС, в Румъния и Чехия равнищата на цените са съответно 53% и 60% от средното, а за сравнение в Дания – 151% от средното. При потребителската електроника равнищата на цените варират от 86% от средното ниво за ЕС в Ирландия до 110% в Дания и Франция. Облеклото е друга група продукти, която показва по-слаби различия между държавите членки – от 80% от средното за ЕС в България до 134% в Швеция. При личните транспортни средства ценовите равнища са от 81% от средното за ЕС в Словакия до 111% във Финландия, Ирландия и Португалия. ", "date": "2018.06.20", "title": "Цените в България - най-ниските в ЕС"}
{"url": "https://www.bgonair.bg/world/2018-06-20/kadri-na-placheshti-detsa-na-migranti-zatvoreni-v-kletki-shokiraha-sveta", "text": "Кадри на плачещи деца на мигранти, далеч от родителите си и затворени в клетки в САЩ шокираха света.  През последните шест седмици на американско-мексиканската граница около 2300 деца са били разделени от родителите си. Задържането на бежанците е част от новата, по-твърда политика на президента Доналд Тръмп срещу миграцията.  Много от децата са държани в метални клетки по границата и се налага по-големите да се грижат за по-малките.  Новината предизвика вълна от обществено недоволство и накара президента Доналд Тръмп да се оправдава, че това са политики, въведени от демократите.", "date": "2018.06.20", "title": "Кадри на плачещи деца на мигранти, затворени в клетки, шокираха света"}
{"url": "https://www.bgonair.bg/world/2018-06-20/petima-byaha-raneni-pri-vzriv-v-stantsiya-na-londonskoto-metro", "text": "Петима души пострадаха леко при взрив в станция на лондонското метро в северната част на британската столица. Инцидентът е станал вчера вечерта и не е свързан с тероризъм, обявиха от местната полиция.  Според разследващите взривът е предизвикан от късо съединение в една от захранващите батерии, което е довело до големи забавяния по метролиния \"Пикадили\".", "date": "2018.06.20", "title": "Петима ранени при взрив в станция на лондонското метро"}
{"url": "https://www.bgonair.bg/economy/2018-06-20/365-proekti-za-nauchni-izsledvaniya-i-inovatsii-uchastvat-v-horizont-2020", "text": "Активността на българските висши училища и научни организации в Рамковата програма на ЕС за научни изследвания и иновации \"Хоризонт 2020\" се увеличава. Досега те участват в 365 проекти с бюджет от 57,6 млн. евро, но увеличават участието си, като само през последната година са привлечени толкова средства, колкото през първите три взети заедно, пише   . Това пише в годишния доклад за състоянието и развитието на научните изследвания в научните организации и висшите училища в страната за периода 2016-2017 г., който Министерският съвет прие днес, съобщи правителствената пресслужба. Докладът съдържа анализ на състоянието на научните изследвания и на международното научно сътрудничество в съответствие с Националната стратегия за развитие на научните изследвания в Република България (2017-2030), както и програма за следващата година, включваща целите и мерките за осъществяването им в съответствие с Националната стратегия. Анализът в доклада показва, че сред учените в България е постигнато приблизително равенство на половете, като жените са 53%, а мъжете – 47% от общия брой изследователи в държавния сектор и в сектор \"Висше образование\", като в това отношение страната ни е сред водещите държави в ЕС. През 2017 г., съгласно направено изследване на ЕК, България постига повишение на дела на защитилите образователна и научна степен доктор и на дела на научните публикации на един милион от населението на страната. Чрез увеличението на тези индикатори е постигнат и ръст на иновационния индекс на страната. България е и сред водещите страни в ЕС и по отношение на дела на публикациите на отворен достъп спрямо общия брой научни публикации. Развитието на науката в България в настоящия период е свързано с консолидирането на капацитет и концентрация на ресурси за решаване на значими обществени предизвикателства. Основен елемент на ефективното и ефикасно изпълнение на политиката за научни изследвания е обвързването ѝ с постигнатите научни резултати, пише в доклада. Снимка: Pixabay  ", "date": "2018.06.20", "title": "365 проекти за научни изследвания и иновации участват в \"Хоризонт 2020\""}
{"url": "https://www.bgonair.bg/world/2018-06-20/parlamentat-v-skopie-shte-ratifitsira-dogovora-s-gartsiya", "text": "\r\n Македонският парламент ще гласува проектозакона за ратификация на договора с Гърция за смяна на името.  Това стана възможно след като в понеделник кабинетът в Скопие одобри документа, който беше подписан в неделя край Преспанското езеро и с който бе сложен край на 27-годишния спор за името с Гърция.  За приемането на проектозакона от македонския парламент е необходимо обикновено мнозинство, тоест най-малко 31 депутати да гласуват \"за\", за да бъде ратифициран договорът.  След това президентът Георге Иванов има 7-дневен срок, за да сложи подписа си под документа. Той oбаче остава твърдо против.", "date": "2018.06.20", "title": "Парламентът в Скопие ще ратифицира договора с Гърция"}
{"url": "https://www.bgonair.bg/world/2018-06-20/sasht-napusnaha-saveta-na-oon-po-pravata-na-choveka", "text": "\r\n САЩ напускат Съвета на ООН по правата на човека. Новината бе съобщена на съвместно заседание от държавния секретар Майк Помпео и посланика на САЩ в ООН Ники Хейли. Щатите обвиняват организацията в лицемерие и критикуват предупрежденията ѝ към Израел.  47-членният съвет, базиран в Женева и създаден през 2006 г., в понеделник откри нова сесия с атака срещу имиграционната политика на президента на САЩ Доналд Тръмп.", "date": "2018.06.20", "title": "САЩ напуснаха Съвета на ООН по правата на човека"}
{"url": "https://www.bgonair.bg/world/2018-06-20/es-otgovori-na-udara-mitata-skachat-na-28-miliarda-evro", "text": "ЕС с ответен удар към САЩ с мита за 2,8 милиарда евро. Мерките се очаква да влязат в сила в петък. В списъка влизат стомана, алуминий, селскостопански стоки и други продукти.  Брюксел налага ответните мита, след като от 1 юни в сила влязоха американски мита върху внос на стомана и алуминий.  Еврокомисарят за търговията Сесилия Малмстрьом обяви, че решението е продиктувано от едностранното и неоправдано решение на Вашингтон, което е оставило Брюксел без избор.  И подчерта - отговорът към Вашингтон е в пълно съответствие с правилата на Световната търговска организация.", "date": "2018.06.20", "title": "ЕС отговори на удара - митата скачат на 2,8 милиарда евро!"}
{"url": "https://www.bgonair.bg/bulgaria/2018-06-20/sinoptitsite-na-protest-tryabvat-im-oshte-19-mln-leva", "text": "\r\n Хроничен недостиг на средства изкарва синоптици от Националния институт по метеорология и хидрология към БАН на протест.  От 9 до 10.30 ч. утре учените ще се съберат пред сградата на БАН, за да изразят недоволството си.  Според тях, за да функционира метеорологичната служба нормално, са необходими още 1,9 млн. лв.  От ръководството на Българската академия на науките контрираха, че метеоролозите разпространяват невярна информация.  Синоптиците предупреждават, че ако исканите допълни пари не бъдат преведени до 9 юли, Националният институт по метеорология и хидрология към БАН ще преустанови работа.", "date": "2018.06.20", "title": "Синоптиците на протест - трябват им още 1,9 млн. лева!"}
{"url": "https://www.bgonair.bg/bulgaria/2018-06-20/protest-zaedno-sreshtu-mafiyata-pod-prozortsite-na-ms", "text": "Митинг-протест \"Заедно срещу мафията! За да я има България!\" под прозорците на Министерския съвет. Организаторите твърдят, че \"мафията е превзела държавата и ограбва народа ни по най-безскрупулния начин, а само през последните пет години шепа политици и олигарси са ограбили десетки милиарди\". Под прозорците на МС се събраха около 50-60 души, които скандираха за оставката на правителството на Бойко Борисов. То беше наречено \"чума\" и \"геноцид\" за българските граждани, предаде репортерът на Bulgaria ON AIR Ива Григорова. Организаторите от неправителствената организация \"Ние, Гражданите\" и партия \"Възраждане\" твърдят, че благодарение на настоящия кабинет са били изтеглени 16 млрд. лв. нови заеми, потънали в джобовете на \"правилните хора\". Освен това правителството било ограбило милиарди от еврофондове за \"криви магистрали\" и \"безсмислено саниране\".   Протестиращите пред МС събират подписи с настояване да бъде проведен референдум \"за\" или \"против\" еврото. Те твърдят, че това вероятно ще бъде последният възможен такъв в България заради новите правила, свързани с личните данни.", "date": "2018.06.20", "title": "Протест \"Заедно срещу мафията!\" под прозорците на МС"}
{"url": "https://www.bgonair.bg/bulgaria/2018-06-20/izteglyat-rodni-yaytsa-ot-pazara-zaradi-ptichi-grip", "text": "Агенцията по безопасност на храните изтегля от пазара яйца, произведени в добричка ферма, заради птичи грип.  Консумацията на яйца и месо от птиците не е вредна за човешкото здраве, но се изтеглят от пазара, за да се ограничи заразата, поясняват от агенцията.  Фермата, където са произведени яйцата, се намира в добричкото село Дончево.  Там ще бъдат унищожени всички заразени и контактни птици.  Под наблюдение остават и фермите в радиус от 10 км. Ветеринарните лекари ще извършат проверки в цялата област. ", "date": "2018.06.20", "title": "Изтеглят родни яйца от пазара заради птичи грип!"}
{"url": "https://www.bgonair.bg/bulgaria/2018-06-20/zadarzhaha-burgazliya-strelyal-sas-signalna-raketa-po-ochna-klinika", "text": "\r\n 34-годишен бургазлия беше задържан след като изстреля сигнална ракета по бургаска очна клиника. Той пуснал ракетата около 01.00 часа. Тя се забила в сградата на на болницата. Нанесени са материални щети по изолацията на четвъртия етаж от северната стена на сградата. Пред МВР Бургас бургазлията обяснил, че е празнувал победата на любимия му отбор на Световното първенство по футбол в Русия и в радостта си е изстрелял ракетата от терасата на блока в комплекс \"Славейков\" и в никакъв случай не се е целил в болницата. От МВР Бургас определих случая по-скоро като куриозен и заявиха, че футболният запалянко ще трябва да заплати щетите, които никак не са малко.", "date": "2018.06.20", "title": "Задържаха бургазлия, стрелял със сигнална ракета по очна клиника"}
{"url": "https://www.bgonair.bg/bulgaria/2018-06-20/edinstveniyat-balgarin-s-dve-transplantatsii-razgneven-ot-ekskurziyata-na-dimitrova", "text": "\r\n Скъпото пътуване до Ню Йорк на вече бившия заместник-министър на труда и социалната политика Росица Димитрова разгневи и единствения българин с две трансплантации.  Според хасковлията Георги Пеев оставката не подлежи на коментар, но тя не решава проблемите на хората с увреждания.  Макар че е само на 41 години, Георги често казва за себе си, че живее трети живот. Оцелява след две трансплантации - на сърце и бъбрек, и се превръща в единствения двойно трансплантиран в Европа.  Признава, че с годините се е научил да щади нервите си, но пътуването на заместник социалния министър до Ню Йорк прелива чашата на търпението му.  \"Тя е опасна за хората с увреждания, защото няма мисленето на човек, който трябва да помага. С тези 16 хиляди лева, дето двете отидоха на екскурзия в Ню Йорк, могат да направят инфраструктура към една сграда да могат да влизат по-лесно хора с колички\", гневи се Георги. Мъжът изрази съмнение, че нейната оставка ще промени нещо. \"Това че тя се маха не означава нищо, на нея не ѝ пука. Но трябва и ние да се променим, като не става тая – марш\", категоричен е той.", "date": "2018.06.20", "title": "Единственият българин с две трансплантации разгневен от \"екскурзията\" на Димитрова"}
{"url": "https://www.bgonair.bg/denqt-on-air/2018-06-20/ot-gerb-bili-gotovi-da-oboryat-motivite-vav-vota", "text": "\r\n БСП внесе втория вот на недоверие, този път заради несправяне в сектор \"Сигурност\". В студиото на Bulgaria ON AIR депутатът от ГЕРБ Христо Гаджев изрази готовност от управляващата партия да оборят мотивите във вота, както и да покажат колко е \"несъстоятелна\" - по думите му, алтернативата, предлагана от БСП. Във връзка с позицията на ДПС, че подкрепят вота, както и тази на Марешки, който отлага решението си за след дебатите, Гаджев заяви, че от ГЕРБ са спокойни и имат своето мнозинство.  \"Коалиционното ни споразумение е за пълен мандат на правителството. Нямам никакви притеснения за \"Обединени патриоти\", каза той в \"Денят ON AIR\". Депутатът изрази съжаление, че опозицията не успяла да изчака до края на европредседателството и не оценявала успехите.  \"Във вота има много нелепости. В една част от мотивите се критикува създаването на интегрирано Министерство на отбраната, а това е решение на Станишев, защо обвиняват ГЕРБ\", бе реторичен Христо Гаджев. Гаджев нарече оставката на вече бившия социален зам.- министър Росица Димитрова \"морален акт\". \"Доколко е логична такава командировка на този фон е въпрос на преценка\", добави той.  За хората в неравностойно положение, депутатът от ГЕРБ каза, че те не трябва да се чувстват изолирани от обществото, но всеки от нас има дълг към тях.   Христо Гаджев акцентира на проблема с недостига на кадри в сектор \"Сигурност\". \"На обявените конкурси за полицаи и военнослужещи не се явяват хора, които могат да минат здравословните тестове. Общообразователната подготовка също не е достатъчна, а има и естествен отлив - хора напускат и се пенсионират. Цялостният подход включва рекламиране на професията\", каза още той. Гаджев обърна внимание, че военната техника трябва да се подмени. \"Не може да изпълняваме НАТО-вски стандарти ако разполагаме със съветска техника\", заяви Гаджев. ", "date": "2018.06.20", "title": "От ГЕРБ били готови да оборят мотивите във вота"}
{"url": "https://www.bgonair.bg/denqt-on-air/2018-06-20/glas-ot-bsp-prestapleniyata-v-darzhavata-se-uvelichavat-provalat-v-sigurnostta-e-nalitse", "text": "\r\n Вторият вот на недоверие към кабинета \"Борисов 3\" беше внесен от БСП в парламента. Той ще бъде гласуван следващия четвъртък. Въпреки декларираната подкрепа от ДПС едва ли има шанс да бъде приет, тъй като коалиционният партньор на ГЕРБ \"Обединените патриоти\", както и \"Воля\" обявиха, че ще гласуват \"против\". \"Сред най-сериозните пробойни, които набелязахме, е липсата на сигурност у гражданите. На фона на ежедневните грабежи, убийства, излючително високият ръст на битовата престъпност в България, смятаме, че това правителство не може да се справи с проблемите\", коментира в студиото на \"Денят ON AIR\" депутатът от БСП Иван Иванов. Мотивите за вота са изложени върху 17 страници. Сред аргументите са и телефонните измами, и пререканията между министъра на туризма Николина Ангелкова и вицепремиера Валери Симеонов. \"Всичко това е провал в сектора на сигурността. През последните девет години той се управлява от ГЕРБ и е несериозно да се говори, че системата е разбита за една година и в частност Министерството на вътрешните работи\", допълни още Иванов. Гласовете на БСП и ДПС обаче няма да бъдат достатъчни, тъй като за сваляне на правителтвото трябва да гласуват повече от половинта народни представители. Двете партии имат общо 107 гласа.  ", "date": "2018.06.20", "title": "Глас от БСП: Престъпленията в държавата се увеличават, провалът в сигурността е налице"}
{"url": "https://www.bgonair.bg/bulgaria/2018-06-20/izdirva-se-33-godishniyat-viktor-zerkov", "text": "Столичната полиция издирва 33-годишния Виктор Данаилов Зерков, който е в неизвестност от 15 юни. Мъжът живее в софийския квартал \"Овча Купел\".  Висок е около 180 см., с нормално телосложение, кестенява коса и сини очи. Придвижва се с червено колело, с бели надписи на рамката.  От полицията призовават всеки, който има информация, да подаде сигнал на 112 или в най-близкото поделение МВР.", "date": "2018.06.20", "title": "Издирва се 33-годишният Виктор Зерков"}
{"url": "https://www.bgonair.bg/denqt-on-air/2018-06-20/patriotite-tvardo-zad-gerb-votat-bil-neseriozen", "text": "\r\n \"Възможност да подкрепим БСП категорично няма.  Завършваме европредседателството с нов вот - от БСП са събрали факти от медиите и са ги написали като мотиви във вота, това не е сериозно\", заяви депутатът от \"Обединени патриоти\" Александър Сабанов в студиото на Bulgaria ON AIR.   \"Искаха да са конструктивна опозиция, да дават добри идеи. Ще изслушаме техните мотиви и ще приложим това, което е възможно. В края на председателството - още един безсмислен вот. Ясно е, че няма да мине. Дори повечето от ДПС няма да са във залата\", коментира Сабанов във връзка с позицията на ДПС, че ще подкрепят вота на недоверие.  Депутатът се усъмни, че новото ръководство на БСП води тайни разговори с ДПС и се изказа иронично: \"Първия път не са им угодили, а втория им угаждат\". Александър Сабанов напомни, че догодина ще има Евроизбори и съответно преброяване на избирателите на всяка партия в парламента и извън него и тогава ще бъде ясна електоралната подкрепа.  \"Нищо не налага да се променя четиригодишният мандат. Няма причина да се правят нови избори, това са сътресения в държавата, в администрацията. Губи се време, а и реформите се забравят\", каза Сабанов.  В \"Денят ON AIR\" бе засегната и темата с оставката на зам.-министъра на труда и социалната политика Росица Димитрова.  \"Всеки подава оставка за всяко нещо. Росица - тя си е подала оставката, после се чувства обидена, че са й я приели. Но едва ли лично тя е поръчала билета. Нито пък е знаела, когато е летяла колко струва той\", коментира Александър Сабанов.  Все пак, депутатът се съгласи, че не е уместно от държавната администрация да се харчат такива пари на фона на нуждаещи се, протестиращи хора.  Александър Сабанов добави, че социалното напрежение може да се разсее само с диалог, като се вземат решения, около които всички са обединени, като припомни търканията между някои от протестиращите майки с увреждания. ", "date": "2018.06.20", "title": "Патриотите твърдо зад ГЕРБ - вотът бил несериозен"}
{"url": "https://www.bgonair.bg/bulgaria/2018-06-20/taksi-i-lek-avtomobil-se-udariha-v-tsentara-na-sofiya-dvama-sa-postradali", "text": "Петтима души пострадаха при тежка катастрофа в София. Инцидентът стана минути преди 21.00 ч. на кръстовището на булевардите \"България\" и \"Тодор Каблешков\". Таксиметров автомобил е минал на червено и е блъснал друга кола, съобщиха от Пътна полиция. Най-тежко пострадал е 22-годишен мъж , който е с черепно-мозъчна травма и множество наранявания. Настанен е във ВМА. Друго момче на 20 години е в Пирогов с нараняване на главата и съмнение за комоцио. Двамата пътници в таксито, алжирски граждани, също са ранени. Шофьорът на таксито е тестван за алкохол и резултатът е бил отрицателен.", "date": "2018.06.20", "title": "Такси и лек автомобил се удариха в центъра на София, петима пострадаха"}
