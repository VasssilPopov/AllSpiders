{"url": "https://www.bgonair.bg/world/2018-06-27/pozhar-v-targovski-tsentar-v-moskva", "text": "В Москва търговски център беше евакуиран заради малък пожар.  Днес следобед пламна изолацията на покрива на мол \"Атриум\". Гъст дим изпълнил етажите и близо 3 хиляди клиенти са били изведени навън.  Няма пострадали, а пожарът е бил потушен.", "date": "2018.06.27", "title": "Пожар в търговски център в Москва"}
{"url": "https://www.bgonair.bg/world/2018-06-27/amerikanski-komandosi-shturmuvaha-po-greshka-samolet", "text": "Командоси щурмуваха самолет на американската авиокомпания Джетблу заради сигнал, че има опит за отвличане на машината.  Самолетът със 158 души на борда бил на летище \"Джон Кенеди\" в Ню Йорк и се подготвял за редовен полет до Лос Анджелис.  Минути преди излитането обаче пилотът съобщил на контролната кула, че има проблем с радиото и по погрешка натиснал бутон, активиращ код за сигнал за отвличане.  Така без да имат възможност за комуникация с полет 1623 властите предположили най-лошото и веднага изпратили командоси на пистата.  Нелепият инцидент причинил няколко часово закъснение на разписанието на натовареното нюйоркско летище, а пътниците се разминали само с уплаха. Снимка: Pixabay", "date": "2018.06.27", "title": "Американски командоси щурмуваха по погрешка самолет"}
{"url": "https://www.bgonair.bg/world/2018-06-27/sled-godina-makedoniya-i-albaniya-mozhe-da-zapochnat-pregovori-za-prisaedinyavane-kam-es", "text": "Преговорите за членство на Македония и Албания в Европейския съюз може да започнат през юни догодина. За такава условна дата препоръча Съветът на министрите на Европейския съюз. Условията за започване на преговорите са четири: прилагане на спешните реформи, положителен доклад от Европейската комисия, решение на Съвета на Европейския съюз, а за Скопие – и изпълнение на споразумението с Атина за името на Македония. До решението се стигна след целодневни преговори между външните министри на страните-членки в Люксембург под председателството на българския първи дипломат Екатерина Захариева.", "date": "2018.06.27", "title": "След година Македония и Албания може да започнат преговори за присъединяване към ЕС"}
{"url": "https://www.bgonair.bg/world/2018-06-27/poredna-stachka-na-frenskite-zhelezopatni-rabotnitsi", "text": "Нова стачка на френските железничари ще блокира страната днес и утре. Протестът е организиран от браншовите синдикати в националната железопътна компания SNCF. Железничарите недоволстват от плановете на кабинета на президента Еманюел Макрон за реформи в сектора, които целят да решат финансовите проблеми на затъналия в дългове национален ЖП превозвач. Стачките започнаха в началото на април и се провеждат на всеки пет дни, като засягат близо 4,5 милиона французи, използващи железопътните услуги.", "date": "2018.06.27", "title": "Поредна стачка на френските железопътни работници"}
{"url": "https://www.bgonair.bg/world/2018-06-27/falshiva-bombena-zaplaha-evakuira-hotel-v-rostov-na-don", "text": "Фалшива бомбена заплаха наложи евакуацията на луксозен хотел в Ростoв на Дон, където се играят мачове от Световното първенство по футбол. От хотел \"Топос\" бяха евакуирани 60 гости и персонал.  Районът около сградата бе отцепен от полиция и линейки докато се извършваше проверката за взривни устройства. Taкива не бяха открити.  Конгресният хотел \"Топос\" в Ростов на Дон е включен в листата за Световното първенство по футбол, но нито един от участниците в Мондиала не го е избрал за своя база.  Градът е само на 67 километра от руската граница с Източна Украйна, където бунтовниците, подкрепяни от Москва, се бият с украинските войски от 2014 г. насам.", "date": "2018.06.27", "title": "Фалшива бомбена заплаха евакуира хотел в Ростов на Дон"}
{"url": "https://www.bgonair.bg/world/2018-06-27/stariyat-kontinent-se-trese-ot-migrantska-kriza", "text": "\r\n Мигрантската криза продължава да тресе Стария континент. След цяла седмица плаване в Средиземно море корабът \"Лайфлайн\" със 130 мигранти на борда най-накрая получи разрешение да акостира в Малта.  Това е вторият плавателен съд с хора, спасени край бреговете на Либия, за който Италия затвори пристанищата си. За тези мигранти краят на морското изпитание е близо. След продължителни преговори Малта се съгласи да приеме кораба \"Лайфлайн\".  Благодарение на обещанието, което дадоха 7 европейски страни – да си поделят бежанците на борда. Малта обаче се закани: Ще конфискува кораба на германската неправителствена организация и ще разследва неговата дейност.  \"Лайфлайн\" се насочи към островната държава, след като за втори път този месец Италия отказа да отвори своите пристанища. Премиерът Джузепе Конте е готов да отстоява позициите на новото правителство на предстоящата среща на върха на европейските лидери. ", "date": "2018.06.27", "title": "Старият континент се тресе от мигрантска криза"}
{"url": "https://www.bgonair.bg/world/2018-06-27/ogromen-pozhar-plamna-v-pokrayninite-na-manchestar", "text": "Огромен пожар в покрайнините на Манчестър наложи незабавната евакуация на жителите на източните предградия на града.  Властите обявиха извънредно положение заради огнената стихия и поставиха армията в готовност.  За борбата с пламъците са изпратени близо 100 пожарникари, хеликоптери и наземна техника.  Към момента не се съобщава за жертви и пострадали.  Огънят пламна в неделя и макар огнеборците да го локализираха, стихията се разпали отново заради горещото и сухо време в района.", "date": "2018.06.27", "title": "Огромен пожар пламна в покрайнините на Манчестър"}
{"url": "https://www.bgonair.bg/world/2018-06-27/poroi-navodniha-gartsiya", "text": "\r\n Библейски наводнения в Гърция заради циклон \"Нефели\", който удари южната ни съседка със силни ветрове и проливни дъждове.  Стихията премина през централната част на страната и достигна до полуостров Халкидики. Най-сериозно е положението в Ситония, където само през последното денонощие са се изсипали близо 100 л/кв.м дъжд.  Местните власти в курортното градче Никити призоваха за обявяването на бедствено положение.  Курортът се намира на 98 километра източно от Солун. Придошлите води са увредили инфраструктурата на пристанището, а улиците са превърнати в реки, помитащи всичко по пътя си. Пожарникари се опитват да изпомпват водата от жилища, мазета и складове. От гражданска защита призоваха хората да не излизат от домовете си и ако могат да уплътнят прозорците си. В телефонен разговор за   кореспондентът на БНР Катя Пеева съобщи, че циклонът се разпространява върху цяла Гърция, а дъждът е продължил да вали през цялата нощ. За щастие жертви и пострадали хора няма. \"Големият обем на водата разчупи загражденията на язовири, затова в някои части на страната пътищата са непроходими. В момента дъждът спря, но според метеоролозите след няколко часа се очаква отново да завали\", каза още Катя Пеева. Тя информира, че пожарната и полицията са на крак.  Властите предупреждават за силни бури в Егейско море. Това означава, че фериботните връзки в някои части ще бъдат прекъснати за известно време. Синоптиците прогнозират, че от утре времето ще започне да се подобрява.", "date": "2018.06.27", "title": "Порои наводниха Гърция"}
{"url": "https://www.bgonair.bg/denqt-on-air/2018-06-27/migrantskata-kriza-se-razrastva-v-zapadnite-balkani", "text": "\r\n Стана ясно, че Албания няма да приеме бежански лагери на своя територия.  От Сараево днес министърът на сигурността в Босна и Херцеговина Драган Мектич каза, че не се интересува от милионите, които ще се дадат от ЕС за изграждането на миграционни центрове.  Той внесе статистика, че повечето мигранти са икономически - пакистанци, а не хора, които бягат от конфликти в Близкия Изток и Сирия и това дава основание да се счита, че тези хора не са истински бежанци.  Подобни миграционни центрове има в Сърбия, Босна и Херцеговина, главно ситуирани около Сърбия и Хърватия. \r\nНапрежението се засилва, времето ще покаже дали Сараево ще остане категорично в това, което говори. ", "date": "2018.06.27", "title": "Мигрантската криза се разраства в Западните Балкани"}
{"url": "https://www.bgonair.bg/economy/2018-06-27/sled-torbichkite-plastmasovite-slamki-se-prevarnaha-v-novata-cherna-ovtsa", "text": "След торбичките, пластмасовите сламки се превърнаха в \"черната овца\" за защитниците на околната среда. Страни като Великобритания и гиганти като McDonald's обмислят да ги забранят въпреки риска да засегнат производителите на пластмасови изделия. Според изследване на американското списание Science годишно 8 милиона тона пластмасови отпадъци се изхвърлят в океаните, което се равнява на 250 килограма в секунда. Сред тях пластмасовите сламки заемат значително място, посочва АФП в материал. \"Сламките се сервират автоматично с чашите в баровете. И те са прекалено малки, за да се рециклират, минават през всички филтри\", с горчивина коментира пред АФП Ясмин Ел Котни, съоснователка на движението \"Не на сламките\" (\"Bas les Pailles\"), която публикува петиция на сайта change.org с искане те да бъдат забранени във Франция. В законодателната сфера напредъкът продължава да е твърде скромен. В края на май Европейската комисия предложи да бъдат забранени клечките за уши, пластмасовите прибори за хранене, чинии, сламки, коктейлни бъркалки и пластмасовите пръчки за балони, изисквайки тези стоки да бъдат произвеждани от по-трайни материали. Мярката обаче трябва да бъде обсъдена от страните членки и от Европарламента. За сметка на това Великобритания обяви още през април, че иска да забрани сламките, клечките за уши от пластмаса още в края на годината. Засега Франция планира да забрани пластмасовите прибори и съдове за хранене и клечките за уши до 2020 година, но пластмасовите сламки, са \"големите забравени\", според Ел Котни, която допълва, че не среща готовност за воденето на такава дискусия. Френският Сенат обсъжда варианта да ги допълни към списъка на забранените продукти, но подобни поправки вече бяха отхвърлени от Националното събрание. Някои компании не чакаха да действат по принуда. Гигантът в бързото хранене McDonald's изпробва от средата на юни две алтернативи на пластмасовите сламки: биоразградими сламки и специално приспособени чаши. Хотелиерската верига Hilton обяви, че спира да използва 5 милиона пластмасови сламки и 20 милиона пластмасови бутилки, които досега всяка година се сервираха в нейните 650 обекта. Веригата Franprix се присъедини към тази тенденция: след 1 януари 2019 година в нейните супермаркети вече няма да могат да се намерят пластмасови сламки. Алтернативи има - биоразградимите сламки или направени от биопластмаса, получена от царевица, които обаче са два пъти по-скъпи и вече се сервират на някои места като 5-звездния хотел в Монако Рalace Monte-Carlo. Други идеи за заместители са още сурова паста, сламки от бамбук или такива, които могат да се ядат. Но сред производителите на пластмасови изделия задаващата се война срещу сламките поражда безпокойство, посочва  \"Това не е много добър знак. Но тези големи марки имат и проблеми с имиджа и те трябва освен това да се опитат да намерят начини да отговарят на очакванията на обществото\", коментира Ерве Мийе, директор по техническите въпроси и регламента на Европейската федерация на производителите на пластмасови изделия PlasticsEurope. \"Проблемът не е нов и той е реален, така че очевидно трябва да се намерят \"алтернативи. Работи се по въпроса от месеци, но е много сложно нещата да се случат от днес за утре, посочва Пиер Соайе, генерален директор на Soyez, европейския лидер в производството на сламки. \"Това е подходящият момент за намирането на алтернатива, но днес ме тревожи бъдещето на моите работници\", продължава той, изразявайки опасение, че това развитие ще се отрази върху резултатите на компанията още идната година. Soyez, която работи във Франция, има персонал от 80 души и оборот от 10,5 милиона евро.", "date": "2018.06.27", "title": "След торбичките: Пластмасовите сламки се превърнаха в новата \"черна овца\""}
{"url": "https://www.bgonair.bg/economy/2018-06-27/panasonic-shte-bade-konkurentsiya-na-airbnb-v-yaponiya", "text": "Panasonic навлиза в бизнеса с отдаване на жилища под наем на туристи, като предвижда да проектира, строи и оперира апартаменти за гости, съобщава Nikkei. Японският конгломерат, известен най-вече с уредите си за дома, смята, че търсенето на достъпни жилища ще се повиши заради очаквания приток на туристи за Олимпийските игри през 2020 г., които ще се състоят в Токио. Подразделението му Panasonic Homes ще започне да строи около десет сгради в Токио и Осака, като очаква те да генерират продажби на стойност 5 млрд. йени (45,66 млн. долара). Жилищата ще включват уреди на Panasonic и популярните козметични продукти за жени. Въпреки че сградите ще се намират в центъра на града, стаите ще са на цена от около 5 хил. йени на човек на нощ (около 39 евро), което е по-евтино от хотелите. Всяка стая ще бъде с площ от около 40 кв. м и ще може да побере четирима-петима души. Panasonic ще сключи договори със собствениците на сградите за наем за 30 години. Компанията ще поеме част от строителните разходи на собствениците на имотите и ще получи отстъпка от около 10% от таксите за настаняване. \r\nPanasonic ще влезе в сътрудничество и със сайтовете за споделяне на жилища Hyakusenrenma и Squeeze, които ще оперират имотите. \r\nКомпанията вече има опит в управлението на около 100 имота като старчески домове и сега планира да пренесе експертизата си в зараждащия се сектор на споделените жилища в Япония. В зависимост от търсенето стаите могат да бъдат превърнати в конвенционални имоти под наем след десетгодишна употреба. Японското правителство смята, че страната ще привлече 60 млн. туристи през 2030 г., или над два пъти повече спрямо 2017 г. Ако част от тях се наслаждават на уредите на Panasonic по време на престоя си в Япония, това може да подобри продажбите на компанията в цял свят, информира  След навлизането в сектора на жилищното настаняване на компании извън имотния сектор като Panasonic и туристическата агенция JTB броят на регистрираните имоти в страната вероятно ще нарасне в средносрочен план. Panasonic навлиза на този пазар в решителен момент, тъй като след приемането на 15 юни на нов ограничителен закон за туристическите жилища, Airbnb беше принудена да елиминира 80% от обявите си, или около 48 хил. жилища, тъй като не разполагали с необходимите разрешителни.", "date": "2018.06.27", "title": "Panasonic ще бъде конкуренция на Airbnb в Япония"}
{"url": "https://www.bgonair.bg/sutreshen-blok/2018-06-27/po-visoki-zaplati-iskame-no-kakvo-gi-bavi", "text": "\r\n България е на едно от последните места в Европа по размер на заплатите. Това отчетоха международните синдикални лидери, които се събраха на конференция в София. Там премиерът Борисов обеща ръст на средния и минимален доход до края на мандата си. \"Няма друг начин за увеличение на доходи, освен чрез увеличаване на производителността на труда. Тук са замесени както работодателите, така и работниците. Всички други изказвания са популизъм\", категоричен бе икономистът Владимир Каролев.  Според него производителността на труда в България расте по-бавно, отколкото заплатите. \"Това засега не е проблем, но в дългосрочен план ще бъде. Производителността трябва да изпреварва ръста на заплатите\", подчерта той.  \"От 2010 г. насам пропуснахме период, в които да обмислим нова доходна матрица. Българските предприемачи пропуснаха много неща. Ако темата заплати в държавния сектор беше поставена през 2010 г. и постепенно се развиваше, ние днес щяхме да имаме по-голяма конкуренция в цената на труда\", отбеляза икономистът Кольо Парамов.  В студиото на \"България сутрин\" Каролев изтъкна, че без да се проверява дали постоянните протести имат резон, инвестиции няма да дойдат в държавата. \"За да си решим проблемите, трябва бързо да влезем в банковия съюз, еврозоната и да изготвим нов бюджет\", допълни Парамов пред Bulgaria ON AIR.", "date": "2018.06.27", "title": "По-високи заплати? Искаме, но какво ги бави…"}
{"url": "https://www.bgonair.bg/science/2018-06-27/bez-analog-rusenets-sazdade-sistema-za-chetene-i-pisane-na-hora-s-uvrezhdaniya", "text": "\r\n Инженер от Русе създаде система за четене и писане за хора с увреждания. Изобретението му може да се ползва на всички езици и е наречено \"българският брайл\".  Авторът Койчо Митев определя разработката си като социален проект и търси производители на устройството си. Според патентното ведомство у нас системата няма аналог в света. Проектът се основава на два прости принципа – че всички хора имат по десет пръста на ръцете си, както и че буквите на всички азбуки в света са двуцифрени числа. Разпознаването на буквите от незрящите ще става чрез автоматично повдигане на пръстите от десетте клавиша на устройството. Хората с увреден слух също ще могат да се възползват.  Възможностите на системата обхващат всички езици по света. Към изобретението на русенския инженер вече има проявен интерес от Великобритания, но като патриот той се надява системата му да намери подкрепа първо в родината му.  ", "date": "2018.06.27", "title": "Без аналог: Русенец създаде система за четене и писане за хора с увреждания"}
{"url": "https://www.bgonair.bg/direktno/2018-06-27/pak-nyama-insulin-v-aptekite", "text": "От известно време пак няма достатъчно инсулин в аптеките, каза Елисавета Котова - председател на Националната асоциация на децата и младите хора с диабет. Тя даде за пример няколко града, където в нито една аптека няма инсулин. Проблемът може да се реши, ако бъде ограничен реекспортът. В момента, ако диабетик няма инсулин, търси през социалните мрежи или по телефон от някой, който се е запасил. Другият вариант е да си го купи от аптеката, ако го има, но на свободна цена. Освен това пред болните има и друга трудност - те получават определено количество инсулин, като не е ясно дали ще им стигне. Люба Костадинова, майка на двегодишно дете с диабет, разказа как много трудно в детските градини се съгласяват да приемат такива деца. Персоналът се страхува, допълни тя. Костадинова обясни, че не може да започне работа, защото й се налага да се грижи за детето си. Освен това всеки месец е нужно да ходи с него при лекар, за да получава рецепта за инсулин. Без този медикамент той може да преживее не повече от ден-два.", "date": "2018.06.27", "title": "Отново няма инсулин в аптеките"}
{"url": "https://www.bgonair.bg/bulgaria/2018-06-27/tragediya-v-haskovsko-shofyor-be-premazan-ot-avtobusa-si", "text": "Шофьор загина след като беше премазан от автобуса си. Инцидентът е станал край хасковското село Александрово.  Мъжът е превозвал група туристи, които в момента на трагедията са били на посещение в музей. Не е ясно защо мъжът е бил под рейса.  Предполага се, че се е опитвал да поправи повреда. Екскурзовод от музея се е обадил на телефон 112. Очаква се разследване да покаже дали инцидентът е трудова злополука.", "date": "2018.06.27", "title": "Трагедия в Хасковско: Шофьор бе премазан от автобуса си"}
{"url": "https://www.bgonair.bg/reportazhi/2018-06-27/otvratitelno-vandali-porugaha-groba-na-veneta-boteva-v-tarnovo", "text": "\r\n Вандали поругаха гроба на Венета Ботева във Велико Търново. Жената и дъщерята на поета и революционер Христо Ботев са погребани в централната част на града, а преди дни бдителни граждани забелязали, че снимката на паметната плоча на Венета е съсипана.  Венета Ботева умира през 1919 година, след като вече е загубила съпруга си Христо и дъщеря си Иванка. Погребана е в централната част на родния си Велико Търново до гроба на дъщеря си.  От община Велико Търново заявиха, че снимката на съпругата на Ботев веднага ще бъде сменена с нова. А търновци казват, че се надяват това да е последното вандалско посегателство. Близо век след смъртта ѝ в спомените им тя завинаги остава като една от първите еманципирани жени, която има огромна заслуга за развитието на града. ", "date": "2018.06.27", "title": "Отвратително: Вандали поругаха гроба на Венета Ботева в Търново"}
{"url": "https://www.bgonair.bg/denqt-on-air/2018-06-27/sotsialist-sluzhebno-30-gerb-ne-zashtitiha-pravitelstvoto", "text": "\r\n Народните представители дебатираха вота на недоверие към правителството за рекордно кратките 90 минути. Бяха ли аргументирани мотивите на БСП за вота и защо не се стигна до истински дебат? \" \", обясни депутатът от БСП  . По думите му от БСП са се опитали максимално да вкарат фактология в обвиненията си към управляващите за провал в сектор \"Сигурност\". Все пак Симов изрази мнение, че може би е трябвало вотът да бъде свързан със социалната политика на управляващата коалиция. \"Вотът на недоверие е инструмент за поставяне на важна тема в дневния ред, не е само парламентарна аритметика. Вотът за сигурността постави важна тема\", подчерта Симов. Социалистът бе категоричен в предаването  , че между БСП и ГЕРБ няма как да има договорка. По думите му двете партии са декларирали, че няма как да работят заедно. Междувременно днес \"червените\" отново засегнаха темата за свободата на словото у нас. Поводът е свалено предаване на национална телевизия, в което е трябвало да бъде дискутиран въпросът дали премиерът Борисов си е купил остров в Гърция. Той напълно отрече някога да е оказвал цензура върху медия, но според БСП случаят е показателен, че цензура в България има. Борисов категорично отрече и да си е купувал остров. \"Поставихме като проблем факта, че една телевизия може да си позволи да свали цяло предаване заради един сегмент за фалшива или не новина. Винаги автоцензурата е по-страшна, защото има десетки начини цензурата да бъде заобиколена\", посочи Симов. Парламентарната комсия по култура и медии няма почти никакви правомощия да се бори за свободата на словото, стана ясно още от думите му.", "date": "2018.06.27", "title": "Социалист: Служебно 3:0, ГЕРБ не защитиха правителството!"}
{"url": "https://www.bgonair.bg/denqt-on-air/2018-06-27/bsp-vs-upravlyavashtite-argumentiran-vot-na-nedoverie-ili-teatar", "text": "\r\n Журналистът Юлий Москов определи вота на недоверие към правителството, който бе дебатиран днес в парламента едва 90 минути, като театър на абсурда и фарс. Той не е видял аргументи във вота на БСП и според него е организиран по вътрешнопартийни цели. \"Изглеждаха пародийно\", отсече Москов пред Bulgaria ON AIR. Според журналиста от БСП са направили преглед на печата, а така вот на недоверие не се организира. \"Факт е, че всички хора имаме чувството, че нямаме МВР. Този министър не е само неуместен, той стои нелепо в това министерство. Не разбира нищо от системата на вътрешните работи. В България никой не стои зад полицаите\", коментира Москов. Политологът доц. Стойчо Стойчев посочи, че вотът на недоверие в последните години у нас се използва изключително за медийни цели. По думите му битовата престъпност тормози хората и върху това политиците се опитват да капитализират. \"Факт е, че в последните месеци сме свидетели на бягства от затвори, престрелки, които създават усещане за несигурност. Проблемите в МВР са доста\", каза той и добави, че партиите използват системата за партийно строителство и разчистване на сметки с политически опоненти. В предаването \"Денят ON AIR\" Стойчев каза още, че българските партии са се изморили да играят парламентарната игра и вече признават за фасадността на процедурите. Изгубили са всякакъв срам и свян, отбеляза той. А според Юлий Москов няма никакъв скандал около слуховете, че Бойко Борисов си е купил остров в Гърция, което премиерът категорично отрече. Това е обикновена лъжа, посочи от своя страна Москов. \"Единственото нещо, което може да се направи срещу фалшивите новини, е всеки човек сам да решава на какво да вярва и по каква причина\", отбеляза журналистът.", "date": "2018.06.27", "title": "БСП vs. управляващите: Аргументиран вот на недоверие или театър?"}
{"url": "https://www.bgonair.bg/denqt-on-air/2018-06-27/za-vota-debatat-bil-kratak-zashtoto-vaprosite-bili-drebnavi", "text": "\r\n \"Вицепремиерът Каракачанов беше подготвил две папки - какво се работи, какво предстои, модели на финансиране, начин на поведение, но каза пред журналистите, че въпросите са били дребнави и не е имало нужда да се отговаря на тях\", каза депутатът от \"Обединени патриоти\" д-р Калин Поповски във връзка с проведеното заседание за дебатиране на внесения от БСП вот на недоверие заради \"провал в сектор \"Сигурност\".  \"Ние сме 27 човека парламентарна група, нищо че сме от три партии, приятели сме както в \"малката\" коалиция, така и в \"голямата\". Разчитаме на експертността, а не на политическите пристрастия\", каза още той в студиото на Bulgaria ON AIR. Във връзка със социалното напрежение по протестите на майки на деца с увреждания, депутатът изрази надежда, че законът за хората с увреждания ще бъде широкообхватен.  \"Манолова авансово изпреварва закона. Знаем, че проблемите там са предимно финансови. Аз съм убеден, че министър Петков има добър екип, с който да изготвят един добър закон. Дълго го чакаме и бихме го подкрепили, предполагам, че ще е обективен\", каза Поповски в \"Денят ON AIR\".  Депутатът от ОП сподели, че с Волен Сидеров са разговаряли с майките на деца с увреждания. Той заяви, че именно те са родители на деца с най-тежките увреждания и изрази убеждение, че проблемът е предимно финансов.  \"С първа група инвалидност получават 918 лв. на месец до 18-годишна възраст, а после 200 и няколко лв., а проблемите на децата си остават цял живот\", подчерта д-р Поповски. Той предложи като алтернатива помощта да бъде обвързана с минималната работна заплата за страната, която се очаква да расте.  Относно търканията между протестиращите групи, депутатът коментира, че самите протестиращи са членове на различни НПО-та и сдружения, а понякога има конфликти между лидерите им. \"Ще предложим законопроект с референтни лаборатории. За да може хората от НОИ да са основният контрол. Когато имат съмнения, че човекът не е толкова болен, да има такива лаборатории, където това може да се провери\", каза още Поповски. ", "date": "2018.06.27", "title": "Дебатът за вота бил кратък, защото въпросите били дребнави"}
{"url": "https://www.bgonair.bg/bulgaria/2018-06-27/loshoto-vreme-e-vav-vihara-si-no-situatsiyata-otava-normalna", "text": "У нас - големи количества дъжд се изсипаха през последните часове над източната половина от страната. Най-много валя в Симеоновград, където са паднали почти 100 литра за последното денонощие. Отчита се и покачване на нивото на местните реки.  Ситуацията в региона обаче е нормална към този час, отчитат службите. Заради силния вятър и валежите, без ток в този момент са 5 села в района на Ивайловград.  Край село Ленско двама души са били евакуирани от дълбоко дере снощи. Заради силния дъжд водата е започнала бързо да се покачва, те не са могли сами да се изтеглят от мястото, затова са потърсили съдействие на спешния телефон 112.  Общинският път край за село Меден бук е подкопан, участъкът е обезопасен. Разчистен е и пътя Родузем – Смилян, където паднаха камъни върху шосето.  Обстановката остава динамична, очакват се още валежи, предизвикани от силен средиземноморски циклон.", "date": "2018.06.27", "title": "Лошото време е във вихъра си, но ситуацията остава нормална"}
{"url": "https://www.bgonair.bg/bulgaria/2018-06-27/chez-otchita-izvanredno-gotvi-se-novata-tsena", "text": "\"ЧЕЗ Разпределение България\" АД ще извърши извънредно отчитане на електромерите на клиентите си, съобщиха от дружеството. Извънредното отчитане е заради очакваното решение на Комисията за енергийно и водно регулиране (КЕВР) за нови цени на електроенергията от 1 юли 2018 г., пише  . Графикът на извънредния отчет ще бъде публикуван на 29 юни на интернет страницата на \"ЧЕЗ\". Информация може да се получи и в центровете за обслужване на клиенти, както и на денонощната телефонна линия 0700 10 010. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. Клиентите обаче ще имат възможност и сами да отчетат показанията на електромерите си на 30 юни 2018 г. и да подадат данните към компанията между 1 и 5 юли - на телефонната линия 0700 10 010, на мейл klienti@cez-rp.bg, през уеб-сайта www.cez.bg, меню \"Самоотчет\" или в центровете за обслужване на клиенти на \"ЧЕЗ\". Трябва да се посочат данните от електромера по всички тарифи, клиентски номер, оторизационен код/абонатен номер, трите имена на титуляра и адреса на обекта, за който се декларират показания. Подадените данни от самоотчета през този период се считат за отчетено потребление към 30 юни, включително. Самоотчитането е по желание и не отменя извършването на месечен отчет от страна на дружеството. Заради различните цени – стара и нова, фактурите през юли ще съдържат информация за консумираната електроенергия за два отчетни периода - по стари и по нови цени. Снимка: Pixabay", "date": "2018.06.27", "title": "ЧЕЗ отчита извънредно – готви се новата цена"}
{"url": "https://www.bgonair.bg/bulgaria/2018-06-27/obmudsmanat-vnasya-okonchatelniya-variant-na-zakonoproekta-za-lichnata-pomosht", "text": "\r\n Рестарт на Закона за личната помощ. Майките на деца с увреждания и омбудсмана Мая Манолова изготвиха нов, коригиран вариант на текстовете. Още в петък те ще ги представят и на депутатите в Народното събрание. Успоредно с обсъждането в сградата на омбудсмана, майките на деца с увреждания организираха и мълчалив протест под прозорците на НДК. ", "date": "2018.06.27", "title": "Обмудсманът внася окончателния вариант на законопроекта за личната помощ"}
{"url": "https://www.bgonair.bg/bulgaria/2018-06-27/strashna-burya-opustoshi-plazha-v-kraymorie", "text": "\r\n Буря опустоши плажа в Крайморие. Скоростта на вятъра в ранните часове на нощта е стигала 150 километра в час, а височината на вълните - два метра. Опустошителна буря за втори път удря плажа в Крайморие, но за разлика от миналото лято снощи е било страшно. Бурята е изтръгнала чадърите от пясъка, има изпочупени шезлонги, скъсани са над 80 платнища. Силното вълнение е разрушило и пътеката за хората с увреждания.  Спасителите са останали снощи да дежурят и извън работно време, защото част от летовниците са започнали да си правят рисковани селфита. Тази вечер отново се очакват гръмотевични бури. ", "date": "2018.06.27", "title": "Страшна буря опустоши плажа в Крайморие"}
{"url": "https://www.bgonair.bg/bulgaria/2018-06-27/debatite-po-vota-na-nedoverie-priklyuchiha-v-rekordno-kratak-srok", "text": "\r\n Депутатите приключиха рабoта преждевременно, след като вчера на извънредното си заседание народните представители дебатираха вота на недоверие за рекордно кратките час и 27 минути , в днешния си първи първи работен за седмицата отново се караха.  Вчера рекордно кратко продължи извънредното им заседание, на което трябваше да обсъдят има или не аргументи правителството да подаде оставка заради \"провал в сектор \"Сигурност\". Първият им редовен работен ден, обаче, не беше лишен от скандали. С относителен консенсус депутатите направиха поправки в няколко закона. Така в седмичната им програма остана малко, а управляващите предложиха то да бъде разгледано утре, когато ще присъстват и експерти.  За петък остава гласуването на вота на недоверие, предложението за по-кратка лятна ваканция за депутатите и редовния министерски контрол.", "date": "2018.06.27", "title": "Дебатите по вота на недоверие приключиха в рекордно кратък срок"}
{"url": "https://www.bgonair.bg/bulgaria/2018-06-27/roditeli-na-detsa-s-uvrezhdaniya-otnovo-na-sreshta-s-manolova-drugi-institutsii-obache-nyama", "text": "\r\n Майките на деца с увреждания се събраха на мълчалив протест пред прозорците на евродепутатите. След седмици на срещи, оставки и лични нападки, те решиха да заявят за проблема си и пред НДК-сградата, която приема срещи от Европредседателството. Днес там се провежда Европейска конференция на високо равнище \"Европейският стълб на социалните права: Да работим заедно за постигането на резултати\". Родителите обаче бяха скептични, че участниците в нея ще ги чуят. Успоредно с това майките отново са на работна среща при омбудсмана Мая Манолова. При нея се провежда обществено обсъждане, на което трябва да бъде изготвен нов вариант на Закона за личната помощ, който да бъде внесен в парламента. На днешното обсъждане обаче няма представители на институциите. Очаква се до петък да бъде внесен в Народното събрание новият вариант на нормативната уредба, който да удовлетворява всички страни.", "date": "2018.06.27", "title": "Родители на деца с увреждания на нова среща с Манолова, другите институции ги няма"}
{"url": "https://www.bgonair.bg/bulgaria/2018-06-27/absurdna-patna-situatsiya-v-dupnitsa-kamion-se-zakleshti-nasred-ulitsa", "text": "\r\n Камион, натоварен с над 10 тона циментови блокове, пропадна насред улица в Дупница. Гумите му се заклещили в ями, дълбоки над един метър. Само преди седмица след порой улица \"Родопи\" в Дупница буквално се разцепи на две, заради голямото количество вода след дъждовете, а тази седмица камион пропадна на улица \"Скопие\".  На улицата няма знак, забраняващ движението на тежка техника, следователно и шофьорът не е нарушил закона. Според общината отговорни за случилото се са от ВиК. През целия ден от водното дружество запазиха мълчание.  Живеещите наоколо обаче се притесняват за имуществото си. През последния месец новите дупки и тежките аварии, причинени от ремонтите, са десетки.", "date": "2018.06.27", "title": "Абсурдна пътна ситуация в Дупница - камион се заклещи насред улица!"}
{"url": "https://www.bgonair.bg/bulgaria/2018-06-27/smarten-sluchay-pri-trudova-zlopoluka-v-lovech", "text": "\r\n 47-годишен мъж почина при трудова злополука в Ловеч. Работникът е бил притиснат от мотокар, а инцидента е станал на територията на дърводелски цех на фирма \"Ханстрейд\".  Машината е била в неизправност и е спряна от употреба от Инспекцията по труда. Вече е установено, че мъжът не е имал правоспособност за управление на мотокар, като преди злополуката е работил на дървообработваща машина.  Установено е, че в предприятието не е имало човек, притежаващ свидетелство да го управлява. Преки свидетели на инцидента няма, но е заснет от охранителна камера.", "date": "2018.06.27", "title": "Смъртен случай при трудова злополука в Ловеч"}
{"url": "https://www.bgonair.bg/bulgaria/2018-06-27/spetssadat-reshi-ivancheva-e-zdrava-ostava-v-aresta", "text": "\r\n Бившата кметица на \"Младост\" остава в ареста, реши Специализираният съд. Магистратите отхвърлиха искането на Десислава Иванчева за по-лека мярка заради здравословни проблеми.  Мотивът е, че представените медицински документи се отнасяли до стари заболявания, за които няма данни да са се обострили.  Преди дни Иванчева влезе в болницата към затвора именно заради здравословни проблеми.", "date": "2018.06.27", "title": "Спецсъдът реши: Иванчева е здрава, остава в ареста"}
