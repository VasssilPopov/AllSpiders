{"url": "https://www.bgonair.bg/bulgaria/2019-06-02/sadat-reshava-da-ostavi-li-zad-reshetkite-plovdivskiya-kmet-ralyo-ralev", "text": "Специализираният наказателен съд ще решава да остави ли за постоянно в ареста кмета на пловдивския район \"Северен\" Ральо Ралев.  Той е обвинен, че е принудил главния архитект на общината да поиска 60 000 лева от местен строителен предприемач срещу разрешително за строеж на 4-етажен блок.  Посредник е бил близък приятел на кмета, за когото прокуратурата също иска постоянно задържане.  Ралев беше задържан след съвместна акция на антикорупционната комисия и полицията в Пловдив в четвъртък вечерта.  Междувременно се появи информация, че Ралев има жилище на последния етаж в лукзозна кооперация в града, до което се стига с частен асансьор.", "date": "2019.06.02", "title": "Съдът решава да остави ли зад решетките пловдивския кмет Ральо Ралев"}
{"url": "https://www.bgonair.bg/bulgaria/2019-06-02/poroy-navodni-ulitsite-na-haskovo-nyakolko-kvartala-sa-ostanali-bez-tok", "text": "\r\n В община Хасково са били получени 110 сигнала по време на снощната буря в града, когато се изляха 62 л на кв.м, съобщиха от кметството.  Заради силния вятър селата Узунджово и Нова надежда, и няколко квартала в Хасково са останали без ток. Заради бурята за около 2 часа е бил затворен главен булевард в града, казаха от общината.  Там се е срутила тухлена стена.  Теренът е бил разчистен от служители на общинското предприятие \"Екопрогрес\". В сигналите се съощава за много наводнени приземни етажи и мазета.  Според общината няма пострадали или бедстващи хора. Днес огледите продължават, обясниха от кметството.", "date": "2019.06.02", "title": "Порой наводни улиците на Хасково, няколко квартала са останали без ток"}
{"url": "https://www.bgonair.bg/brjuksel-1/2019-06-02/ostavkata-na-ninova-ne-reshava-problemite-v-bsp-smyata-stanishev", "text": "\r\n Лидерът на ПЕС Сергей Станишев смята, че оставката на председателя на БСП Корнелия Нинова не шава проблемите в партията. \"Начинът, по който се подходи не решава никакви въпроси, защото ние се нуждаем от сериозен дълбочинен анализ защо за втори път след 2017 г. при избори почти поднесени на тепсия с много благоприятна среда – голямо недоволство от управлението на ГЕРБ и водещи позиции на БСП според социологическите проучвания в крайна сметка губим\", коментира той. \r\nСпоред него избирателите и сега не са припознали левицата като алтернатива. \"И този път основната линия в кампанията беше: \"Гласувайте за БСП и това е първа крачка към предсрочни избори\", смята той. Явно било обаче, че този подход не е сработил и заради това било нужно да се направи истински анализ, а не да се стига до драматични действия или замитане на нещата под килима. \"Ако не направим такъв анализ сме обречени и трети път и четвърти път да повтаряме същите грешки със същия резултат и това не е в интерес на БСП. В интерес на БСП е да има сериозен разговор, а не някакви сблъсъци кой над кого ще надделее\", отсече Станишев. Според него червените симпатизанти очакват този анализ и адекватни действия след него, защото местните избори чукат на вратата. \"Тази идея за това да се прави общопартиен избор сега само ще дефокусира и раздели партията в този момент вместо да определяме кои са нашите кандидати да атакуваме управлението на ГЕРБ по места и да се готвим за една сериозна кампания. Има опасност това, което се случи на европейските избори – едно изкуствено наложено от ръководството разделение да се повтори отново и това е опасно за резултата на местните избори\", предупреди лидерът на ПЕС.  ", "date": "2019.06.02", "title": "Оставката на Нинова не решава проблемите в БСП, смята Станишев"}
{"url": "https://www.bgonair.bg/bulgaria/2019-06-02/kmetat-na-plovdivskiya-rayon-severen-ralyo-ralev-ostava-v-aresta", "text": "\r\n Кметът на пловдивския район \"Северен\" Ральо Ралев остава в ареста. Това реши Специализираният наказателен съд. Другият обвиняем, соченият от прокуратурата за помагач – Иван Делевски, излиза под парична гаранция. Ралев е обвинен, че е принудил главния архитект на общината да поиска 60 000 лева от местен строителен предприемач срещу разрешително за строеж на 4-етажен блок. Посредник е бил бизнесменът Ивален Делевски - близък приятел на кмета, който обаче беше пуснат срещу гаранция, също от 60 хил. лева.  Мотивът е, че той е привлечен на по-късен етап като посредник и ролята му е второстепенна.  Парите трябва да бъдат внесени до 10 дни.  Пред съда Ралев каза, че страда от сериозно заболяване на кръвта. Делевски пък обясни, че работата му е да доставя строителни конструкции, а парите, намерени в автомобила му, са капаро за изграждане на строително хале.  Междувременно се появиха публикации, че Ралев има жилище на последния етаж в луксозна кооперация в града, до което се стига с частен асансьор, както и че вчера полицаи и служители на антикорупционната комисия са проверявали въпросното жилище.  То се води собственост на фирма, която е инвеститор и на цялата сграда. Проверката е продължила няколко часа.", "date": "2019.06.02", "title": "Кметът на пловдивския район \"Северен\" Ральо Ралев остава в ареста"}
{"url": "https://www.bgonair.bg/bulgaria/2019-06-02/otbelyazvame-143-godishninata-ot-gibelta-na-poeta-revolyutsioner-hristo-botev", "text": "\r\n Отбелязваме 143-годишнината от гибелта на поета-революционер Христо Ботев. Точно в 12 часа, в продължение на 2 минути, сирените, в цялата страна с прекъснат вой ще оповестят отдаването на всенародна почит към паметта на Ботев и на загиналите за свободата на България. При подаване на сигнала всички пешеходци и пътни превозни средства, с изключение на влаковете, трябва да спрат движението си и останат на място. Денят ще бъде отбелязан с ритуали по полагане на венци и цветя, както и други инициативи в цялата страна. На връх Околчица във Врачанския Балкан ще се проведе всенародно поклонение пред паметника на Христо Ботев, съобщава БНР. Всенародното поклонение ще започне с молебен за България, отслужен от врачанския митрополит Григорий. Както всяка година в Деня на Ботев, днес се очаква на Околчица да се съберат много хора от цялата страна. Предимно пеша и с велосипеди, към историческия връх ще поемат и врачани. След сирените венци и цветя на признателност ще бъдат поднесени на паметника на Околчица. В подножието му, където има параклис, митрополитът ще отслужи кратко заупокойно моление за загиналите за българската свобода. В родния град на Христо Ботев – Калофер, годишнината ще бъде отбелязана с митинг-поклонение. По традиция с военна церемония от Националния  музей \"Христо Ботев\" ще бъде изнесено знамето на Ботевата чета. Пред паметника на поета - революционер ще бъдат поднесени венци и цветя. В Ловеч в Деня на Ботев и загиналите за свободата на България ще бъде организирано шествие и поднесени венци  и цветя пред паметниците на героите. От 11,00 ч. ще  бъдат поднесени  венци и цветя пред паметника на загиналите ловчалии в двора на храм \"Света Троица\" и Паметната плоча на загиналите Ботеви четници пред скулптурната композиция, посветена на Априлското въстани. В  11,15 ч. тръгва шествие до Кървавия камък в кв. \"Дръстене\".  Точно в 12,00 ч. след традиционните сирени, с които се почитат паметта и делото на борците за свободата на България и там ще бъдат поднесени  венци и цветя  в знак на признателност, поясни кметът Корнелия Маринова. След 41 години във Велико Търново отново има паметник на поета и революционера Христо Ботев. Той ще бъде официално открит днес в 12 часа. Бюстът е дарение от Националния военен университет и е поставен върху двуметров мраморен постамент в центъра на града. Търново е първият град, в който 2 юни е честван като Ден на Христо Ботев и на загиналите за свободата на България. Пред обществеността отново е показан бюстът на Ботев, който е бил поставен на входа на арката на генералите в началото на 50-те години на миналия век, когато в старата столица е била разположена школата за запасни офицери „ю\"Хр. Ботев\".  След 1978 г., когато военното училище е преместено в настоящия си корпус,  паметникът е демонтиран и съхраняван от военните. След откриването на монумента, венци и цветя на признателност ще бъдат поднесени на гробовете на Венета и Иванка Ботеви - съпругата и дъщерята на революционера. Годишнината от гибелта на Ботев ще бъде отбелязана и в Смолян. Честванията ще започнат в 10 ч. с поклонение пред паметника-костница на връх Средногорец. След това ще продължат на пл. \"Свобода\" в стария център на областния град, където ще има почетен караул за тържествено отбелязване на Деня на Ботев. Пред паметника на велия българин ще бъдат поднесени венци и цветя. Община Смолян прикани обществеността да се преклони пред подвига на всички четници – знайни и незнайни герои, отдали живота си за свободата и независимостта на България. Тържествената церемония в София пред бюст-паметника на Ботев в Борисовата градина започва в 11,30 ч.  ", "date": "2019.06.02", "title": "Отбелязваме 143-годишнината от гибелта на поета-революционер Христо Ботев"}
{"url": "https://www.bgonair.bg/bulgaria/2019-06-02/kandidat-studentite-po-zhurnalistika-v-su-pisaha-za-igri-na-shtastieto", "text": "Кандидат-студентите по журналистика в Софийския университет днес писаха по темата \"Игри на щастието\", съобщи пресцентърът на учебното заведение. С писмения изпит по журналистика започна втората канидатстудентска сесия на Софийския университет за учебната 2019/2020 г. Заявления за допускане до изпита са подали 348 зрелостници. Контролните теми, които бяха изтеглени, са: \"Шоуто трябва да продължи\" и \"Дом и свят\". От пресцентъра на Алма Матер припомнят, че в балообразуването на бакалавърските програми по \"Журналистика\" и \"Връзки с обществеността\" влизат оценките от писмения и от устния изпит по журналистика. В специалност \"Книгоиздаване\" ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по \"Български език и литература\", \"История и цивилизация\", \"Философски цикъл\" и чужд език.", "date": "2019.06.02", "title": "Кандидат-студентите по журналистика в СУ писаха за \"Игри на щастието\""}
{"url": "https://www.bgonair.bg/bulgaria/2019-06-02/premierat-borisov-na-poredna-inspektsiya-v-stranata", "text": "\r\n Премиерът Борисов на поредна инспекция в страната. Отскоро министър-председателят обикаля с джип, който шофира лично и прави инспекции на ремонтите на магистрали, заводи и училища. Няколко дни след изборите отново се качи на джипа си, като този път избра да повози министъра на образованието Красимир Вълчев. Двамата бяха в гимназията по селско стопанство в Нова Загора. Обиколките на Бойко Борисов започнаха преди вота за членове на Европарламента. Тогава премиерът качи в колата гръцкия си колега Алексис Ципрас, след като направиха първа копка на интерконектора между България и Гърция.  Днес Борисов продължи обиколката си по стария път, който води от Нова Загора, през Стара Загора до Черноморието.  ", "date": "2019.06.02", "title": "Премиерът Борисов на поредна инспекция в страната"}
{"url": "https://www.bgonair.bg/bulgaria/2019-06-02/devetima-ot-zadarzhanite-za-reket-v-montana-ostavat-v-aresta", "text": "Деветима от задържаните за рекет в Монтана остават в ареста. Това реши снощи Специализираният наказателен съд.  Сред тях е и ръководителят на групата Марин Антов. Десетият задържан остава под домашен арест заради влошено здравословно състояние. Групата беше заловена миналата седмица след претърсени десетки адреси и обиски. Тя е действала в региона от 2012 г. и се е занимавала основно с рекет над земеделски производители, бизнесмени и граждани, както и с разпространение на наркотици.", "date": "2019.06.02", "title": "Деветима от задържаните за рекет в Монтана остават в ареста"}
{"url": "https://www.bgonair.bg/bulgaria/2019-06-02/s-karnavalno-shestvie-priklyuchi-116-iyat-festival-na-rozata-v-kazanlak", "text": "Празникът на розата в Казанлък приключи с най-голямото карнавално шествие в страната, в което взеха участие над 5 хил. души.  Събитието се провежда за 116 път. За него, както и за да се преклонят пред аромата на маслодайната казанлъшка роза, пристигат близо 100 хил. души от страната и света.  От пеленачета до над 80-годишни бяха участниците в тазгодишното дефиле, което продължи близо два часа.  \r\nШествието проследява както историята на региона, така и настоящето в лицето на лъчезарните деца.  В него се включиха представители на десет държави, побратимени с града на Розата. Снимка: Pixabay", "date": "2019.06.02", "title": "С карнавално шествие приключи 116-ият Фестивал на розата в Казанлък"}
{"url": "https://www.bgonair.bg/world/2019-06-02/silnite-techeniya-na-dunav-vazprepyatstvat-izdirvaneto-na-izcheznalite-turisti", "text": "Силните течения на Дунав продължават да възпрепятстват операцията за търсене на изчезналите южнокорейски туристи.  21 души са в неизвестност след сбъсък на малък круизен кораб с друг плавателен съд в пълноводната река в Будапеща.  До мемнта е потвърдена смъртта на 7 души, а други 7 бяха спасени.  Инцидентът стана в сряда. Оттогава водолази се опитват да стигнат до развалините на кораба.", "date": "2019.06.02", "title": "Силните течения на Дунав възпрепятстват издирването на изчезналите туристи"}
{"url": "https://www.bgonair.bg/world/2019-06-02/kruizen-layner-se-udari-v-turistichesko-korabche-vav-venetsiya-chetirima-sa-postradali", "text": "Круизен кораб удари туристическа лодка във Венеция. Най-малко петима души са били ранени.  На кадри, разпространени в социалните мрежи, се вижда как големият плавателен съд се сблъсква първо с лодка, а след това помита и туристическото корабче.  Инцидентът е станал във водите на канала Джудека, който води до площад Сан Марко в североизточния италиански град.  На мястото е настанала паника, но не се съобщава за хора с опасност за живота.  Венеция е едно от най-популярните места за разходки с круизни кораби, особено през летния туристически сезон. Снимка: Pixabay", "date": "2019.06.02", "title": "Круизен кораб удари туристическа лодка във Венеция"}
{"url": "https://www.bgonair.bg/world/2019-06-02/izrael-s-vazdushni-udari-sreshtu-siriya-deset-dushi-sa-zaginali", "text": "Десет души бяха убити след като Израел извърши въздушни удари в Сирия в отговор на изстреляни ракети от съседната страна. Сред жертвите са сирийски войници и чуждестранни бойци, предават световните медии. Израелската армия заяви, че две ракети са били изстреляни от Сирия в планината Хермон, в района на окупираните от Израел Голански възвишения късно в събота. Едната дори била изстреляна от територията на Израел, пише \"Фокус\".", "date": "2019.06.02", "title": "Израел с въздушни удари срещу Сирия, десет души са загинали"}
{"url": "https://www.bgonair.bg/economy/2019-06-02/google-gubi-prihodi-ot-reklama-huawei-ot-prodazhbi-kak-dvete-kompanii-se-ozovaha-v-kashata", "text": "Американският концерн Google бе принуден от правителството на Доналд Тръмп да спре да предоставя достъп до Android за бъдещи смартфони на китайския производител Huawei - или по-конкретно, да не дава достъп до частите на Android, контролирани от Google. Това е катастрофа и за двете компании: Google губи приходи от реклама, Huawei губи приходи от продажби. И двете компании се озоваха в кашата, защото не обръщаха достатъчно внимание на неприкосновеността на личния живот и на икономиката на данните. Иронията е, че за разлика от органите за защита на конкуренцията в ЕС, които осъдиха Google на глоба от 4,34 милиарда евро за ограничения на конкуренцията в Android, администрацията на Тръмп не се занимава със защита на данните, а с търговски спор под прикритието на проблеми с националната сигурност. Те, от своя страна, касаят предполагаеми задни врати в 5G рутерите на Huawei, за които европейските служби по сигурността не са намерили доказателства. Така че изглежда, че мобилният бизнес на Huawei ще бъде принуден да плати глоба за нещо, за което е отговорно подразделението за мрежова инфраструктура. Но кой още ще бъде засегнат? Да, смартфоните на Huawei предлагат голяма стойност за парите си, а P30 Pro вероятно има най-добрата фотофункция в момента. Но смартфоните на Huawei също безпроблемно измолват потребителите да създадат акаунт в облака на Huawei, за да съхраняват снимки, фитнес данни, файлове и резервни копия на цялото устройство. И дори да устоите на това изкушение, трудно е да разберете каква информация все пак се изпраща в Китай.  Обаче - по същия начин Samsung се държи със собствения си облак. Android смартфоните с приложения на Google и смартфоните с iOS с приложенията на Apple също изпомпват данни в корпоративните облаци. Разликата за правителството на Тръмп изглежда е само в това кое разузнаване може да има достъп до данните -  китайското, южнокорейското или американското. Но истинските причини са другаде - макар че ще бъде трудно да се разбере дали Huawei е жертва на собствения си успех (срещу доставчиците на мрежово оборудване в САЩ), на собствения си глад за данни или все пак на принудата от страна на китайските тайни служби да вгради задни врати. Във всеки случай проблемите на подразделението за мобилни телефони вероятно са само вторичните щети. Снимка: Pixabay", "date": "2019.06.02", "title": "Google губи приходи от реклама, Huawei - от продажби... Как двете компании се озоваха в кашата?"}
{"url": "https://www.bgonair.bg/reportazhi/2019-06-02/poseshtenieto-na-papa-frantsisk-v-rumaniya-priklyuchva-v-grad-blazh", "text": "\r\n Тридневното посещение на Папа Франциск в Румъния приключва в град Блаж. Там Светият отец благодари на нацията за топлото посрещане и провъзгласи за блажени 7 румънски духовници, пострадали от комунистическия режим. На церемонията в град Блаж папа Франциск се поклони пред паметта на всички мъченици на вярата, преследвани от комунистическия режим.  В последния ден на посещението си той изпълни и една от основните цели на визитата си - обяви за блажени седем епископи, починали в затвора.  В нощта на 28 срещу 29 октомври 1948 г. духовниците били задържани от агенти на Секуритате. Те били обвинени в държавна измяна и шпионаж. В затвора епископите били измъчвани и унижавани. Някои от тях починали зад високите стени на тъмниците, а други в изолация в православен манастир.  Погребенията им били огранизирани набързо, като и до днес не е ясно къде са положени тленните останки на четирима от тях. За център на церемонията не случайно беше избран град Блаж. Градът е седалище на гръко-католическата църква в страната. Тя обединява католици от византийския обред и е произлязла през 17 век след отцепване от православната църква.  Запазила е православните си практики, но признава властта на папата. С декрет от 1948 г. обаче гръко-католическата църква е била официално забранена. А нейните духовници е трябвало да станат православни. Онези от тях, които са отказали, са понасяли сурови наказания.  ", "date": "2019.06.02", "title": "Посещението на папа Франциск в Румъния приключва в град Блаж"}
{"url": "https://www.bgonair.bg/world/2019-06-02/ek-shte-poiska-ot-chehiya-da-varne-nad-17-mln-evro-subsidii", "text": "Скандал с еврофондове в Чехия. Европейската комисия ще поиска от страната да върне над 17 млн. евро. Субсидията е била изплатена на холдинг, контролиран от премиера Андрей Бабиш. Неправомерната сделка е установена след одит, извършен в началото на 2019 г. по настояване на Еврокомисията.  Според доклада, 64-годишният политик и милиардер, е продължил да получава постъпленията от холдинга \"Агроферт\", дори след като през февруари 2017 г. го е прехвърлил на два попечителски фонда.  Това го е поставило в конфликт на интереси, тъй като в качеството си на премиер има отношение към разпределението на еврофондовете.  Според Бабиш обаче обвиненията са лъжа. Той е категоричен - финансите на \"Агроферт\" са изрядни и Чехия няма да връща пари на Европейския съюз. Снимка: Pixabay", "date": "2019.06.02", "title": "ЕК ще поиска от Чехия да върне над 17 млн. евро субсидии"}
{"url": "https://www.bgonair.bg/world/2019-06-02/zrelishtna-eksploziya-na-tsvetove-vulkanat-etna-prodalzhava-da-balva-lava-v-nebeto-nad-sitsiliya", "text": "\r\n Вулканът Етна не спира да предлага на туристите зрелищна експлозия на цветовете. Той се събуди в четвъртък и оттогава бълва лава и пепел в небето над Сицилия.  Изригванията през последното денонощие са били значително по-слаби. Те обаче са довели до реки от червена лава, стичащи се по югоизточния склон.  А красивите цветове на магмата могат да се наблюдават от километри разстояние.  Вулканът е популярна туристическа дестинация. Хиляди туристи изкачват склоновете му. В момента спасителни екипи се грижат за обезопасяването на района. Няма данни за пострадали хора.", "date": "2019.06.02", "title": "Зрелищна експлозия на цветове: Вулканът Етна продължава да бълва лава"}
{"url": "https://www.bgonair.bg/world/2019-06-02/losho-vreme-i-v-rumaniya-poroynite-dazhdove-navodniha-kashti-i-ulitsi", "text": "Лошото време създава проблеми не само у нас.В Румъния близо 150 души се наложи да бъдат евакуирани заради поройните дъждове, които наводниха къщи и улици и отнесоха дворове и пътища.  На места са се активизирали и свлачища.  Местните власти издирват дете, отнесено заедно с братята си и майка си. Жената е оцеляла, но другите X три деца са се удавили.  В Босна многo реки преляха и отнесоха мостове. В град Тузла е обявено извънредно положение. Интензивните валежи са нанесли щети на десетки сгради, част от водопроводната мрежа, както и на инфраструктурата, а придошлата вода на места е довела до свличане на земни маси. Снимка: Pixabay", "date": "2019.06.02", "title": "Лошо време и в Румъния: Поройните дъждове наводниха къщи и улици"}
