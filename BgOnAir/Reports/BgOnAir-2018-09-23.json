{"url": "https://www.bgonair.bg/world/2018-09-23/shokirasht-sluchay-na-ubiystvo-na-kradets-predizvika-protesti-v-gartsiya", "text": "Шокиращ случай на убийство на крадец в Гърция доведе до полюсни мнения в страната и протести в защита на убиеца.   В петък крадец нахлува в бижутерия в центъра на Атина. Собственикът на магазина и още един човек го залавят и започват да го ритат.  Крадецът е тежко ранен. При пристигането на линейката, той получава още няколко ритника от хората на улицата. Впоследствие крадецът почива в болницата.  Собственикът на бижутерията е арестуван и e с повдигнати обвинения за убийство. Оказва се, че крадецът е известна личност в Атина - активист за гей права.  Дори и говорителят на управляващата партия \"Сириза\" публикува пост във Facebook в защита на убития. Снощи, ситуацията доведе до протести в Атина - в защита на крадеца.", "date": "2018.09.23", "title": "Шокиращ случай на убийство на крадец предизвика протести в Гърция"}
{"url": "https://www.bgonair.bg/world/2018-09-23/antani-dzhoshua-nokautira-povetkin-i-zashtiti-titlite-si", "text": "Антъни Джошуа записа своята 22-а победа в професионалния бокс и 21-ата с нокаут, след като нокаутира руснака Александър Поветкин в битка за три от четирите световни титли на британеца. Това бе и първи нокаут в кариерата на руския състезател, след като до момента той не бе нокаутиран никога. Освен това загубата е и втора за него, след като предишната такава бе от Владимир Кличко. В първите два рунда руският състезател започна изключително силно и той ги взе на сметката си, след като вкара много мощни удари в лицето на Джошуа и дори разкървави носа на британеца. Постепенно обаче Ей Джей успя да изравни играта и да вземе надмощие, а в седмия рунд той първо изпрати в нокдаун опитният руснак, а след това го нокаутира с брутален десен удар. В този случай Поветкин нямаше как да се изправи за втори път в този рунд от земята и победата отиде на сметката на британеца. Повече новини може да прочетете на  .", "date": "2018.09.23", "title": "Антъни Джошуа нокаутира Поветкин и защити титлите си"}
{"url": "https://www.bgonair.bg/world/2018-09-23/demonstratsii-v-germaniya-sreshtu-vizitata-na-erdogan", "text": "Демонстранти излязоха по улиците на германски градове преди планираното посещение на турския президент Реджеп Ердоган след няколко дни, съобщава ДПА, цитирана от  По оценки на полицията няколкостотин души са участвалите в подобна акция в германската столица. Протестиращите държаха транспаранти с надписи: \"Ердоган не е добре дошъл\". Митингите бяха организирани от коалиция организации срещу турския държавен глава, включително кюрдско сдружение. В няколко германски града по улиците преминаха протестни шествия от по между 80 и 200 души. Около 80 души в Хановер се присъединиха към по-голяма демонстрация, свикана от друга организация срещу десния екстремизъм, в която участваха 400 души. За петък и другата събота са планирани няколко големи протеста в Берлин и Кьолн срещу посещението на Ердоган. Очаква се на всеки от тях да присъстват около 10 000 души. Турският президент пристига в Берлин в четвъртък, а в събота заминава за Кьолн.", "date": "2018.09.23", "title": "Демонстрации в Германия срещу визитата на Ердоган"}
{"url": "https://www.bgonair.bg/bulgaria/2018-09-23/dvama-ot-zadarzhanite-za-nahluvaneto-v-rozhenskiya-manastir-ostavat-v-aresta", "text": "Двама от задържаните за обира на Роженския манастир остават в ареста, реши Районният съд в Пловдив. Това са 44-годишният адвокат Стефан Матеев и 21-годишният обвиняем, който работи в Кипър и за него има предпоставка, че може да се укрие.  Двамата непълнолетни, на 16 и 17 години - са с мярка под надзор на инспектор от детска педагогическа стая.  Мярката се гледа от съда в Пловдив, след като вчера всички съдии от Районния съд в Сандански си направиха самоотвод, защото са работили професионално с един от обвиняемите - адвокат Матеев.  По-рано стана ясно, че при обира умишлено е повредена културна ценност. Експерти от Министерството на културата са установили, че частично е избит зазидан преди век и половина прозоречен отвор, изписан от вътрешната страна.  Поради голямата дебелина на стената нападателите не са успели да засегнат мазилката и изключително ценния живописен слой.", "date": "2018.09.23", "title": "Двама от задържаните за нахлуването в Роженския манастир остават в ареста"}
{"url": "https://www.bgonair.bg/economy/2018-09-23/amerikantsi-kupiha-skay-za-blizo-30-mlrd-britanski-liri", "text": "Американският телекомуникационен гигант \"Комкаст“ спечели битката за придобиването на британската медийна корпорация \"Скай“. Това стана след инфарктен трети кръг на наддаване, в което \"Комкаст“ предложи по-висока цена за акция от конкурента си \"Фокс“.  Общата сума по сделката е малко под 30 милиарда британски лири, което я прави най-скъпата в европейската медийна индустрия. Търгът сложи край на близо 2-годишната несигурност относно собствеността на \"Скай“ – най-големият разпространител на платена телевизия в Европа.  През 2016 година телевизията се съгласи да бъде придобита от най-големия си акционер – \"Фокс“, но процесът се забави заради множество проверки на медийния и пазарния регулатор.", "date": "2018.09.23", "title": "Американци купиха \"Скай\" за близо 30 млрд. британски лири"}
{"url": "https://www.bgonair.bg/bulgaria/2018-09-23/mlad-motorist-zagina-sled-udar-s-dzhip-na-patya-karlovo-sopot", "text": "25-годишен моторист загина вчера следобед след удар с джип на пътя между Карлово и Сопот. Катастрофата е станала на изхода на Сопот в посока Анево.  Очевидци разказаха, че са видели моториста да кара на задна гума. След това той се е опитал да завие. В този момент идващият насреща джип му отнел предимството.  Мотористът изгубил контрол и върху него връхлетял бус. Пробите за алкохол на водачите са отрицателни.", "date": "2018.09.23", "title": "Млад моторист загина след удар с джип на пътя Карлово-Сопот"}
{"url": "https://www.bgonair.bg/bulgaria/2018-09-23/gerb-skochi-na-bsp-ninova-ne-mozhe-da-kontrolira-sobstvenata-si-partiya", "text": "\r\n ГЕРБ упрекнаха председателя на БСП Корнелия Нинова, че не може да контролира собствената си партия. Поводът е гласуването на \"червените\" евродепутати за позицията на Унгария в Европарламента. Управляващите не се ангажираха с прогноза кога санкциите срещу политиката на Виктор Орбан ще бъдат разгледани в Съвета на Европейския съюз.", "date": "2018.09.23", "title": "ГЕРБ скочи на БСП: Нинова не може да контролира собствената си партия"}
{"url": "https://www.bgonair.bg/bulgaria/2018-09-23/agentsiya-mitnitsi-ot-vinprom-karnobat-prez-trabi-se-izvezhda-nezakonen-alkohol", "text": "Агенция \"Митници\" даде брифинг по повод запечатаните складове в района на Карнобат. По време на брифинга бе изложено становището на Агенцията по казуса  \"В хода на всички разследвания на \"Винпром Карнобат“ се оказа, че съществуват множество тръбни връзки, които служители на Агенция \"Митници“ установиха\", каза зам.-директорът на Агенция \"Митници” Юлиян Мирков. Той добави още, че една от тези тръби е кран, от който може да бъде изведен етилов алкохол, без това извеждане да бъде контролирано от измервателни средства.  \"Алкохолът е годен за употреба, но би могъл да се изнася нерегламентирано\", поясни Мирков.  По време на брифинга бяха показани видеоматериали от извършените проверки, които доказват наличието на въпросните тръбни връзки.", "date": "2018.09.23", "title": "Агенция \"Митници\": От \"Винпром Карнобат\" през тръби се извежда незаконен алкохол"}
{"url": "https://www.bgonair.bg/bulgaria/2018-09-23/balgariya-specheli-20-medala-na-evropeyskoto-po-karate-kiokushin", "text": "Бойците от българския национален отбор спечелиха общо 20 медала във всички възрастови групи на Европейското първенство по карате киокушин в Калининград, Русия. Мъжете и жените добавиха 9 отличия (3 златни, 3 сребърни и 3 бронзови), към спечелените в петък от младежите и девойките 11. Европейски шампиони станаха Ия Костова в категория до 55 килограма, Любомира Николова при 65-килограмовите и Георги Дойчев в категория до 80 килограма при мъжете. Сребро грабнаха Красимира Мирева, Мариела Любенова и Димитър Димитров, а бронза заслужиха при Иван Команов, Кристиян Дойчев и Христо Георгиев. В изцяло български финал в категория до 55 килограма при жените Ия Костова надделя над Красимира Мирева в оспорвана среща, решена в последното продължение. Треньорите на националния отбор Захари Дамянов, Живко Андреев, Станислава Бойчева, Христо Христов и Петър Мартинов са изключително доволни от представянето на състезателите.", "date": "2018.09.23", "title": "България спечели 20 медала на европейското по карате киокушин"}
{"url": "https://www.bgonair.bg/bulgaria/2018-09-23/hilyadi-motoristi-se-vklyuchiha-v-masovo-noshtno-karane-v-sofiya", "text": "\r\n Голямото нощно каране събра стотици мотористи в София. За четвърта поредна година те поискаха повече толерантност на пътя. Инициативата е в памет на загиналите на пътя и мина под наслов \"Ние не сме донори\". Часове, след като 25-годишен моторист загина при тежък инцидент край Сопот, стотици любители на високите скорости се събраха пред Националния исторически музей, за да тръгнат за четвърти път на масово нощно каране. През последните няколко години културата на пътя и взаимната толерантност на шофьори и мотористи се повиши, признават участниците. Все още обаче има случаи на необоснована агресия. Моторист не означава самоубиец, категорични са участниците в масовото нощно каране.", "date": "2018.09.23", "title": "Хиляди мотористи се включиха в масово нощно каране в София"}
{"url": "https://www.bgonair.bg/bulgaria/2018-09-23/naprezhenie-v-karnobat-rabotnitsi-na-minyu-staykov-napadnaha-mitnichari", "text": "\r\n Напрежението в Карнобат не стихва! Работниците от затворените фабрики на Миню Стайков нападнаха митнически екип. В същото време, налице e и отчаяние сред хората, останали без работа. Недоволството от фабриката в Карнобат се пренесе в града. По-рано днес имаше напрежение пред завода, работниците се опитаха да се саморазправят с митничарите. Напрежението тази сутрин ескалира, след като работниците се опитаха да изгонят митничарите, които извършват проверка във \"Винпром Карнобат\". Те настояват за доказателства какви нарушения са открити в данъчните складове и обвиниха митическите служители в бездействие и протакване.  Ръководството на завода е изчислило, че загубите от затварянето на производството е довело до загуби от близо 10 милиона лева, а инсталациите работят на авариен режим.  Фабриките са запечатани за 48 часа, срокът изтича утре. Протестиращите заявиха, че недоволството от Карнобат ще се пренесе пред Народното събрание.", "date": "2018.09.23", "title": "Напрежение в Карнобат! Работници на Миню Стайков нападнаха митничари"}
{"url": "https://www.bgonair.bg/bulgaria/2018-09-23/pozhar-gorya-v-tsentara-na-plovdiv", "text": "Пожар избухна вчера в центъра на Пловдив. Първоначално беше съобщено, че гори клон на банка в града.  От пожарната уточниха, че огънят е пламнал в галерия, която се намира зад сградата на банката. Пламъците са тръгнали от кабели, които са се запалили. Пожарът е локализиран, но има много пушек и дим. На място са били изпратени два екипа огнеборци. ", "date": "2018.09.23", "title": "Пожар горя в центъра на Пловдив"}
