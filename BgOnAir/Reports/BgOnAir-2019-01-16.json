{"url": "https://www.bgonair.bg/world/2019-01-16/15-dushi-sa-zaginali-pri-eksplozii-i-prestrelka-v-keniya", "text": "Най-малко 15 души загинаха в Кения, а десетки други бяха ранени при две експлозии и престрелка, които избухнаха снощи в луксозен квартал на столицата Найроби.  Засегнати са хотел \"Дусит\" и офис сграда. Базираната в Сомалия групировка Ал-Шабаб пое отговорност за атаката. Джихадистката атака е била координирана и е извършена от ударна група, един от членовете на която се е самовзривил край хотела. Експлозията е била чута в радиус над 5 километра. Подпалени били и няколко автомобила. Властите обявиха, че районът е обезопасен и всички нападатели са или ликвидирани, или заловени.", "date": "2019.01.16", "title": "15 души са загинали при експлозии и престрелка в Кения"}
{"url": "https://www.bgonair.bg/reportazhi/2019-01-16/treti-den-ne-mogat-da-izmaknat-deteto-padnalo-v-100-metrova-dupka-v-ispaniya", "text": "\r\n Трети ден спасители се борят за живота на 2-годишния Юлен, който падна в 100-метрова дупка в планински район край испанския град Малага. Детето е изчезнало в неделя и след претърсване е било установено, че е паднало в сондажна шахта. В мащабната спасителна акция се включиха редица доброволци и повече от 100 военнослужещи. Екипите работят неуморно за да достигнат до детето. Операцията е изключително сложна, защото отворът на дупката е твърде тесен и в нея не може да се спусне възрастен човек.  Заради това е поискана помощ от инженери. Според тях единственият начин за успех на мисията е да се прокопае хоризонтален тунел в планината. Времето напредва, а с това намаляват и шансовете момчето да оцелее. Семейството на Юлен вече е загубило едно дете, но въпреки това продължава да вярва, че този път ще се случи чудо.  Властите са започнали разследване и се очаква отговорните да понесат съдебно наказание.", "date": "2019.01.16", "title": "Трети ден не могат да измъкнат детето, паднало в 100-метрова дупка в Испания"}
{"url": "https://www.bgonair.bg/world/2019-01-16/tereza-mey-otselya-pri-vota-na-nedoverie-patyat-kam-brexit-obache-ostava-neyasen", "text": "\r\n Британският премиер Тереза Мей оцеля при вота на недоверие, който депутатите гласуваха в парламента.  Веднага след гласуването Meй заяви, че е доволна, че депутатите са изразили доверие в нейното правителство.  Мей покани лидерите на парламентарните партии да се срещнат индивидуално с нея.  Вотът на недоверие беше поискан от лидера на лейбъристите Джереми Корбин след историческата ѝ загуба снощи.  Тогава Камарата на общините отхвърли с голямо мнозинство споразумението на Мей с ЕС за Brexit.  Това е най-тежката политическа криза на Острова от половин век насам.  Въпреки че правителството оцеля, пътят към Brexit остава неясен.", "date": "2019.01.16", "title": "Тереза Мей оцеля при вота на недоверие, пътят към Brexit обаче остава неясен"}
{"url": "https://www.bgonair.bg/world/2019-01-16/dori-bez-sdelka-za-brexit-balgarite-vav-velikobritaniya-zapazvat-pravata-si", "text": "\r\n Българите и останалите над 3 милиона европейски граждани, живеещи във Великобритания, ще запазят статута и правата си дори и Обединеното кралство да напусне ЕС без споразумение за преходен период до края на 2020 г. или 2022 г. Това заяви българският евродепутат Ева Майдел непосредствено след двустранна среща с главния преговарящ на ЕС по Брекзит Мишел Барние. Според българските евродепутати за нашите съграждани в Обединеното кралство и българските компании, развиващи бизнес там, би било най-добре да има споразумение за преходния период след Brexit.  Преговорите по споразумението отнеха над 2 години и е малко вероятно то да бъде предоговорено в последния момент със съществени промени. Няма яснота обаче какви ще са правата на българските студенти, започнали образованието си във Великобритания след Brexit.  Въпросите около евентуалното излизане на Великобритания от ЕС, които интересуват българите на Острова, не спират дотук.  Европа очевидно очакваше снощното поражение на споразумението за Brexit в британския парламент. Засега ЕС настоява, че няма и най-малкото намерение да предоговаря споразумението по развода с Великобритания. Докато се водят трескави спорове, една страна вече получава дивидент от Brexit и това е България, писа в. \"Гардиън\" преди дни. Според изданието колебанията в курса на паунда са довели до увеличение на резервациите от британски туристи в курортите в България.", "date": "2019.01.16", "title": "Дори без сделка за Brexit: Българите във Великобритания запазват правата си"}
{"url": "https://www.bgonair.bg/sutreshen-blok/2019-01-16/velikobritaniya-e-izpravena-pred-nova-kriza-kakvo-shte-se-sluchi-s-brexit", "text": "\r\n Британският парламент отхвърли категорично споразумението за Brexit. 432-ма депутати гласуваха срещу сделката с Брюксел, а само 202-ма го подкрепиха. Първите думи на британския премиер бяха, че сега парламентът трябва да покаже дали продължава да подкрепя нейното правителство и поиска вот на доверие. Сигурен ли е хаосът в отношенията между Великобритания и ЕС и какви са възможните сценарии коментират журналистите Соня Колтуклиева и Николай Барулов в студиото на \" \". \"Проблемът е, че няма конкретен отговор и конкретно решение на казуса, който да доведе до нормален за всички край. Този вот, който се проведе, означава, че нито хората, които са гласували за излизане, нито тези, гласували за оставане, биват доволни от този резултат. Никой не иска такава сделка\", категоричен беше Николай Барулов. Според Соня Колтуклиева медиите имат голяма вина за пропагандата, която е върнала имперските настроения във Великобритания. \"Великобритания и цяла Европа, заради отсъствие на лидерство, заради отсъствие на политици, които имат идеология и платформа, разсипват държавите си и Европа\", коментира журналистката пред  . Барулов обясни, че 29 март е гласуван като крайна дата по закон. По думите му със снощния вот правителството разполага с три дни да даде друг вариант. Според него, ако се стигне до вот на недоверие, Тереза Мей ще остане. \"Ако Великобритания излезе без сделка, това ще бъде тотална катастрофа за тази държава\", категоричен беше журналистът.", "date": "2019.01.16", "title": "Великобритания е изправена пред нова криза. Какво ще се случи с Brexit?"}
{"url": "https://www.bgonair.bg/sutreshen-blok/2019-01-16/skapo-parno-kak-toplofikatsiya-nachislyava-smetkite", "text": "\r\n През декември средната температура в София беше -0,3 градус, което е с близо 3 градуса надолу спрямо миналия декември. Това беше месецът, в който столичани прекараха повече време вкъщи, заради многото празници. От 1 октомври потреблението на топлоенергия се увеличи със 16% в столицата, заради цената на природния газ. Днес се очакват да излязат новите сметки за парно за първият студен месец на тази зима. \"Топлофикация София\" вече предупредиха да бъдем разумни в потреблението. \"Сметките за месец декември са качени на сайта на \"Топлофикация\". По никакъв начин не можем да говорим за рекордни сметки. Потреблението на всеки клиент е строго индивидуално. Методиката за определяне на сметките е прогнозна, на базата на реалното отопление за предходния отоплителен сезон. Не бива да забравяме, че имаме 16% увеличение на цената на топлинната енергия. Очаквахме, че хората ще потребяват повече топлинна енергия. Направихме междинно замерване и установихме, че софиянци са употребили с 14% повече енергия\", посочи говорителят на \"Топлофикация София\" Елизабет Павлова.  Тя препоръча на ползващите парно да махнат тежките мебели и завеси от радиаторите, за да може топлият въздух да циркулира. Трябва да се проветрява помещението – за 15 минути, широко отворени прозорци, но и спрян вентилатор на радиаторите, добави още тя пред репортера на Bulgaria ON AIR Петьо Атанасов.   \"Проблемите не бива да се търсят в потребителите, те ползват това, което им се предлага. Управлението на енергийните ни проекти е много слабо. Държавата трябва да се управлява от хора, които имат идея как се управлява държава и как се защитават интересите на хората. КЕВР не определя пазарни цени. Те определят цени по горна граница на потребление. Методиката за формиране на сметката за парно е грешна и противоречи на законите на физиката\", подчерта адвокат Данчо Стоянов в \"България сутрин\". \"Сметките са незаконни и незаконно надписани. Няма договори. Това е непоръчана стока. „Топлофикация“ твърдят, че продават на етажната собственост – следователно трябва да начисляват на етажната собственост. Фактурират се количества, които са много повече от доставената енергия. Общият топломер се манипулира. Никой не може да провери сметка на \"Топлофикация\". 300 000 лева отиват някъде настрани. Никой не знае къде\", отбеляза енергийният експерт Стоян Грозданов.  \r\n", "date": "2019.01.16", "title": "Скъпо парно: Как \"Топлофикация\" начислява сметките?"}
{"url": "https://www.bgonair.bg/economy/2019-01-16/balgariya-shte-e-sred-trite-darzhavi-s-nay-stabilen-rast-na-bvp-v-regiona-prez-2019-g", "text": "Словакия, България и Унгария ще покажат най-стабилния ръст на БВП за региона през 2019 г. Тази прогноза за развитие за региона на Централна и Източна Европа (ЦИЕ) направиха експертите на \"УниКредит\" на годишния икономически форум Euromoney 2019. Потреблението, преките чуждестранни инвестиции, европейските фондовете и дигиталната трансформация ще бъдат ключовите фактори за растежа в региона, посочиха те. Основните спънки пред икономическия растеж на ЦИЕ са затягането на пазарите на труда особено в Чехия и Унгария и вероятно тежкият Брекзит, който ще причини щети поради новите търговски бариери, които ще възпрепятстват както износа, така и инвестициите в ЦИЕ. Словакия и Чехия са най-уязвимите пазари на ЦИЕ по отношение на ограниченията, причинени от Брекзит. Русия и Турция могат да следват различни трендове, какъвто е случаят през 2018 г., се посочва в анализа на \"УниКредит\". Икономическият растеж на ЦИЕ обещава да запази стабилния си ритъм и през тази година. В последните години ЦИЕ потвърди способността си да генерира растеж. Очаква се икономическата среда в региона да остане благоприятна и през 2019 г: Ръстът на БВП се предвижда да остане стабилен в повечето държави (около 3% или по-висок), макар и с известно циклично снижаване. След цикличния връх, постигнат през 2017 г., (4,6% с изключение на Русия и Турция) и среден ръст на БВП от 3,7% през 2018 г., икономическият растеж на региона се очаква да остане над потенциалния за 2019 г. (около 3,2% средно), но може да се забави през 2020 г. в резултат от потенциално по-слабата глобална търговия.", "date": "2019.01.16", "title": "България ще е сред трите държави с най-стабилен ръст на БВП в региона през 2019 г."}
{"url": "https://www.bgonair.bg/world/2019-01-16/sasht-dete-otselya-po-chudo-sled-kato-padna-ot-kola-zaedno-s-detskoto-si-stolche", "text": "Дете като по чудо оцеля, след като падна заедно с детското столче от задната седалка на колата, в която пътувало с майка си в САЩ.  То било забелязано от шофьор по средата на натоварена улица в щата Минесота. Той спрял, взел детето и веднага сигнализирал на службата за спешна помощ и полицията.  Дошлите на мястото парамедици установили, че детето е без наранявания. Майката все още се издирва.", "date": "2019.01.16", "title": "САЩ: Дете оцеля по чудо, след като падна от кола заедно с детското си столче"}
{"url": "https://www.bgonair.bg/bulgaria/2019-01-16/otnovo-boy-i-grozni-stseni-po-vreme-na-basketbolniya-mach-balkan-levski-lukoyl", "text": "Отново бой и грозни сцени по време на баскетболния мач между \"Балкан\" и \"Левски-Лукойл\" в Ботевград.  Въпреки строгите мерки за сигурност в \"Арена Ботевград\", напрежението между агитките ескалира. Този път не е ясно откъде е дошла провокацията.  За щастие органите на реда успяха да овладеят ситуацията и до инциденти не се стигна. По време на почивката част от феновете на \"сините\" се опитаха да пробият охраната, твърдейки, че домакините са ги замеряли с предмети, стигна се и до размяна на груби реплики.", "date": "2019.01.16", "title": "Отново бой и грозни сцени по време на баскетболния мач \"Балкан\" - \"Левски-Лукойл\""}
{"url": "https://www.bgonair.bg/science/2019-01-16/porsche-s-rekordni-prodazhbi-prez-2018-godina", "text": "Изминалата година се оказа рекордна по обем на продажбите за много производители на премиум автомобили. Сред тях са McLaren, Rolls-Royce и Porsche. Германската компания вече успя да обобщи продажбите на своите модели през 2018 г. В Porsche отбелязват, че нарастващата популярност на автомобилите на марката се дължи на голямото търсене на кросоувъри и всъдеходи. От 256 255 автомобила, продадени през 2018 г., 86 031 се падат на компактния кросоувър Porsche Macan. След него по популярност е \"по-големият му брат\" Porsche Cayenne със 71 458 бройки. На трето място по реализирани продажби е седанът Porsche Panamera - 38 443 бройки. Той, всъщност, е лидер по ръст сред моделите на компанията спрямо предишната 2017 г. Четвърто място в класацията пък заема спортното купе 911 с 35 573 продадени бройки. Най-много автомобили Porsche е продала в Китай - 80 180 бройки. Пазар №2 за германската компания през миналата година е бил този на САЩ - 57 202 автомобила, а в страните от Европа Porsche през 2018 г. е продала 77 216 единици.", "date": "2019.01.16", "title": "Porsche с рекордни продажби през 2018 година"}
{"url": "https://www.bgonair.bg/world/2019-01-16/spasiha-zhivota-na-propadnalo-v-ledeno-ezero-dete", "text": "\r\n Пожарникари извадиха дете от замръзнало езеро в щата Илинойс. 11-годишното момче разказва, че краката му потънали в калното дъно.  За щастие екипите пристигнали бързо и се притекли на помощ. На заснето видео се вижда как пожарникари разбиват леда, за да стигнат до детето.  То е настанено в болница, а състоянието му е стабилно.", "date": "2019.01.16", "title": "Спасиха живота на пропаднало в ледено езеро дете"}
{"url": "https://www.bgonair.bg/world/2019-01-16/politicheskoto-naprezhenie-v-gartsiya-raste-shte-padne-li-tsipras", "text": "Политическото напрежение в Гърция расте. По-късно днес ще бъде гласуван вотът на доверие, поискан от премиера Алексис Ципрас. Това се наложи, след като лидерът на националистическата партия \"Независими гърци\" и министър на отбраната Панос Каменос подаде оставка и оттегли политическата си формация от управляващата коалиция.  Той предприе действията в знак на протест срещу споразумението между Атина и Скопие за името на Македония. Оказа се обаче, че както от \"Независими гърци\", така и от опозиционната партията \"Потами\" има депутати, които подкрепят договора от Преспа.  Това е знак, че Ципрас има необходимото мнозинство от 151 гласа както за ратификацията на споразумението, така и за успешното преодоляване на вота на доверие.  На фона на очаквания успех - депутати от \"Потами\", които смятат да подкрепят правителството, са получили заплашителни съобщения.", "date": "2019.01.16", "title": "Политическото напрежение в Гърция расте: Ще падне ли Ципрас?"}
{"url": "https://www.bgonair.bg/world/2019-01-16/strasburg-nepoklatim-sdelkata-za-brexit-e-nay-dobrata", "text": "\r\n Европейският парламент без единна позиция за отхвърлената сделка и с растящи притеснения за некотролируемо излизане на Лондон от Общността.  Европейският съюз е готов да обсъди различно споразумение за Brexit, ако Лондон промени сегашните си \"червени линии\".  Това ексклузивно обяви в европарламента Мишел Барние, главният преговарящ на Европейския съюз с Лондон.  Но подчерта, че предпазният механизъм, гарантиращ избягването на физическа граница на остров Ирландия трябва да остане.  Притесненията обаче от неконтролируемо излизане на Обединеното кралство растат. Европейската комисия вече се готви за това, каза пред евродепутатите нейният заместник-председател Франс Тимерманс.  Евродепутатите изразиха съжалението си от това, което се случва във Великобритания. Някои от тях дори отправиха критики към британските политици и ги призоваха да обърнат внимание на интереса на своя народ и на своите граждани, а не на собствените си политически интереси.   ", "date": "2019.01.16", "title": "Страсбург непоклатим: Преговори с Лондон само при промяна на \"червените линии\""}
{"url": "https://www.bgonair.bg/world/2019-01-16/vzriviha-edin-ot-emblematichnite-mostove-nad-reka-hadtsan-v-nyu-york", "text": "Един от емблематичните мостове над река Хъдсън в Ню Йорк вече е в историята. Източната секция на съоръжението беше разрушена с контролиран взрив. Зрелищното събитие беше наблюдавано от десетки. Остарелият мост свързваше градчета, разположени на двата бряга на Хъдсън. През 2017 година властите в Ню Йорк изградиха ново съоръжение на около 50 километра, северно от Голямата ябълка.", "date": "2019.01.16", "title": "Взривиха един от емблематичните мостове над река Хъдсън в Ню Йорк"}
{"url": "https://www.bgonair.bg/denqt-on-air/2019-01-16/pregovorite-sas-sasht-za-f-16-sa-stapka-napred-smyata-bivsh-voenen-ministar", "text": "\r\n Решението да бъдат допуснати преговори с американската страна за придобиване на боен самолет е стъпка напред. Проблемът обаче е, че са заложени няколко подводни камъка. Така бившият служебен министър на отбраната Велизар Шаламанов коментира днешното решение за изтребителите. В студиото на   той отбеляза, че българското правителство много бързо трябва да изготви официално писмо към САЩ с искане за придобиване на самолетите. Едва тогава процедурата би могла да стартира и да започнат преговори, които да доведат до намаляване на цената. \"Америка от своя страна ще започне действия по изпълнение на договора, едва когато ние преведем цялата сума. Така че България трябва да бъде подготвена\", посочи още Шаламанов. Вероятно преговорите между България и Щатите ще започнат в средата на февруари.", "date": "2019.01.16", "title": "Преговорите със САЩ за F-16 са стъпка напред, смята бивш военен министър"}
{"url": "https://www.bgonair.bg/world/2019-01-16/vot-na-nedoverie-sreshtu-mey-sled-othvarlyaneto-na-brexit", "text": "\r\n Историческо поражение за Тереза Мей. Снощи британският парламент отхвърли категорично споразумението за Brexit. 432-ма депутати гласуваха срещу сделката с Брюксел, а само 202-ма го подкрепиха. Лидерът на лейбъристите Джереми Корбин внесе предложение за вот на недоверие, който ще се проведе днес. Почти сигурно е, че вотът няма да мине, тъй като партията на Северноирландските юнионисти обявиха, че ще подкрепят кабинета на Мей.  Първите думи на британския премиер бяха, че сега парламентът трябва да покаже дали продължава да подкрепя нейното правителство и поиска вот на доверие.", "date": "2019.01.16", "title": "Вот на недоверие срещу Мей след отхвърлянето на Brexit"}
{"url": "https://www.bgonair.bg/denqt-on-air/2019-01-16/boynite-samoleti-razediniha-obedineni-patrioti-kakvo-da-ochakvame", "text": "\r\n Има ли напрежение в малката коалиция след избора на изтребителите F-16? ВМРО подкрепи даването на мандат на правителството за преговори със САЩ, но от НФСБ и \"Атака\" гласуваха против. \"Днес е добър ден за българската авиация. Факт е, две от партиите не подкрепиха предложението на правителстото. Чакат ни динамични дни, има много какво да си кажем и трябва да си го кажем максимално бързо. Не е важно котката дали е бяла или черна, въпросът е да лови мишки. Нашата цел е да има коефициент на полезно действие\", коментира депутатът от ВМРО и \"Обединени патриоти\" Атанас Стоянов. По думите му комуникацията в \"Обединени патриоти\" е дефицитна. А от името на ВМРО Стоянов заяви, че причината не е в партията на Красимир Каракачанов. Пред Bulgaria ON AIR Стоянов посочи още, че лидерите на \"Атака\" и НФСБ изказват своите тези през партийните си телевизии, а не в диалог с ВМРО. \"Каракачанов е човекът, който с конкретни действия предопредели крайното положително решение\", подчерта гостът в предаването \"Денят ON AIR\", визирайки даването на мандат на кабинета за преговори със САЩ. Атанас Стоянов увери, че ще се търсят максимално добри условия за България в 3 аспекта - цена, срок и плащане на новите изтребители.", "date": "2019.01.16", "title": "Бойните самолети разединиха \"Обединени патриоти\". Какво да очакваме?"}
{"url": "https://www.bgonair.bg/bulgaria/2019-01-16/tayniyat-arest-ostava-ns-othvarli-prezidentskoto-veto", "text": "Дванадесето отхвърлено президентско вето. Парламентът отново прие промените в Наказателния кодекс, с които се въвежда \"тайният арест\".  Това дава право на властите да не уведомяват близките на задържаните до 48 часа, а при малолетни до 24 часа.  Остава възможността за адвокатска защита.  Президентът върна текстовете, но ГЕРБ, ДПС, \"Воля\" и \"Обединени патриоти\" отново ги приеха. Така законът ще влезе в сила.", "date": "2019.01.16", "title": "\"Тайният арест\" остава, НС отхвърли президентското вето"}
{"url": "https://www.bgonair.bg/bulgaria/2019-01-16/prokuraturata-se-zahvashta-s-proverka-na-plovdivskata-stsena", "text": "Прокуратурата се захваща с пловдивската сцена за милион лева за откриването на Европейската столица на културата .  Ще се разследва има ли злоупотреба с обществени средства при нейното изграждане.  Прокурорите са се самосезирали след многото публикации и коментари в медиите за злоупотреба със средства. Както и твърдения, че тя реално струва много по-малко.", "date": "2019.01.16", "title": "Прокуратурата се захваща с проверка на пловдивската сцена"}
{"url": "https://www.bgonair.bg/bulgaria/2019-01-16/344-uchilishta-i-detski-gradini-zatvoriha-zaradi-nastapvashtiya-grip", "text": "Грипът настъпва с все по-голяма сила. Епидемия вече е обявена в 6 области - Перник, Бургас, Силистра, Стара Загора, Шумен и Пазарджик.  344 училища и детски градини в страната са затворени заради обявената грипна ваканция. Забранени са детските и женски консултации, плановият прием в болниците и профилактичните прегледи.  Заради увеличаващия се брой на болните пред обявяване на епидемия са също Русе и Ямбол.", "date": "2019.01.16", "title": "344 училища и детски градини затвориха заради настъпващия грип"}
{"url": "https://www.bgonair.bg/denqt-on-air/2019-01-16/glas-ot-bsp-reshenieto-za-nov-tip-boen-samolet-shte-ima-svoite-posleditsi", "text": "\r\n След бурни дебати парламентът одобри Министерският съвет да подготви международен договор и да проведе преговори с правителството на Съединените щати за придобиване на нов тип боен самолет F-16V Block 70. Проекторешението бе прието с гласовете на 130 народни представители, 84 бяха \"против\" и нито един \"въздържал се\". 94 народни представители от ГЕРБ подкрепиха предложението, 66 народни представители от БСП гласуваха \"против\".  \"Не бих се наел на обсъждам качествата на F-16. Днес в НС станахме свидетели на яростна лобистка атака със споменаването на новите бойни самолети, че започнах да си мисля дали това не е някакъв \"коктейл\", коментира в студиото на   депутатът от БСП Славчо Велков. Той бе категоричен, че опозицията не е недоволна от избора на нов тип изтребител, а е гласувала против предложението за промяна на задължителните условия, приети на 8 юни 2018 г. Днес БСП обвини управляващите, че разиграват парламента и всъщност искат празен чек за изтребителите.  \"Искахме просто да бъде направен избор, който в най-голяма степен да отговаря на нуждите на Българската армия\", отбеляза още гостът на Ганиела Ангелова. Пред   Славчо Велков заяви, че днешното решение ще доведе до последващи действия и изрази съмнение, че страната ни ще успее да се вложи в поставената финансова рамка. \"В момента офертата на рекламирания изтребител възлиза на над 500 млн. лева над зададения таван от 1,5 млрд. лева. Това е и отклоняване от интересите на българите\", допълни той.", "date": "2019.01.16", "title": "Глас от БСП: Решението за нов тип боен самолет ще има своите последици"}
{"url": "https://www.bgonair.bg/bulgaria/2019-01-16/okonchatelno-parlamentat-pozvoli-kupuvaneto-na-f-16", "text": "\r\n Парламентът даде зелена светлина за купуването на нови изтребители на родните ВВС. 130 народни избраници от ГЕРБ, ДПС и ВМРО гласуваха \"За\" решението правителството да започване преговори със САЩ за купуването на нови изтребители F-16V Block 70. Против бяха 84 депутати. С решението си парламентът дава правото на кабинета да допусне ”отклонения” от заложените в конкурса изисквания. На практика това може да е всеки един от спорните параметри - цена, срок на доставка, начин на плащане. Възможно е да се стигне освен до увеличаване на цената и до варианта първите изтребители да бъдат доставени по-късно от 2 години след подписването на договора, каквото беше досегашното изискване. Освен това при преговорите е възможно да се търси и нова схема за изплащането им. България настоява това да стане разсрочено през следващите 10 години, но е възможно при санкция от финансовото министерство те да бъдат изплатени за по-кратък период. Първоначалната оферта на САЩ за нови изтребители F-16 надвишава тавана на бюджета от 1.8 млрд. лева с ДДС, но властта очаква да се стигне до компромисен вариант, каквито ангажименти поеха официални американски представители. Основният конкурент на САЩ за поръчката - Швеция и SAAB - остана разочарован от българското решение и обяви, че американското предложение не отговоря на българските изисквания. От американското посолство приветстваха решението. Задоволоство изразиха и от \"Локхийд Мартин\", компанията производител на F-16. И увериха, че изтребителите отговарят напълно на нуждите от отбрана на България и военновъздушните сили на страната.", "date": "2019.01.16", "title": "Окончателно: Парламентът позволи купуването на F-16"}
{"url": "https://www.bgonair.bg/denqt-on-air/2019-01-16/f-16-sa-nay-dobrite-iztrebiteli-kategorichen-e-deputat-ot-gerb", "text": "\r\n С гласовете на ГЕРБ, ДПС и ВМРО парламентът реши кабинетът да започне преговори със САЩ за закупуването на изтребители F-16. \"Професионалистите дадоха своята оценка - оцениха работата на народните представители. Дали е най-добрият самолет? Определено да! Нямам никакви съмнения в това. Очакваме да купим най-добрия самолет за по-малко пари\", заяви зам.-председателят на НС и депутат от ГЕРБ Емил Христов пред Bulgaria ON AIR. Той посочи още, че и трите оферти надхвърлят цената, която страната ни може да си позволи за нови изтребители - 1, 800 млрд. лева. По думите му обаче американската оферта предлага пълния пакет оборудване, който страната ни търси. В същото време \"Грипен\" и \"Юрофайтър\" ни препращали към 3 страни, с които отделно трябвало да водим разговори.  В предаването \"Денят ON AIR\" Емил Христов обяви, че очаква САЩ да свали цената за бойните самолети и подчерта, че тя няма да скочи. \"Не бихме могли да очакваме фантастични неща в тези преговори. Виждаме, че това забавяне, което допуснахме, се оказа критично във финансов аспект. Идеята е да бъдат 16 изтребителя, нека да видим цената\", каза още депутатът от ГЕРБ. И отбеляза, че вече има и други държави, които са кандидатствали точно за този тип изтребители, а е можело да бъдем първи. За 5 години цените ще станат двойни и ще си изгубим пилотите, смята той. Зам.-председателят на НС бе категоричен, че няма нарушаване на процедурата при  избирането на оферта за самолетите и не се съгласи с позицията на президента Румен Радев и опозицията.  \"Кой се страхува от покупата на нови самолети и избора на стратегически партньор\", попита на свой ред Емил Христов.  ", "date": "2019.01.16", "title": "F-16 са най-добрите изтребители, категоричен е депутат от ГЕРБ"}
{"url": "https://www.bgonair.bg/bulgaria/2019-01-16/postoyanna-myarka-za-zadarzhane-za-mazha-napadnal-kursantite-ot-nvu-s-bradva", "text": "\r\n Постоянна мярка за задържане на 32-годишния Йордан Пенев, забил брадва в колата на петима курсанти, пътуващи между Сливен и Гурково. Това постанови Казанлъшкият съд.  Преди 3 дни автомобилът на курсантите бил засечен от друга кола, от която излязъл мъж, който започнал да удря с брадва по предното стъкло. Курсантите подали сигнал на 112 и нападателят бил задържан.  При движението си водачите на автомобилите са предприели няколко маневри - изпреварвания. Нападателят бил пътник в едната кола, която е била управлявана от жена. Задържаният е криминално проявен, с няколко присъди и над 20 криминални регистрации за кражби и хулигански прояви.", "date": "2019.01.16", "title": "Постоянна мярка за задържане за мъжа, нападнал курсантите от НВУ с брадва"}
{"url": "https://www.bgonair.bg/bulgaria/2019-01-16/gerb-da-otpadne-zabranata-za-mezhdinni-rezultati-v-izborniya-den", "text": "\r\n Депутати от ГЕРБ предлагат забраната за оповестяване на междинни резултати в изборния ден да отпадне, защото така или иначе не се спазва.  По традиция в изборния ден в медиите се появяват всякакви анкети – за най-продаваните книги, най-слушаните песни, най-приготвяните ястия... Всички те всъщност показват резултатите от социологическите проучванията в деня за размисъл и деня на вота.  Забраната за огласяване на проучвания важи за деня на размисъл и изборния ден. Предвидени са и глоби за медиите, ако я нарушат. Рестрикциите бяха въведени, за да не се манипулира общественото мнение.  Социолозите признават, че забраната трудно се спазва, но не отричат, че информацията за междинните резултати може да наклони везните. И настояват да се обявяват само екзитполове от регистрирани агенции, за да не се стига до фалшиви изследвания, които да се ползват за манипулации.", "date": "2019.01.16", "title": "ГЕРБ: Да отпадне забраната за междинни резултати в изборния ден"}
{"url": "https://www.bgonair.bg/reportazhi/2019-01-16/nad-dekar-sa-unishtozhenite-dyuni-na-kamping-smokinya-ustanovi-ekoinspektsiyata", "text": "\r\n Повече от декар са унищожените дюни на къмпинг \"Смокиня\", установи проверка на екоинспекцията в Бургас. Те попадат почти изцяло в частния имот на Иван Нончев, вече обвинен за унищожаването на защитена територия. Защитената местност е обявена за такава през 1984 г. от Комитета за опазване на околната среда със заповед на Министерския съвет. През 90-те години голяма част от имотите обаче са реституирани. Така голяма част от дюните попадат в частни терени.  Предстои екоинспекцията да установи кои са собствениците на каравани, поставени върху дюните. Самите собственици на имоти казват, че нееднократно са сигнализирали, че се къмпингува върху защитените природни забележителности. Срещу собственика на имота Иван Нончев вече има повдигнато обвинение за разораването на дюните. Заплашва го затвор до три години или глоба. А от екоинспекцията ще търсят съвет от научни организации как унищожените дюни могат да се възстановят в по-кратък срок. ", "date": "2019.01.16", "title": "Над декар са унищожените дюни на къмпинг \"Смокиня\", установи екоинспекцията"}
{"url": "https://www.bgonair.bg/bulgaria/2019-01-16/okonchatelno-vtori-lift-na-bansko-nyama-da-se-stroi", "text": "\r\n Окончателно - втори лифт на Банско няма да се строи, няма да се разширяват и ски пистите там.  Може да се извършват само ремонти на сегашните съоръжения. Това реши 5-членен състав на Върховния административен съд като отмени промените в плана за управление на парка, приети от правителството в края на 2017 година.  Тогава кабинетът ги одобри, въпреки многото протести на екоорганизации, които поискаха нова екологична оценка.  Днешното си решение върховните магистрати обясниха именно с неспазването на изискванията за такава оценка.  Според тях опазването на природата в защитените територии има предимство пред другите дейности. Междувременно природозащитници се събраха пред сградата на Министерския съвет, за да празнуват \"победа за Пирин\". Те настояват за оставката за министъра на околната среда и водите Нено Димов.  Организатори на събитието са \"Спаси Пирин\" и коалицията \"За да остане природа в България\".  \r\n  ", "date": "2019.01.16", "title": "ВАС постанови: Втори лифт на Банско няма да се строи"}
