{"url": "https://www.bgonair.bg/world/2018-09-01/eksploziya-v-rafineriya-v-germaniya-postradaha-pone-8-dushi", "text": "Експлозия в рафинерия в Германия. Най-малко осем души са пострадали, трима от които са в тежко състояние. Инцидентът е станал в град Инголщат, провинция Бавария. Взривът е станал в цех за производство на втечнен газ. Двеста пожарникари се борят с огъня. Близо две хиляди души, живеещи в района са евакуирани като превантивна мярка. Причините за инцидента се изясняват.", "date": "2018.09.01", "title": "Експлозия в рафинерия в Германия - пострадаха поне 8 души"}
{"url": "https://www.bgonair.bg/economy/2018-09-01/ochakvame-byudzheten-izlishak-ot-25-mlrd-leva-sled-kraya-na-avgust", "text": "Излишъкът в бюджета се очаква да достигне до 2,5 млрд. лв. към края на август, показват предварителните данни на Министерството на финансите. Постъпленията в хазната се очаква да достигнат близо 26 млрд. лв., което е увеличение от 2,7 млрд. лв. спрямо август 2017 година. Според министерството повишението се дължи на основно на по-високите данъчни и неданъчни приходи, които нарастват с 2,4 млрд. лв. или близо 11%. Ръст има и при постъпленията от помощи, които нарастват с 290,4 млн. лева. Разходите обаче също се увеличават. Към края на август те са в размер на 23,5 млрд. лв., което е с близо 2,4 млрд. повече спрямо година по-рано. От финансовото министерство уточняват, че ръстът се дължи главно на увеличението на пенсиите, по-високите заплати на учителите и на някои държавни служители, а също и от увеличение на капиталовите разходи по европроектите. Частта от вноската на Република България в бюджета на Европейския съюз, изплатена  към 31 август 2018 година от централния бюджет, възлиза на 738,2 млн. лв. Данните за изпълнението на държавната план-сметка за юли са малко по-подробни. В края на седмия месец от годината превишението на приходите над разходите е в размер на 2,36 млрд. лв. Снимка: Bulgaria ON AIR", "date": "2018.09.01", "title": "Очакваме бюджетен излишък от 2,5 млрд. лева след края на август"}
{"url": "https://www.bgonair.bg/world/2018-09-01/zadarzhaha-zapodozreni-za-vzriva-koyto-ubi-aleksandar-zaharchenko", "text": "Задържаха заподозрени за взрива, при който загина Александър Захарченко - лидерът на проруските сепаратисти в Донецка област. След инцидента мерките за сигурност са засилени в цялата република. Експлозията стана в ресторант на възпоменателна вечеря за певеца Йосиф Кобзон. Няколко души са пострадали. Руският президент Владимир Путин определи убийството на Захарченко като подло. От външното министерство на Русия заявиха, че смъртта на Захарченко показва, че Киев е решил да започне кървава борба и се е отказал от обещанията си да търси мир. През април 2014 година Захарченко беше избран за лидер на самопровъзгласилата се Донецка Народна република", "date": "2018.09.01", "title": "Задържаха заподозрени за взрива, който уби Александър Захарченко"}
{"url": "https://www.bgonair.bg/world/2018-09-01/sasht-oryazvat-parite-za-palestinskite-bezhantsi", "text": "САЩ орязват финансирането на Агенцията на ООН за подпомагане на палестинските бежанци. Страната осигурява почти 30 % от общия бюджет на агенцията и настоява за реформиране на начина, по който тя се управлява. Според американската администрация, Агенцията е в криза, тъй като безкрайно разширява броя на лицата със статут на палестински бежанци, имащи право на помощ. Това се случва седмица, след като беше орязана американската помощ за проекти на Западния бряг и в Газа на стойност над 200 милиона долара. Агенцията на ООН твърди, че осигурява услуги на около 5 милиона палестински бежанци на Западния бряг, ивицата Газа, Йордания, Сирия и Ливан. Организацията изрази съжаление от решението на Вашингтон и заяви, че ще търси допълнителни средства от сегашните си партньори в Европа, Персийския залив и Азия.", "date": "2018.09.01", "title": "САЩ орязват парите за палестинските бежанци"}
{"url": "https://www.bgonair.bg/world/2018-09-01/samolet-izleze-ot-pistata-v-sochi-18-sa-postradali", "text": "\r\n 18 души пострадаха, сред които три деца, след като самолет излезе от пистата на международното летище в Сочи. Самолетът е летял от Москва за Сочи, като при кацането е излязъл от пистата, подхлъзнал се е и паднал в коритото на река, минаваща край летището. Единият колесник и крило са разрушени, а левият двигател на машината се е запалил. В резултат на което е избухнал пожар. На борда му е имало 164 пътници и 6 души екипаж, които били евакуирани. Един от служителите на летището е починал от инфаркт малко след като пристигнал на мястото на произшествието и оказвал помощ при изваждането на пътниците. Летищните власти съобщават, че пожарът е загасен за осем минути, а всички на борда са евакуирани за 17 минути. При кацането на самолета в района на летището е имало гръмотевична буря, придружена с проливен дъжд и силен вятър. През юни самолет на същата авиокомпания, превозващ перуански футболни фенове от Екатеринбург до Сибир трябваше да се приземи заради отказ на двигателя, при което пилотската кабина се изпълни с дим.", "date": "2018.09.01", "title": "Самолет излезе от пистата в Сочи - 18 са пострадали"}
{"url": "https://www.bgonair.bg/bulgaria/2018-09-01/evropeyskata-komisiya-e-uvedomena-za-parviya-sluchay-na-afrikanska-chuma-po-svine-u-nas", "text": "\r\n България е уведомила Европейската комисия за първото огнище на африканска чума по свинете, открито у нас. Очаква се решение за ограниченията, които Брюксел ще наложи на страната. Преди ден беше установен първи случай на африканска чума в провадийското село Тутраканци. А снощи всички 23 прасета в селото бяха евтаназирани. Към момента унищожаване на прасета, извън тези в Тутраканци, не се налага. Очаква се днес ветеринарните власти да вземат проби от всички прасета в 3-километровата зона около огнището. Започва и преброяване на всички домашни свине в 10-километров радиус около селото. Във всяко населено място, където пробите докажат болно животно обаче, ще бъдат евтаназирани всички свине. Храните от свинско месо ще се конфискуват още на границите.", "date": "2018.09.01", "title": "Европейската комисия е уведомена за първия случай на африканска чума по свине у нас"}
{"url": "https://www.bgonair.bg/oporni-hora/2018-09-01/niki-iliev-s-nagrada-rezhisyor-na-godinata", "text": "\r\n Ники Илиев с награда режисьор на годината Филмът - \"Нокаут, или всичко което тя написа\" набира популярност и печели награди извън граница. Вече е в ход и четвъртия филм на Ники Илиев. За първи режисьорът открехна завесата за него и призна, че отново ще го видим в една от главните роли. Другите две сигурни имена са Александър Кадиев и Орлин Павлов.", "date": "2018.09.01", "title": "Ники Илиев с награда режисьор на годината"}
{"url": "https://www.bgonair.bg/reportazhi/2018-09-01/areta-franklin-beshe-izpratena-v-posledniya-si-pat-v-zlaten-kovcheg-i-dizaynerski-toaleti", "text": "\r\n Светът се сбогува с кралицата на соул музиката Арета Франклин. Стотици се събраха на траурната церемония в Детройт. Кралицата на соул музиката беше изпратена и в последния си път точно като истинска кралица. Тялото и беше положено в златен ковчег и облечено в тоалети, дело на едни от най-известните дизайнери. Сред присъстващите опечалени бяха редица световни знаменитости. Почит към певицата с неповторим глас отдаде американският президент Бил Клинтън.  На церемонията се откроиха и музикантите Стиви Уондър, Фейт Хил и Ариана Гранде. Венци и букети бяха изпратени от Барбара Стрейзанд, Елтън Джон, Марая Кери. А пред църкавата бяха подредени 100 розови кадилака в знак на почит. Арета Франклин почина на 76-годишна възраст. Тя е един от най-продаваните музикални изпълнители за всички времена.  Нейните албуми имат над 75 милиона продажби в света. Певицата с неповторим глас е 18 пъти носител на наградата \"Грами\". Тя стана първата жена, включена в Залата на славата на рокендрола. През 2005 година Франклин е наградена от президента Джордж Буш с президентския Медал на свободата - най-високата награда за американски гражданин. През 2008 година списание \"Роулинг Стоун\" я обяви за най-великата певица в историята. ", "date": "2018.09.01", "title": "Арета Франклин беше изпратена в последния си път в златен ковчег и дизайнерски тоалети"}
{"url": "https://www.bgonair.bg/oporni-hora/2018-09-01/stefan-sofiyanski-za-pravitelstvoto-ne-znam-kakvo-rabotyat-tezi-hora", "text": "\r\n Стефан Софиянски за правителството: Не знам какво работят тези хора! Необходимо е областните управители да имат повече правомощия, когато говорим за пътища. Сега, държавата трябва да изплати адекватни обещетения на близките на загиналите. Относно казуса с царските имоти, одържавяването им връща страната ни във времето на комунизма! Между лидерите в ОП, има много различия, които се личат все по-осезаемо", "date": "2018.09.01", "title": "Стефан Софиянски за правителството: Не знам какво работят тези хора! "}
{"url": "https://www.bgonair.bg/bulgaria/2018-09-01/parkingat-na-natsionalniya-stadion-veche-e-platen", "text": "От днес паркингът пред Националния стадион \"Васил Левски\" е платен, ремонтиран и със специален режим на достъп. Пространството ще се стопанисва от \"Пазари Запад\". Спортният пазар за ски екипировка и велосипеди се запазва, но търговците ще трябва да плащат наем на общината, спрямо това колко паркоместа заемат масите им. Цените са по 1 лев за първите 4 часа, след това по два лева за всеки останал. Пространството между стадиона и езерото \"Ариана\" в Борисовата градина също ще се превърне в платена зона, но на по-късен етап.", "date": "2018.09.01", "title": "Паркингът на Националния стадион вече е платен"}
{"url": "https://www.bgonair.bg/bulgaria/2018-09-01/eksperiment-na-bulgaria-on-air-koi-sa-nay-chestite-narusheniya-po-patishtata-v-stranata", "text": "\r\n След серията от тежки катастрофи, екип на   постави скрита камера на едно от най-натоварените пътни трасета през лятото – прохода на Републиката \"Хаинбоаз\", за да провери кои са най-честите нарушения на пътя.  Резултатът - за по-малко от половин час обективът ни засече над 10 опасни ситуации, предпоставки за пътен инцидент. Пътят от старата столица до Гурково е и едно от трасетата у нас, където катастрофите са ежедневие. Камерата беше в началото на прохода, скрита от погледите на преминаващите шофьори на отсечка от пътя, в която изпреварването е забранено с непрекъсната линия.  5-6 неправилни изпреварвания с висока скорост, резултатът само след половин час е - над 10 нарушения и няколко избегнати на косъм тежки инциденти.  Според повечето от шофьорите във Велико Търново несъборазената скорост, отнемането на предимство и неправилното изпреварване, са най-често срещаните нарушения.  Само до началото на юни в област Велико Търново са санкционирани над 24 000 нарушители. Като от 712 от тях са с отнети шофьорски книжки, а сред тях са открити и рекордьори с неплатени глоби от по 5000 до 10 000 лева.", "date": "2018.09.01", "title": "Експеримент на Bulgaria ON AIR: Кои са най-честите нарушения по пътищата в страната?"}
{"url": "https://www.bgonair.bg/bulgaria/2018-09-01/premierat-za-trite-ostavki-tova-e-politicheska-otgovornost", "text": "\r\n Първи коментар на премиера след трите оставки. Борисов заяви, че това е политическа отговорност, но министрите имат и своята вина. Според премиера регионалният Николай Нанков е трябвало да намери начин да затвори пътя и да принуди компанията-изпълнител \"Трейс\" да ремонтира опасния участък. Към всяка грешка в ГЕРБ Борисов каза, че щял да бъде безкомпромисен. Борисов обясни и грешката на вътрешния министър, която се оказва не е само по случая в Своге. Министър-председателят е поискал оставката му и заради това, че при инцидента с бащата на президента Румен Радев в Харманли, полиците на място са контактували не с началниците си, а с активисти на БСП от района. Освен това Борисов беше категоричен, че с началото на новата парламентарна сесия ще бъде въведена задължителна употреба на предпазни колани в автобусите. Борисов намекна и за още смени в Кабинета. Трите оставките пък предизвикаха разнопосочни коментари сред партиите в по-малкия партньор в управлението. Затова в понеделник премиерът свиква коалиционен съвет. На него ще бъде съгласувано и кои ще бъдат новите министри.", "date": "2018.09.01", "title": "Премиерът за трите оставки: Това е политическа отговорност"}
{"url": "https://www.bgonair.bg/bulgaria/2018-09-01/otstranyavaneto-na-shefa-na-nimh-bilo-pragmatichno", "text": "\r\n Решението на Българската академия на науките да отстрани шефа на метеорологията проф. Христомир Брънзов не е емоционално, а прагматично. Това коментираха за   от Академията. Решението дойде веднага след като институтът се раздели с БАН след неколкократни протести на служителите.", "date": "2018.09.01", "title": "Отстраняването на шефа на НИМХ било прагматично"}
{"url": "https://www.bgonair.bg/bulgaria/2018-09-01/protest-v-podkrepa-na-shofyora-na-fatalniya-avtobus-ot-katastrofata-kray-svoge", "text": "Недоволство заради трагедията край Своге, при която загинаха 17 души продължава. Жителите на града и днес излизат на протест срещу опасния път. Те настояват за ремонт  на опасния завой. Протест днес ще има и в Божурище. Жителите излизат на улицата в подкрепа на Григор Григоров - шофьора, управлявал автобуса, катастрофирал край Своге. Протестът е под надслов \"Протест за справедливо разследване на трагедията от Своге\".  ", "date": "2018.09.01", "title": "Протест в подкрепа на шофьора на фаталния автобус от катастрофата край Своге"}
{"url": "https://www.bgonair.bg/bulgaria/2018-09-01/tri-katastrofi-na-magistrala-trakiya-blokiraha-dvizhenieto", "text": "Три катастрофи на автомагистрала \"Тракия\" при 105-ти километър затрудняват движението. В двете посоки се е образувало задръстване. Първо лек автомобил е скъсал мантинелата между двете платна, а след това са станали още две катастрофи – едната е в посока Бургас, а другата – в посока София. В единия случай турски ТИР е намалил, за да избегне първата катастрофирала кола, а в него са се ударили няколко превозни средства. При другата, автомобили са намалили или спрели, за да видят какво става и са се ударили. Няма сериозно пострадали при инцидентите.", "date": "2018.09.01", "title": "Три катастрофи на магистрала \"Тракия\" блокираха движението "}
{"url": "https://www.bgonair.bg/bulgaria/2018-09-01/parvi-sluchay-na-nilska-treska-u-nas", "text": "\r\n Първи случай на нилска треска у нас. Възрастна жена е настанена в инфекциозното отделение на бургаската болница със симптоми на вирусното заболяване. В созополското село Атия са открити три мъртви щъркела, които със сигурност са били носители на заболяването.  Според здравните власти в Бургас няма данни за епидемиологична обстановка за разпространението на нилска треска и няма място за паника. Препоръчват още да ползваме препарати против насекоми. При 1 % от заболелите изходът е летален. Това са основно възрастни и хора с отслабена имунна система. Заболяването протича безсимптомно при инфектирани хора, само в много малка част от случаите може да протече с неврлогична симптоматика във вид на менингити енцефалити.  Това лято смъртни случаи от западнонилска треска има в Сърбия, Гърция, Румъния, Косово, Италия.", "date": "2018.09.01", "title": "Първи случай на нилска треска у нас"}
{"url": "https://www.bgonair.bg/bulgaria/2018-09-01/nova-promyana-na-dvizhenieto-okolo-letishte-sofiya", "text": "Въвежда се нова промяна в движението на улица \"Източна тангента\" в София. Промяната е необходима заради реконструкцията на трасето. Забранява се влизането на пътни превозни средства по тангентата в участъка от кръстовището на улица \"Мими Балканска\" до кръговото кръстовище при булевард \"Христофор Колумб\". Промяната влезе в сила тази нощ и ще продължи до 24:00 часа на 10 септември. Ключовите ремонти в София трябва да приключат до 15 септември, пише  Заради рехабилитация на бул. \"Арсеналски\" в участъка от бул. \"Черни връх\" до бул. \"Петко Каравелов\" се забранява влизането на превозни средства, престоят и паркирането, както следва: - от 00.00 часа на 3 септември до 24.00 часа на 5 септември по южната половина от пътното платно на бул. \"Арсеналски\", в участъка от ул. \"Богатица\" до бул. \"Черни връх\", като се осигури преминаването през кръстовищата при ул. \"Милевска планина\", ул. \"Борис Пожаров\", ул. \"Църноок\", ул. \"Никола Козлев\", ул. \"Зорница\" и се осигури ползването на спирка с код 1345 \"ПК СПАРТАК\" по маршрута на автобусна линия № 102; \r\n - от 00.00 часа на 6 септември до 24.00 часа на 9 септември по южната половина от пътното платно на бул. \"Арсеналски\", в участъка от ул. \"Богатица\" до бул. \"Черни връх\", включително и през кръстовищата при ул. \"Милевска планина\", ул. \"Борис Пожаров\", ул. \"Църноок\", ул. \"Никола Козлев\" и ул. \"Зорница\". По-малко 10% от ремонтите в София са изпълнени от фирма \"Трейс\" \r\n  \r\nОт 00.00 часа на 3 септември до 24.00 часа на 9 септември се закриват местата за почасово платено паркиране и изместване на местата за платено паркиране \"служебен абонамент\".  От 00.00 часа на 6 септември до 24.00 часа на 9 септември се измества автобусна спирка с код 1345 \"ПК СПАРТАК\" на бул. \"Арсеналски\" (за автобусна линия №102), успоредно на съществуващото й положение в активната лента за движение, в посока бул. \"Черни връх\".", "date": "2018.09.01", "title": "Нова промяна на движението около Летище София"}
{"url": "https://www.bgonair.bg/bulgaria/2018-09-01/101-kaba-gaydi-orlin-gorano-i-signal-na-praznika-na-grad-septemvri", "text": "На 1 септември своя празник отбелязва и град Септември. В програмата са предвидени различни мероприятия, които започват в 17:00 часа. Началото ще бъде поставено от 101 каба гайди и Николай Славеев, информира Агенция \"Фокус\". Вечерта ще има още шествие, водосвет за здраве и благоденствие, а преди тържествената задя в празника ще се включат още Орлин Горанов, Миро и \"Сигнал\".", "date": "2018.09.01", "title": "101 каба гайди, Орлин Горанов и \"Сигнал\" на празника на град Септември"}
{"url": "https://www.bgonair.bg/bulgaria/2018-09-01/silvi-lavin-obuchavame-detsata-taka-che-da-mislyat-konstruktivno", "text": "\r\n \"Равенство, светско обучение, ясно знание научаване какво е демокрация- това са основните принципи на френските лицеи по целия свят. Точно тях следваме и тук, адаптирайки ги към българските децата и използвайки културното наследство на страната\", заяви директорът на френския лицей \"Виктор Юго\" Силви Лавин, която наскоро оглави учебното заведение, пристигайки директно  от Алжир.  Тя добави, че винаги е държала учениците да бъдат обучавани така, че да растат с конструктивно мислене, а програмите на лицеите  непрекъснато се модернизират.  Повече за обучението в лицея и защо ранното чуждоезиково обучение е много важно, ще разберете от разговора с нея в предаването     Превод от френски : Алина Малевска", "date": "2018.09.01", "title": "Силви Лавин: Обучаваме децата така, че да мислят конструктивно"}
{"url": "https://www.bgonair.bg/bulgaria/2018-09-01/dvoen-praznik-vav-velingrad-dnes", "text": "Велинград отбелязва 70 години от създаването си и 10 години от обявяването му за СПА-столица на Балканите. Тържествата започнаха сутринта и ще продължат до вечерта, съобщават от сайта на Българското национално радио. В 11.00 часа ще бъде открита и осветена новата статуя-символ на града, която е поставена на входа на курортния град. В следобедните часове е предвидено обществено обсъждане на дестинация Родопи, организирано от министър Николина Ангелкова, а веднага след това ще започне и кръгла маса на тема \"Стратегия за ефективното използване на минералните води\". Вечерта е организирана празнична програма. Тогава към честванията ще се присъедини и председателят на Народното събрание Цвета Караянчева.       ", "date": "2018.09.01", "title": "Двоен празник във Велинград днес"}
