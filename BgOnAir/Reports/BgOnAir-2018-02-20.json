{"url": "https://www.bgonair.bg/world/2018-02-20/pyonchan-2018-ubiva-malkiya-biznes", "text": "Малкият зимен бизнес в Пьончан е една от най-големите жертви на олимпийските игри в Южна Корея, оплакаха се предприемачи. Причината за това са затворените за туристи писти за сноуборд и ски от месец януари насам. Бизнесмените изразиха недоволството си с банер, който посреща гостите на състезанията по сноуборд с техния най-голям проблем. \"Пьончан 2018 ни убива! Искаме си правото да живеем\", гласи банерът, написан и на английски, и на корейски. Вторият подобен банер пък е буквално увил затворените магазини за ски, разположени по пътя към олимпийския парк и спортните съоръжения. Те не работят от 22-и януари насам, когато започнаха да пристигат спортисти и гости на олимпиадата. От това най-много пострадаха предприемачите, предлагащи ски и сноуборд под наем, защото пистите и планината като цяло няма да бъдат отворени за широката общественост до началото на следващия зимен сезон.", "date": "2018.02.20", "title": "Пьончан 2018 \"убива\" малкия бизнес"}
{"url": "https://www.bgonair.bg/world/2018-02-20/roki-si-e-zhiv-zdrav-i-v-otlichna-forma", "text": "Американският актьор Силвестър Сталоун опроверга слуховете за своята смърт. Вчера се появи шокиращо съобщение във Facebook, че холивудската звезда е починал от рак. Това се случва за втори път за последните две години. 71-годишният Сталоун не скри раздразнението си и написа в Instagram: \"аз и юмрукът ми сме в добро здраве и отлична форма\". По-малкият му брат Франк пък определи хората, разпространяващи фалшивите слухове, като \"болни, побъркани и жестоки умове, които не заслужават място в обществото\". ", "date": "2018.02.20", "title": "Роки си е жив, здрав и в отлична форма"}
{"url": "https://www.bgonair.bg/economy/2018-02-20/na-danoto-v-es-sme-po-zaetost-v-sektora-na-kulturata", "text": "Трите страни в Европейския съюз с най-нисък дял на заетите в областта на културата спрямо всички работещи са Румъния (1,6 %), Словакия (2,5 %) и България (2,8%), показват данни на Евростат. Най-висок е делът на заетите в сектора на културата в Естония (5,3 %), Люксембург (5,1 %) и Швеция (5%). Като цяло в Евросъюза около  8,4 млн. души работят в културния сектор или 3,7% от всички заети. Между  2011 и 2016 г. броят им расте устойчиво с 549 хил. повече работни места  (7%). Около 2 млн. от тях са художници или писатели, от които почти половината са самонаети (48%). Така сред тези дейности се наблюдава много по-висок дял на самонаетите, в сравнение 15-те процента средно за всички работещи в ЕС. Откроява се нивото на образование сред заетите в сектора на културата. Почти 60% от тях имат висше образование, при 34% дял на висшистите общо за Съюза.  Четете още икономически новини в ", "date": "2018.02.20", "title": "На дъното сме в ЕС по заетост в сектора на културата"}
{"url": "https://www.bgonair.bg/bulgaria/2018-02-20/mazh-se-barikadira-v-doma-si-v-oreshnik-za-24-chasa", "text": "Полицията задържа 35-годишен мъж, който се бе барикадирал в дома си в Тополовградското село Орешник за почти денонощие. Вчера полицейски екип го потърсил за справка, но мъжът отказал да излезе. Заключил се в дома си, отправил заплахи към служителите на реда и възпроизвел изстрели с огнестрелно оръжие. Около 18.30 часа тази вечер мъжът е бил задържан. За случая е уведомена прокуратурата.", "date": "2018.02.20", "title": "Мъж се барикадира в дома си в село Орешник за 24 часа"}
{"url": "https://www.bgonair.bg/reportazhi/2018-02-20/ot-stolichnata-obshtina-obyaviha-zashtitavame-zelenite-ploshti", "text": "\r\n Варианти за ограничаването на височината на строителството, премахване на възможността за застрояване на т.нар. \"ъглови имоти\" и запазване на зелените площи. Това обсъждаха в Народното събрание депутати, общинари, архитекти и инвеститори в строителството. Интересът на гражданите трябва да бъде защитен окончателно във второто гласуване на Закона за устройство и застрояване на Столичната община. Арх. Здравко Здравков, главен архитект на София призова гражданите за спокойствие и обясни, че с този закон ще бъдат защитени зелените площи. ", "date": "2018.02.20", "title": "От Столичната община обявиха: Защитаваме зелените площи!"}
{"url": "https://www.bgonair.bg/reportazhi/2018-02-20/aktyori-pomagat-na-sotsialno-slabi-detsa-vav-velikotarnovsko", "text": "\r\n Вече 4 години над 20 талантливи деца от социално слаби семейства намират безплатно дом и подкрепа в единственото по рода си частно училище–пансион във Великотърновското село Русаля. То е създадено по идея на актьорите Анимари Димитрова и Златко Златков. Двамата решили да се посветят на благородната кауза да помагат на даровити деца. До момента обаче училището не получава финансова подкрепа от държавата и разчита единствено на дарения, за да оцелее. ", "date": "2018.02.20", "title": "Актьори помагат на социално слаби деца във Великотърновско"}
{"url": "https://www.bgonair.bg/denqt-on-air/2018-02-20/mnogo-iznenadi-i-artikul-na-svetoven-shampion-vav-futbol-s-kauza-2018", "text": "\r\n  е приготвил много изненади за ежегодния си турнир през 2018 г.  Организаторите Лъчезар Арсов и Антон Антонов разкриха в  , че в томболата през юли ще присъства и артикул на световен шампион. \"Кампанията е наша инициатива, която започна преди няколко години със спонтанно организиран благотворителен турнир. Целта беше да подкрепим пострадалите от наводненията във Варна и Добрич\", обясни Лъчезар Арсов. Оттогава досега \"Футбол с кауза\" се е заформил като приятелска традиция от кръг ентусиасти, които са разбрали, че кампанията носи не само позитивни емоции, но и подкрепа, допълни гостът на телевизията. \"В тазгодишния турнир през юли очакваме да участват около 40 отбора. Това е най-голямото ни събитие за годината\", обясни Антон Антонов.  В предишни томболи част от артикулите са били автографи върху шорти и бутонки на известни спортисти като Антъни Джошуа и Краля на футбола Пеле. Чрез \"Футбол с кауза\" организаторите целят да създадат една инициатива, с която да съчетаят любовта си към футбола с възможността да помагат на хора в беда.", "date": "2018.02.20", "title": "Много изненади и артикул на световен шампион във \"Футбол с кауза\" 2018"}
{"url": "https://www.bgonair.bg/direktno/2018-02-20/balgarin-sazdade-dzhendar-martenitsa", "text": "\r\n Той е различен от и за масовото мислене. Разбираме го още в първия миг на нашата среща. Посреща ни в средновековно монашеско расо и ни представя творенията си. Мартеници, изобразяващи прабългарски и славянски символи. Георги Колев – първият българин, осмелил се да направи джендър мартеница у нас, във време, в което много хора едва разбират Истанбулската конвенция, а джендърът се превърна в комерсиализирано понятие, носещо негативни и дори цинични нотки. Мислещите хора ще разберат посланието на творбата ми, след като видят другите ми проекти - мартеница, предназначена за хората, болни от витилиго и мартеницата Лора, изобразяваща момиче с бурка, жертва на домашно насилие. Всички те заслужават своя собствена мартеница, споделя Георги. Не знаем дали хората ще разберат иронията, която носи Стамат – мартеницата джендър, но знаем, че зад шарената прежда стоят по-дълбоки социални послания, обединени от общата идея, че правото на избор е изконно човешко право. Защото за Георги мартеницата няма религия или пол и социален статус, тя е символика, която е свързана с изпращанато на зимата и посрещането на пролетта, което се среща в много езически обичаи и ритуали. Историята на човека, създал мартеницата джендър, вижте в репортажа на репортера Божила Симова и оператора Стоян Митев", "date": "2018.02.20", "title": "Шарена прежда, социални послания - \"джендър\" мартеницата Стамат"}
{"url": "https://www.bgonair.bg/world/2018-02-20/ispanski-grad-planira-da-otslabne-sas-100-kilograma", "text": "В друга част на Европа цял град планира да отслабне с общо 100 килограма за 2 години. Инициативата е на местните власти в градче в Северозападна Испания, а целта – да предизвикат здравословни навици у населението. В програмата ще се включат както здравните центрове в Нарон, така и местните ресторанти. Лекари ще изготвят хранителни режими за всички желаещи и ще им извършват редовни прегледи. Заведенията за хранене ще добавят повече здравословни ястия в менюто си, увеличавайки например, количеството морски дарове. В училищата ще приканват младежите да се движат повече с колело или пеша, отколкото с коли. 6 от 10 жители на градчето са с наднормено тегло, а затлъстяването засяга над 19% от живеещите в област Галисия.  ", "date": "2018.02.20", "title": "Испански град планира да отслабне със 100 килограма"}
{"url": "https://www.bgonair.bg/world/2018-02-20/falshiva-trevoga-za-otvlechen-samolet-vav-frankfurt", "text": "Тревога на летището във Франкфурт след фалшив сигнал за отвлечен самолет. Пилотът на полет на авиокомпания \"Луфтханза\" неволно задействал тревога на националната сигурност, след като изпрати код за отвлечен самолет. Инцидентът е станал точно в момента, в който машината е приближавала аерогарата. Заради технически проблем в пилотската кабина, пилотът можел да изпраща, но не и да получава съобщения от авиодиспечерите на летището. За да предупреди диспечерите за проблема той е трябвало да изпрати определен код, но въвел погрешен. Минути по-късно пилотът осъзнал грешката си, а тревогата била отменена.", "date": "2018.02.20", "title": "Фалшива тревога за отвлечен самолет във Франкфурт"}
{"url": "https://www.bgonair.bg/bulgaria/2018-02-20/spipaha-dvama-ot-nay-izvestnite-avtokradtsi-v-sofiya", "text": "Полицаи заловиха двама от най-известните крадци на коли, които с години тормозят половин София. Зад решетките са Любомир А. (37 г.), по прякор Таратора и Александър Я. (41 г.), известен още като Шиндлера, Торбата и Сашо Драгалевския. Двамата дебнели във \"Фолксваген Голф\", паркиран край търговски обекти на столичния булевард \"Сливница\". Чакали да спре някой шофьор с прилична кола, да слезе да си купи закуска, като остави автомобила с работещ двигател, за да не изстива. Когато дошла жертвата им и зарязала своя \"Мерцедес\", единият от апашите скочил и го подкарал, а другият го последвал с \"Голф\"-а. Този метод за автокражби се използва в зимно време и се нарича \"скъпа баничка\" или \"кола на ключ\". През 2012-а Шиндлера се хвалел, че по студовете този сезон успял да спечели към 120 000 лв. като задигнал около 25 коли. След сигнала за кражбата полицаи засекли \"Мерцедес\"-а и \"Голф\"-а да излизат от София в посока към Перник и погнали двата автомобила. Успели да ги спрат чак около миньорския град, където Шиндлера и Таратора били оковани с белезници. Те имали спътник на 35 години от пернишкото село Лобош, но той не е задържан и ще бъде само свидетел по най-новото дело на апашите. И двамата задържани са от Топ 10 на автокрадците у нас с десетки полицейски регистрации и дела. Шиндлер е известен като специалист по \"кола на ключ\", а Таратора като експерт по джипове. Задигнатите коли карали за разфасоване в тайни автоморги в Пернишко. Шиндлера стана особено известен през лятото на 2012 г., когато открадна АТВ и близо 40 души го гониха из столичния квартал \"Горбуляне\". Разлютените хора заградиха няколко улици и сами го хванаха, след което Шиндлера получи \"присъда\" на място, която се наложи да излежава в болница. Снимка: flick  ", "date": "2018.02.20", "title": "Спипаха двама от най-известните автокрадци в София"}
{"url": "https://www.bgonair.bg/world/2018-02-20/helikopter-otkri-ostankite-na-razbiliya-se-iranski-samolet", "text": "Откриха останките на разбилия се ирански самолет в планината Дена. Самолетът на \"Асеман еърлайнс\" се разби в неделя при лоши метеорологични условия с 65 души на борда.  Хеликоптер е забелязал тази сутрин отломките в югозападния планински масив. В планинския район обаче няма как да бъдат изпратени линейки и за мястото вече са заминали спасителни хеликоптери.  Предполага се, че изваждането на телата на загиналите може да започне още тази вечер. Лошото време обаче затруднява дейностите на терен.", "date": "2018.02.20", "title": "Хеликоптер откри останките на разбилия се ирански самолет"}
{"url": "https://www.bgonair.bg/world/2018-02-20/detsa-se-prestoriha-na-martvi-v-aktsiya-pred-beliya-dom", "text": "\r\n Деца се престориха на мъртви пред Белия дом. Целта на акцията е да покажат своя протест срещу насилието с оръжие в училище. Идеята демонстрацията да се проведе пред Белия дом, е да се привлече вниманието на американския президент Доналд Тръмп и да се отправи призив за ограничаване на свободното ползване на оръжия. Само преди няколко дни 19-годишен уби 17 души в гимназия във Флорида. Нападението беше осмата най-кървава стрелба в съвременната история на САЩ.", "date": "2018.02.20", "title": "Деца се престориха на мъртви в акция пред Белия дом"}
{"url": "https://www.bgonair.bg/world/2018-02-20/turtsiya-prodalzhava-ofanzivata-sreshtu-kyurdite-v-siriya", "text": "Турските сили ще обсадят сирийския град Африн в следващите дни, съобщи президентът на южната ни съседка Реджеп Ердоган. Местността в северозападна Сирия е контролирана от кюрдски милиции и именно срещу тях миналия месец Анкара започна военна офанзива. Вчера сирийските държавни медии съобщиха, че проправителствени части ще влязат в Африн в подкрепа на кюрдите. Досега обаче няма информация това да се е случило. Турция заплаши, че няма да се колебае да се изправи срещу силите на Башар Асад, ако те помагат на кюрдите.", "date": "2018.02.20", "title": "Турция продължава офанзивата срещу кюрдите в Сирия"}
{"url": "https://www.bgonair.bg/bulgaria/2018-02-20/plovdivska-bolnitsa-prie-dve-bliznacheta-sas-samnenie-za-domashno-nasilie", "text": "\r\n Две 3-годишни близначета са приети по спешност в болница \"Свети Георги\" в Пловдив със съмнение за домашно насилие.  Децата са с много наранявания и синини, като едното от тях е с мозъчен кръвоизлив и с опасност за живота, претърпяло е операция. Сигналът за инцидента е подаден вчера от самото болнично заведение малко след 21 часа. Близначетата са били доведени от майка им. Пред прокуратурата тя е заявила, че момченцето ѝ се намирало в креватчето си, когато върху главата му паднал гипсов орнамент и така се стигнало до състоянието му. Експертиза ще докаже дали травмите на децата са вследствие от побой или не. Лекарите обаче забелязали, че те са недохранени. По думите им децата тежат колкото няколкомесечно бебе. Когато пристигнала в болницата, майката е била в нетрезво състояние и е арестувана веднага.   Тепърва проверката на прокуратурата ще разкрие дали жената има нещо общо със състоянието на децата си или наистина става въпрос за инцидент.  ", "date": "2018.02.20", "title": "Пловдивска болница прие две близначета със съмнение за домашно насилие"}
{"url": "https://www.bgonair.bg/bulgaria/2018-02-20/tarsim-sebe-si-v-izlozhbata-kato-v-tamno-ogledalo", "text": "Аниматорът и носител на \"Оскар\" Теодор Ушев представя най-новия си проект у нас - инсталация с миксирана реалност. Изложбата \"Като в тъмно огледало\" е представена в Софийската градска художествена галерия, а официалното откриване ще бъде днес от 18:30 часа. Инсталацията е разделена на капсули, като цялата изложба е изградена като храм, в който човек сам да открие смисъла и спасението си. Стените на \"храма\" са направени от огнеупорни одеяла, а част от надписите по тях могат да се видят само с ултравиолетова лампа.  Всички послания по стените на галерията и капсилуте са от Библията. Идеята на Ушев не е творбата му да бъде масова, а да провокира дебат и различни мнения. Авторът ще бъде в галерията на откриването ѝ днес. Инсталацията ще бъде достъпна за любопитните в продължение на 3 седмици. След това ще бъде унищожена. ", "date": "2018.02.20", "title": "Търсим себе си в изложбата \"Като в тъмно огледало\""}
{"url": "https://www.bgonair.bg/denqt-on-air/2018-02-20/polititsite-tsitirat-levski-neprekasnato-no-zad-tova-ne-stoyat-deystviya", "text": "\r\n Председателят на Общобългарския Комитет \"Васил Левски\" Васил Василев каза, че управляващи и политици, като цяло, постоянно цитират Левски, но зад това цитиране не се крият действия. По думите му няма опити за прилагане на заветите на Апостола на свободата. \"Ако действително политическите фигури в България, не само днешните, а от Освобождението до сега бяха се вслушали, бяха съблюдавали тези завети, щяхме да избегнем не малко национални катастрофи и от всички проблеми\", сподели Васил Василев в студиото на  . Според него, ако българските политици през всичките тези години бяха възприели и спазвали философията на Левски да разчитаме на себе си, то страната ни днес щеше да изглежда по различен начин. Председателят на Общобългарския Комитет \"Васил Левски\" каза също, че проблемът ни е, че се съобразяваме с чуждите интереси, а не с тези на българския народ. Според него това, което българските политици не правят е да отстояват нашите интереси в международен план. \"Когато стане дума за нашите собствени интереси, като народ и държава, те отстъпват\", каза Васил Василев пред  . Той подчерта, че спорната Истанбулска конвенция е именно това: пряк, очевиден натиск да бъде ратифицирана от нашата страна. ", "date": "2018.02.20", "title": "Политиците само цитират Левски, но не спазват заветите му"}
{"url": "https://www.bgonair.bg/denqt-on-air/2018-02-20/naprezhenie-mezhdu-siderov-karakachanov-i-simeonov-ima-zaradi-lipsa-na-komunikatsiya", "text": "\r\n Така   коментира скандалите и неразбирателствата между лидерите на ВМРО, НФСБ и \"Атака\" в студиото на \" \". Според младия политик \"Обединените патриоти\" дължат на своите гласоподаватели да се опитат да запазят коалицията и обединението, а всички конфликти да бъдат изчистени. \" \", уточни Милошев пред  . Той смята, че скандалът между президента Румен Радев и премиера Бойко Борисов е лошо послание към българския народ и не трябва да се повтаря. \" \", подчерта Милошев.", "date": "2018.02.20", "title": "Напрежение в \"Обединени патриоти\" имало... заради липсата на комуникация"}
{"url": "https://www.bgonair.bg/bulgaria/2018-02-20/vuzf-startira-bezplatna-finansova-akademiya-za-uchenitsi", "text": " Образователните уроци, които ще се провеждат в сградата на университета, започват на 22 февруари и ще продължат до края на април. Целта им е да дадат възможност на учениците да се запознаят още на гимназиален етап с важни елементи от финансовата сфера и по този начин да бъдат по-добре информирани и едновременно с това да преценят отрано дали искат да се развиват в тази сфера. Всяко едно занятие в рамките на безплатната академия ще разглежда определена тема, обвързана с личните финанси, банките, инвестициите по време на криза, криптовалутата, банковите кредити, кредитните карти, както и още полезни и интересни казуси. Лектори в рамките на академията ще бъдат преподаватели във ВУЗФ и успели професионалисти, които са се наложили във финансовата сфера.  \r\nСлед първия урок на 22 феврури, академията ще продължи със занятия на 1 и 8 март, 29 март, както и на 12 и 19 април. Всеки, който желае да присъства, може да се регистрира на marketing@vuzf.bg. ", "date": "2018.02.20", "title": "ВУЗФ стартира безплатнa финансова академия за ученици"}
{"url": "https://www.bgonair.bg/bulgaria/2018-02-20/poseshtenieto-na-avstriyskiya-kantsler-sebastiyan-kurts-u-nas-se-otlaga", "text": "Планираното за днес работно посещение на канцлера на Австрия Себастиан Курц се отлага поради внезапно възникнали здравословни причини, съобщиха от Министерския съвет.  Кабинетите на двамата правителствени ръководители са в процес на уточняване на друга скорошна дата на визитата.  Министър-председателят Бойко Борисов пожелава бързо оздравяване на своя колега, се посочва в правителственото съобщение.  Визитата на австрийския канцлер трябваше да се състои по-късно днес и щеше да бъде посветена на задълбочаването на двустранните отношения, както и на сътрудничеството в рамките на Европейския съюз с фокус върху приемствеността в темите на българското и австрийското председателства на Съвета на ЕС.  ", "date": "2018.02.20", "title": "Посещението на австрийския канцлер Себастиян Курц у нас се отлага"}
{"url": "https://www.bgonair.bg/bulgaria/2018-02-20/nova-skrabna-vest-pochina-zashtitnikat-georgi-markov", "text": "Нова трагедия разтърси българския футбол! Бившият национал на България и настоящ спортен директор на \"Септември\" София Георги Марков почина днес. Защитникът е издъхнал в дома си. През 2015 година той прекара инфаркт. Георги Марков е роден на 20 януари 1972 година в Гоце Делчев. Юноша е на местния \"Пирин\". В богатата си кариера е играл за \"Ботев\" (Пловдив), \"Локомотив\" (София), \"Левски\", Трабзонспор и Ерготелис. Има повече от 300 мача в елита на футбола ни. За националния отбор на България записва 36 мача и 1 гол - във вратата на Англия при равенството 1:1. Марков е двукратен шампион с \"Левски\" през 2001 и 2002 година, трикратен носител на купата - 2002, 2003 и 2005 година. Поклон пред паметта му!", "date": "2018.02.20", "title": "Нова скръбна вест: Почина защитникът Георги Марков"}
{"url": "https://www.bgonair.bg/bulgaria/2018-02-20/tehnicheski-problem-zatvori-granichnite-punktove-na-stranata", "text": "\r\n Затворени за около час по обед бяха всички гранични пунктове на страната. Не се пропускаха никакви превозни средства. Причината - проблем в автоматичната система за граничния контрол. Малко след 13 часа проблемът беше отстранен. В момента трафикът е затруднен от натрупалите се опашки, но положението се нормализира.", "date": "2018.02.20", "title": "Технически проблем затвори граничните пунктове на страната"}
{"url": "https://www.bgonair.bg/bulgaria/2018-02-20/14-mesetsa-po-kasno-hitrino-se-vrashta-kam-nov-zhivot", "text": "\r\n 14 месеца след огнения ад Хитрино се връща към нов живот. Готови са първите от общо 10 къщи, които Камарата на строителите построи безвъзмездно.  Някои новодомци вече влязоха в новите си къщи. Три семейства, загубили домовете си при адската ЖП катастрофа през 2016 г., са получили ключовете, а сградите им имат \"Акт 16\". Само при една от общо 24 постройки не е започнат строеж заради отчуждителни процедури.    ", "date": "2018.02.20", "title": "14 месеца по-късно Хитрино се връща към нов живот!"}
{"url": "https://www.bgonair.bg/bulgaria/2018-02-20/shte-ostane-li-pod-strazha-zaloveniyat-za-terorizam-marokanets", "text": "\r\n Нофал Рашид Захри обжалва мярка за неотклонение \"временно задържане под стража\" за срок от 90 дни.  Мъжът беше доведен в залата при засилени мерки за сигурност. Липсваха обаче служебният му защитник, както и преводач, което наложи отлагане на заседанието за следобед.  Мароканецът е обявен за международно издирване от Мароко с цел екстрадиция във връзка с извършване на терористична дейност. Според обвинението Захри е бил високо в йерархията на \"Ислямска държава\" и е имал 5 различни документа за самоличност.", "date": "2018.02.20", "title": "Ще остане ли под стража заловеният за тероризъм мароканец?"}
{"url": "https://www.bgonair.bg/bulgaria/2018-02-20/balgarka-v-london-otdavala-apartamentite-koito-chisti-posle-byagala-s-parite", "text": "Българи, които живеят и работят в Лондон, са станали жертва на хитра нашенка, която източвала парите им с различни схеми. Хитрата Милена Сафиева най-често събирала пари от гастарбайтери като отдавала под наем къщите, които чистела. Тя разполагала с ключове за тях, на които вадела дубликати, за да ги даде на бъдещите наематели, пише bg-voice.com, цитирани от \"Монитор\". По този начин прибирала по 2-3 хиляди паунда от други българи, които искали да ги наемат, но впоследствие се оказали измамени. Една от \"изгорелите\" с пари е Мария Делкова, която дава гласност на случая. Тя качи снимка на \"чистачката брокерка\" с информация за начина й на действие във Facebook групата \"Обяви на българите в Лондон - работа, квартири и всичко останало\". След което и други измамени споделили своите неприятни истории. \"Тази и мен ме ограби преди шест месеца, подадена е жалба в полицията, но нищо не излезе, може би към 3000 паунда съм й дал\", твърди друг потребител на име Сабри. Йоана Стоева е още една българка, на която Милена предложила жилище. Наемателката обаче се усъмнила, защото измамничката й поискала 1250 паунда наем за двустаен апартамент в \"Нотинг хил\", квартал в центъра на Лондон, което било прекалено ниска сума. Йоана обаче направила няколко снимки на Милена, представяща се още като Мил и Емили. \"През цялото време й правих снимки, на които се вижда лицето й, защото ми беше съмнителна\", разказва Стоева. Болногледачката Нора Лисова не проявила нейната съобразителност. \"Представи ми се с името Мел Сафиева. Направих й банков превод от 220 паунда, за да ми изпрати цигари по пощата, защото работя като болногледачка 24 часа и не можех да си позволя да изгубя надницата, за да пътувам до Лондон и да си ги получа на ръка. Така съм превеждала на много българи на юнашко доверие и винаги съм си получавала цигарите\", споделя Лисова. Михаил Хараланов, който работи във фирма за логистика и живее в Лондон, допълва, че е щял да наема същия апартамент, за който Сафиева взела 2000 паунда от Мария Делкова. \"И аз я познавам, едно време живя в една от къщите, които давам под наем. Там живееха осем мъже строители, които я бяха намерили някъде на улицата, защото нея я бяха изхвърлили от първата й квартира. Живя при тях два месеца, след което ги обра и избяга\", пише друг българин. Според някои потребители жената имала 7-годишно дете, което също живеело при нея в Лондон. Делкова съобщи в края на миналата седмица във Facebook групата, че Сафиева е арестувана, а жертвите й вече могат да подадат жалби в полицията.", "date": "2018.02.20", "title": "Българка в Лондон отдавала апартаментите, които чисти - после бягала с парите"}
{"url": "https://www.bgonair.bg/sutreshen-blok/2018-02-20/nyakolko-stolichni-kvartala-izlizat-na-protest-sreshtu-prezastroyavaneto-na-sofiya", "text": "\r\n Жители на столичните квартали \"Младост\" и \"Дружба\" излизат на протест срещу презастрояването в София и внесените промени в устройствения план на Столичната община. Според гражданите по този начин ще отпадне защитата на зелените зони. Протестът е насрочен за 14 ч. днес пред сградата на Народното събрание. Хората са притеснени от факта, че ако готвените промени, които вече са приети на първо четене влязат в сила, ще се влоши качеството на живот в столицата, а от малките градинки в междублоковите пространства няма да остане и спомен. \"С общи усилия искаме да изразим несъгласието си към проектозакона ЗИД по ЗУЗСО, според който защитата на зелените площи в цяла София пада. Също така се обявяваме против зоната за високо застрояване, в която няма да има ясни правила за озеленяване, кинт, плътност, еко оценка, анализ на трафик и обществено обсъждане\", посочиха протестиращите пред  Недоволните граждани неслучайно са избрали мястото за провеждане на протеста. Днес Народното събрание ще бъде домакин на работна среща-дискусия по проекта на доклад за второ гласуване на промените в Закона за устройството и застрояването на Столичната община.", "date": "2018.02.20", "title": "Столични квартали излизат на протест срещу презастрояването"}
{"url": "https://www.bgonair.bg/bulgaria/2018-02-20/17-godishen-poletya-ot-tretiya-etazh-v-roman-v-koma-e", "text": "\r\n 17-годишно момче от Центъра за социални услуги за деца с увреждания в Роман е паднало от третия етаж. Сигналът е подаден малко след 7:30 ч. сутринта. На място веднага е пристигнал екип на Спешен екип, който е установил, че момчето е в кома и с черепно-мозъчна травма.  В момента е във врачанската болница, състоянието му е стабилизирано. Полицията и социалните разследват случая.  Засега не може да се каже дали момчето неволно е паднало или е скочило само, както и дали наблизо е имало служител на центъра.  В 7:30 ч. децата от социалния комплекс стават от сън и се подготвят се за закуска.", "date": "2018.02.20", "title": "17-годишен полетя от третия етаж в Роман, в кома е"}
{"url": "https://www.bgonair.bg/sutreshen-blok/2018-02-20/pizho-penda-i-dzhenda-shte-se-smesyat-li-vekovnite-ni-martenski-traditsii-s-tretiya-pol", "text": "\r\n Темата за половете и това колко са на брой не престава да разтърсва и разделя обществата. Тази година някой производители на мартеници у нас разкриха, че планират редом до Пижо и Пенда да поставят и \"Дженда\", или мартеница с различен от двата естествени пола.  \"Живеем в отворено общество. Акцентът от Истанбулската конвенция трябваше да падне върху домашното насилие, а не да се измени към \"социалния пол\". Какъв е проблемът от някой, който се чувства щастлив и по никакъв начин не е агресивен към обществото?\", отбеляза Джийсън Брад Люис.  В студиото на \"България сутрин\" музикантът Станислав Найденов – Спенс подчерта, че в държавата ни има достатъчно закони, които ако се спазват ще се гарантира безопасността в домашни условия.  \"Турското робство е продължило 500 години. Това са 20-25 поколения. Цялата ни традиция и фолклор е предадена напред от тези хора. В последните 30 години ценностите и традициите ни бяха потъпкани. Колкото по-малко семейства с деца имаме, толкова по-трудно ще запазваме ценностите си\", посочи рапърът пред Bulgaria ON AIR.  \"Facebook е с цел пропаганда, а не забавление. Всички тези апликации във Facebook, за това как бихме изглеждали като срещуположния пол, са с цел да ни подготвят за времето, в което ще почнем да ги виждаме тези същите по улиците\", категоричен бе Найденов.", "date": "2018.02.20", "title": "Пижо, Пенда и… Дженда! Ще се смесят ли вековните ни мартенски традиции с \"третия пол\"?"}
{"url": "https://www.bgonair.bg/sutreshen-blok/2018-02-20/tagata-ne-pobedi-nadezhdata-rakat-slomi-velka-no-pette-detsa-mechtayat", "text": "\r\n След тъжния финал на борбата на Велка Велкова с рака, отново има повод за усмивки и лъч щастие в къщата ѝ в Годеч. Експертът по хранене   е организирала куп изненади по случай рождения ден на двете близначки Анита и Сияна, които днес стават на 6 години. С подаръци се включиха близки, приятели и непознати, които преди това събираха пари за лечението на Велка. Събрани са и немалко финансови средства, които отиват по сметката на Краси - съпругът на Велка, който сега се грижи сам за петте деца в семейството. \" \", каза Яна Данаилова пред  . В ефира на   Анита и Сияна получиха от експерта по хранене мечтаните като подарък таблети, а Краси призна, че не е очаквал такава прекрасна изненада. За него е най-важно, че децата му са щастливи въпреки обстоятелствата.  Дентален център пък подарява безплатна дентална грижа на цялото семейство. А желаещите да помогнат на Краси и петте дечица, могат да се свържат с Яна Данаилова във Facebook. \r\n  ", "date": "2018.02.20", "title": "Тъгата не победи надеждата! Ракът сломи Велка, но петте ѝ деца мечтаят"}
{"url": "https://www.bgonair.bg/bulgaria/2018-02-20/borisov-na-sreshta-s-avstriyskiya-kantsler-sebastian-kurts", "text": "Премиерът Бойко Борисов ще се срещне днес с австрийския канцлер Себастиан Курц.  Двамата разговаряха по телефона в средата на януари, когато канцлерът пожела успех на България по време на председателството на Съвета на ЕС. След половин година страната ни ще предаде ротационното лидерство именно на Австрия. Тя обаче е една от страните, които имат известни резерви по отношение на приемането на България в Шенген.", "date": "2018.02.20", "title": "Борисов на среща с австрийския канцлер Себастиан Курц"}
{"url": "https://www.bgonair.bg/sutreshen-blok/2018-02-20/prestrelkata-prezident-premier-e-rezultat-ot-institutsionalen-proval", "text": "\r\n 5 години по-късно Бойко Борисов управлява за трети път с разликата, че сега е в коалиция с \"Патриотите\". От месец и половина страната изпълнява ролята си на председател на Съвета на Европейския съюз, а Борисов засили сериозно външнополитическите си визити.  Във вътрешно политически план неизменна част от управлението са компроматните битки с опозицията, финансовите злоупотреби, роднинската обвързаност, кадровите промени и протестите на различни съсловия – полицаи, лекари, учени и природозащитници.  Съставен елемент от сегашната политическа реалност се превърна и нестихващия конфликт между институциите на двамата силни на деня – премиер и президент. Поредният случай накара Борисов и Радев да се разграничават от Делян Пеевски, намесен от самите тях в спора.   \"Това правителство няма да подаде оставка. Не вярвам да има същите протести като преди 5 години. Наистина има засилена институционална война между президент и премиер. Това вещае не особено добро позициониране на двете институции в бъдеще. Размяната на подобни реплики между премиер и президент не бива да се случва, ако институциите работеха както трябва\", посочи журналистът Валерия Велева. В студиото на \"България сутрин\" тя допълни, че когато се зададат въпроси от ранга на тези, които Радев и Борисов си разменяха, то трябва максимално бързо да се даде отговор пред обществото.  \"Протестите, поради които Борисов подаде оставка, очевидно бяха организирана атака срещу него. Но не се разбра кои са организаторите. Европейското председателство е политическата котва, която ни държи да не се клатим. Не очаквам някакви особени катаклизми в близкото бъдеще. Не стана ясно от реакциите на премиера и президента защо е обидно да имаш контакт с Делян Пеевски\", подчерта журналистът Асен Григоров пред Bulgaria ON AIR. PR експертът Арман Бабикян припомни малко преди въпросните 5 години, когато Бойко Борисов подаде оставка.  \"На Борисов му беше много трудно хем да построи \"Белене\", хем да го забрани. В крайна сметка реши да забрани това източване на страната ни. След като не угоди на Русия възникнаха тези протести. Това, разбира се, няма доказване, както и всичко останало в страната ни. Банковият надзор и прокуратурата мълчат по поредните казуси\", категоричен бе той.", "date": "2018.02.20", "title": "Престрелката президент - премиер е резултат от институционален провал"}
{"url": "https://www.bgonair.bg/bulgaria/2018-02-20/nov-opit-za-start-na-deloto-sreshtu-yoan-matev", "text": "Софийският градски съд ще се опита да даде старт на процеса срещу Йоан Матев, обвинен за убийството на Георги Игнатов в Борисовата градина на 2 юни 2015 г. Матев е обвинен в умишлено убийство. Според обвинителния акт той е осъзнавал какво върши и до какво могат да доведат действията му. 31 секунди - точно за толкова за първи и последен път до пейка в Борисовата градина се виждат 15-годишният ученик от Търговско-банковата гимназия Георги Игнатов и 17-годишният Йоан Матев, възпитаник на частното училище \"Езиков свят\". Георги и Йоан не се познават, никога преди това не са се срещали, не са се карали за спорт или момичета, нямат и общи познати. След съдбоносната среща Георги издъхва, пронизан от острието на нож, а Йоан се превръща в \"самотния бегач\", търсен от полицията за убийството на момчето. Разследването продължи две години и половина. В края на миналата година Йоан Матев се отказа от защитата на майка си, която беше негов адвокат. \r\nАко бъде признат за виновен, той ще получи наказание от 5 до 12 години лишаване от свобода, защото в момента на убийството е бил непълнолетен. Разплитането на убийството започва в края на 2016 г., след като съученичка на Йоан се среща с приятелката на Георги - Лора. Първата казва, че момчето от снимките, разпространени от полицията, много напомня на неин съученик. Обвинителният акт срещу Йоан бе внесен в съда от прокурорите Зоя Мананска и Драгомир Янчев през ноември. Според написаното в него часове преди смъртта си, вечерта на 1 юни, Георги се вижда с приятелката си. Двамата се уговарят да се срещнат отново на следващия ден по обед. Часовете на момичето, което учи в Строителния техникум, приключвали в 11:30 ч заради насроченото тържество от 12 ч. Георги пък е втора смяна и занятията му в Търговско-банковата гимназия са от 13:30 ч. На 2 юни момчето се събужда около 10 часа, провежда по месинджър няколко разговора и в 11 часа с метрото се отправя към Борисовата градина, където е срещата с Лора, пише прокуратурата. Слиза на спирка стадион \"Васил Левски\" и тъй като имало още минути до срещата му, отива на пейките до конната база. Мястото му е добре познато, защото там често играели карти с приятели. Малко по-късно Георги изпраща съобщение на момичето, за да му каже, че го чака на пейките. Излизайки от училище в 11:42 ч, Лора му звъни и се разбират Георги да тръгне към нея, а тя да го чака пред гимназията. Според прокуратурата по това време близо до пейките се намира и ученикът от 11-и клас в частното училище \"Езиков свят\" - тогава 17-годишният Йоан Матев. Той също често минавал през парка, защото почти всеки ден с по-малкия си брат Марсел тренират тенис в клуб \"Васил Левски\", между националния стадион и \"Българска армия\". И на 2 юни братята отиват на тренировка от 10 до 12 ч. Йоан обаче не бил особено стриктен, понякога пропускал. Решил и че този ден няма да тренира, а ще се разхожда и обикаля района. Според прокуратурата, освен телефона у себе си носел и нож с острие 18,5 см. Йоан бил с черно яке, светлосини дънки, сини маратонки и раница на гърба. Около 11:40 ч минава по алеята близо до конната база и вижда Георги, който седи на пейка в тревата. Въпреки че не се познават, Йоан се запътва към него. Разследващите смятат, че идеята му била да ограби момчето. Точно тогава Георги приключва разговора с приятелката си. Той става от пейката с намерението бързо да отиде до Строителния техникум. Йоан обаче застава с лице пред него и силно забива ножа в гърдите на момчето с дясната ръка, пише в обвинителния акт. Острието пронизва детето отгоре надолу и отляво надясно. След този ден Йоан спира да ходи на училище. Появява се само, за да вземе бележника си в края на юни 2015 г. Още тогава на съучениците му им прави впечатление, че изглежда променен, само за няколко дни е напълнял. Следващата му поява в училището е чак в началото на втория срок през февруари 2016 г. Тогава вече е съвсем различен - качил е доста килограми, стилът му на обличане е друг, характерът му - също. Бил свалил и снимките си от социалните мрежи. Йоан, който е задържан на 22 февруари м. г., отказва да говори по случая. В същия ден психолог от МВР беседва с брат му Марсел. Той разказва какво знае. От него разследващи научават и за шахтата. В нея е намерен несгъваем нож с черна пластмасова дръжка, назъбено от горната страна острие. На ножа е намерен косъм, който морфологично е сходен с косми, иззети за сравение от тялото на Георги. Оръжието е дълго 31 см, острието му е 18,5 см, а дръжката 3,5 см. То е покрито със засъхнала кал. Марсел си спомня, че Йоан купил ножа през 2014 г. В съдебната зала на разпоредителното дело през декември 2017 г. стана ясно, че родителите на Георги Игнатов са поискали да бъдат конституирани като граждански ищци и частни обвинители. Гражданските им искове по отношение на Матев са в размер на общо 400 хиляди лева.", "date": "2018.02.20", "title": "Нов опит за старт на делото срещу Йоан Матев"}
{"url": "https://www.bgonair.bg/bulgaria/2018-02-20/do-kraya-na-denya-puskat-parnoto-v-pernik", "text": "До края на деня топлоподаването в Перник трябва да бъде изцяло възстановено. Това съобщиха от местния ТЕЦ \"Република\".  Вчера два пожара в централата оставиха хиляди домакинства на студено. За щастие при инцидента нямаше пострадали хора. Не се наложи и евакуация на централата. Снимка: Олег Попов (Bulgaria ON AIR) \r\n ", "date": "2018.02.20", "title": "До края на деня пускат парното в Перник"}
{"url": "https://www.bgonair.bg/bulgaria/2018-02-20/ombudsmanat-nastigna-prezidenta-po-reyting-sochi-prouchvane", "text": "Омбудсманът Мая Манолова изравнява по рейтинг президента Румен Радев. Това показват резултатите от проучване на изследователски център \"Тренд\" за нагласите на българите към основните партии и институции. Разликата между Манолова и Радев е едва 1%. Според прочуването кабинетът \"Борисов 3\" се ползва със симпатиите на 33% от анкетираните. А от всички членове на Министерски съвет, премиерът Бойко Борисов събира най-много положителни оценки за работата си.  Сред министрите Красимир Каракачанов, Томислав Дончев и Лиляна Павлова са тези, които се радват на най-голямо одобрение. А в дъното на тази класация са Бисер Петков, Емил Караниколов и Боил Банов.  С най-ниско обществено одобрение и на дъното на класацията са съдът и прокуратурата с по 19% и за двете институции.  Само 16% от българите подкрепят приемането на Истанбулската конвенция. Едва половината от запитаните обаче декларират, че са запознати с документа.", "date": "2018.02.20", "title": "Омбудсманът настигна президента по рейтинг, сочи проучване"}
{"url": "https://www.bgonair.bg/sutreshen-blok/2018-02-20/i-dnes-shte-e-oblachno-na-mesta-s-prevalyavaniya-ot-dazhd-i-snyag", "text": "\r\n И днес времето ще бъде облачно. На места ще има превалявания от сняг, в югоизточните райони и по Черноморието - от дъжд, прогнозира синоптикът Симеон Матев в студиото на  Ще духа умерен вятър от изток-североизток. Минималните температури ще са между минус 1 и 4 градуса, а максималните - между 3 и 8 градуса, допълни той. В планините ще бъде облачно, ветровито и със слаби валежи от сняг. Ще духа умерен до силен югоизточен вятър.  По Черноморието ще бъде предимно облачно и с превалявания от дъжд. Максималните температури там ще са между 6 и 9 градуса. Атмосферното налягане ще се понижи, но ще остане по-високо от средното за месеца. \"В сряда и четвъртък ще преобладава облачно време. С прекъсвания и на места ще превалява, предимно слабо и предимно дъжд. В Предбалкана, по високите полета на Западна България, в крайните северозападни и в североизточните райони, е възможно временно, главно в нощните часове, дъждът да се примесва и да преминава в сняг\", поясни Симеон Матев пред ", "date": "2018.02.20", "title": "И днес ще е облачно, на места с превалявания от дъжд и сняг"}
