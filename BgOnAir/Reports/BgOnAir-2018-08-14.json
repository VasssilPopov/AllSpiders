{"url": "https://www.bgonair.bg/economy/2018-08-14/sauditska-arabiya-e-gotova-da-kupi-tesla", "text": "Саудитска Арабия е готова да купи Тесла. Държавният инвестиционен фонд на Кралството работи усилено над план да бъде част от инвестиционната група, която ще направи компанията за електромобили частна. Основателят на Тесла Илън Мъск заяви, че разговорите за сделката са започнали още в началото на 2017 година. Мъск обясни, че саудитският суверенен фонд е придобил близо 5% от компанията през борсата. ", "date": "2018.08.14", "title": "Саудитска Арабия е готова да купи Тесла"}
{"url": "https://www.bgonair.bg/world/2018-08-14/3000-rumantsi-se-sabraha-na-nov-antipravitelstven-protest", "text": "Четвърта вечер на антиправителствени протести в Румъния. Този път демонстрацията беше доста по-малобройна. Събраха се около 3000 души.  Те скандираха \"Оставка\" и \"Крадци\". Събралите се хора изпяха румънския химн и донесоха огромно знаме на Европейския съюз. Демонстрантите настояват правителството да се оттегли заради наскоро приетите закони и други мерки, които според тях са прокарани в интерес на корумпирани политици.  Те са категорични, че ще продължат действията си, докато не бъдат изпълнени исканията им.", "date": "2018.08.14", "title": "3000 румънци се събраха на нов антиправителствен протест"}
{"url": "https://www.bgonair.bg/world/2018-08-14/tezhka-avtobusna-katastrofa-blizo-do-london-s-desetki-postradali", "text": "41 души пострадаха след като автобус се преобърна близо до Лондон. Сред ранените има и седем деца. Инцидентът се е случил, след като превозното средство е излязло от магистрален път. В спасителната операция са участвали медицински екипи и екипи на пожарната, които са вадили заклещени пътници. Заради катастрофата се образуваха километрични задръствания. От полицията съобщиха, че в трафика на пътя се е родило момченце.", "date": "2018.08.14", "title": "Жестока автобусна катастрофа близо до Лондон с десетки пострадали"}
{"url": "https://www.bgonair.bg/economy/2018-08-14/optimistichno-bezrabotitsata-v-balgariya-namalyava", "text": "Безработицата в България продължава тенденцията на спад. През второто тримесечие на 2018 година показателят достига 5,5%, като на годишна база намалява с 0,8 процентни пункта. При мъжете намалението е от 6,9 на 6,1%, а при жените - от 5,7 на 4,7%, показват данни на Националния статистически институт (НСИ) за работната сила. През първото тримесечие на 2018 година безработицата се понижи до 5,7% по данни на националната статистика. През април- юни 2018 година безработните в страната намаляват до 182,2 хил., от които 109,8 хил. (60,3%) са мъже и 72,4 хил. (39,7%) - жени. От всички без работа 13,6% са с висше образование, 49,1% - със средно, и 37,3% - с основно или по-ниско образование. Статистиката показва намаляващ дял на продължително безработните (от една или повече години). За април-юни продължително безработни са 106,3 хил., или 58,4% от всички без работа. Коефициентът на продължителна безработица е 3,2%, като в сравнение с второто тримесечие на 2017 г. намалява с 0,3 процентни пункта. Данните за младежката безработица носят добри новини - безработицата при младежите (15 - 29 навършени години) е 9,3% - с 0,2 процентни пункта по-ниска в сравнение със същото тримесечие на 2017 година. Положителни са данните на НСИ и за заетостта в страната. През второто тримесечие общият брой на заетите е 3,157 милиона, или 52,5% от населението на 15 и повече навършени години – това е с 0,3 процентни пункта по-висок в сравнение със същото тримесечие на 2017 година.  За периода април-юни над 2 милиона, или почти две трети от всички заети, работят в сектора на услугите, над 940 хил. (29,8%) - в индустрията, и над 214 хил. (6,8%) - в селското, горското и рибното стопанство. Националната статистика отчита, че от всички заети 3,9% (123,5 хил.) са работодатели, 7,1% (223,9 хил.) - самостоятелно заети лица (без наети), 88,2% (2, 7 милиона) - наети лица, и 0,8% (24,1 хил.) - неплатени семейни работници. От общия брой на наетите лица 2,12 милиона (76,2%) работят в частния сектор, а 662,2 хил. (23,8%) - в обществения. С временна работа са 118,1 хил., или 4,2% от наетите. Заетостта сред населението на възраст 20 - 64 навършени години е 72,6 на сто. На годишна база този коефициент е по-висок с 0,9 процентни пункта. Заетите на възраст 55 - 64 навършени години са 590,1 хил., или 61% от населението в същата възрастова група. В сравнение с второто тримесечие на 2017 г. коефициентът на заетост се увеличава с 2,7 процентни пункта.", "date": "2018.08.14", "title": "Оптимистично: Безработицата в България намалява"}
{"url": "https://www.bgonair.bg/economy/2018-08-14/moreto-prez-yuli-e-poskapnalo-no-pak-sladoledat-poevtinyal", "text": "Юлската ни почивка е поскъпнала, става ясно от данни на националната статистика, представена от  . През изминалия месец пакетните услуги за туристически пътувания са се увеличили с 13.3%, а услугите по краткосрочно настаняване с 19.9%. Повече ни излизат и международните полети в отпускарския август - с 13.2%. Едно от удоволствията на лятото - сладоледът, обаче е поевтинял с 8.2%. НСИ отчита 0.7% месечна инфлация за юли. Инфлацията от началото на годината е 1.7%, а годишната инфлация за юли 2018 г. спрямо юли 2017 г. е 3.5%. През юли спрямо предходния месец юни най-съществен ръст има в цените на развлеченията и културата - с 5.6%, а най-голямо намаление се отчита при облеклото и обувките - с 2.8%. Поскъпнали са белият хляб - с 1.4%, типов и ръжен хляб - с 1.3%, яйцата - с 6%, цитрусови и южни плодове - с 4.7% и др. Поевтинели са зелето - с 23.1%, други пресни зеленчуци (зелен фасул, тиквички и патладжани) - средно с 18.4%, картофи - с 10% и др. Цигарите са поскъпнали с 0.6%, токът - с 2.0%, централното газоснабдяване - с 6.2%, топлинна енергия за подгряване на вода - със 7.6 на сто. Цените на лекарствените продукти са се намалили с 0.1%, с толкова обаче са нараснали цените на лекарските услуги. Стоматологичните остават на равнището от предходния месец. Хранителните продукти от малката кошница за най-нискодоходните 20% от домакинствата също се запазват непроменени. Увеличили са се обаче цените на нехранителните стоки - с 0.1% и на услугите - с 1.4%. Снимка: Pixabay  ", "date": "2018.08.14", "title": "Морето през юли е поскъпнало, но пък сладоледът - поевтинял!"}
{"url": "https://www.bgonair.bg/world/2018-08-14/balgari-razmenyat-goreshti-laski-v-solun-stavat-tv-zvezdi-v-gartsiya", "text": "Двойка 70-годишни българи бяха заловени да правят секс на централна улица в Солун. Те били бездомни, но живеели постоянно в града.  Инцидентът станал в неделя вечерта. Темата днес беше сред водещите в сутрешния блок на телевизия Скай, един от най-гледаните в Гърция.  От прякото включване от мястото на инцидента, репортерът разказа, че преминаващи солунчани подали сигнал в полицията за хора, нарушаващи обществения ред.  При пристигането си, униформените помолили двойката да напусне мястото и ги посъветвали да не нарушават отново реда.  ", "date": "2018.08.14", "title": "Българи разменят горещи ласки в Солун, стават ТВ звезди в Гърция"}
{"url": "https://www.bgonair.bg/science/2018-08-14/dori-i-da-ne-iskate-google-pochti-vinagi-sledi-mestopolozhenieto-vi", "text": "Google записва местоположението на ползвателите на услуги, дори ако те категорично отказват това. Това става ясно от разследване от Associated Press (AP), което е било потвърдено от учени по компютърни науки в Принстън. Според анализа някои услуги на Android и за iPhone съхраняват автоматично движенията, дори ако потребителят е деактивирал това в настройките за поверителност или това е било отказано при поискване за някои приложения - например Google Maps. Тази навигационна услуга, например, получава информация, когато даден потребител отвори приложението, а автоматичните ежедневни актуализации на времето за телефони с Android дават приблизителна оценка за местоположението на потребителя. Изследователите по компютърни науки в Принстънския университет са потвърдили констатациите на Associated Press. Официалното обяснение на Google е, че тя популяризира автономността на потребителите, когато става въпрос за решаването на каква информация за себе си да споделят те: \"Можете да изключите историята на местоположенията по всяко време. Историята на местоположенията е изключена, местата, които посещавате, вече не се съхраняват\", пише в страницата за поверителност на компанията. Но AP твърди, че това не е вярно. Дори да поставите на пауза \"Историята на местоположенията“, някои приложения на Google автоматично съхраняват данни за местоположението, обвързани с времето, без разрешение. Данните за местоположението се появяват в профила в Google - според компанията, за да подобри тя услугите си.  Потребителите могат да деактивират изцяло проследяването на местоположението, само ако деактивират още една функция за активност в мрежата и приложенията - втора стъпка, която повечето потребители вероятно никога няма да обмислят да направят, пише  Гигантът в сферата на онлайн търсенето, собственост на Alphabet Inc., получава значителни приходи чрез рекламиране, които се подкрепят от генерираните от потребителите данни, предоставящи информация, полезна за рекламодателите, като например показатели за трафик. Google съобщи неотдавна, че рекламният ѝ бизнес е нараснал с 24% през второто тримесечие, като спомогна за ръста на общите приходи на Alphabet без изплащанията към партньорите до 26,24 млрд. долара. Главният изпълнителен директор на концерна Сундар Пичай заяви наскоро, че компанията проучва нови начини за пускане на популяризирано съдържание (скрита реклама) и реклами в навигационната си услуга Google Maps.", "date": "2018.08.14", "title": "Дори и да не искате... Google почти винаги следи местоположението ви!"}
{"url": "https://www.bgonair.bg/world/2018-08-14/tezhki-navodneniya-sled-poroyni-dazhdove-v-nyu-dzharsi", "text": "Поройни дъждове предизвикаха тежки наводнения в различни части на американския щат Ню Джърси.  Десетки къщи са необитаеми. Улиците са превърнати в реки, а автомобилите плуват.  Спасителни екипи помагат на възрастните хора и техните домашни любимци да се спасят от придошлите води. Създадени са центрове за временно настаняване. ", "date": "2018.08.14", "title": "Тежки наводнения след поройни дъждове в Ню Джърси"}
{"url": "https://www.bgonair.bg/world/2018-08-14/pilot-zagina-razbivayki-malak-samolet-v-kashtata-si-v-yuta", "text": "Пилот разби малък самолет в собствената си къща. Инцидентът е станал в американския щат Юта.  Пилотът е загинал, а в дома му се намирали съпругата и синът му, които оцелели като по чудо.  Няколко часа по-рано мъжът е бил арестуван за домашно насилие, но бил освободен под гаранция.", "date": "2018.08.14", "title": "Пилот загина, разбивайки малък самолет в къщата си в Юта"}
{"url": "https://www.bgonair.bg/bulgaria/2018-08-14/zaradi-falita-na-olimpik-200-hil-avtomobila-ostavat-bez-grazhdanska-otgovornost", "text": "\r\n 200 хиляди автомобила ще се окажат без \"Гражданска отговорност\" от петък. Причината е, че компанията \"Олимпик”, която е регистрирана в Кипър и действа у нас със свои клонове, е в процес на несъстоятелност. Застраховани чакат изплащане на щети с месеци. Един от тях е Емил Живков. На 12 февруари тази година в колата му се удря шофьор, сключил гражданска отговорност в \"Олимпик\". Изпратил възражение по пощата на дружеството, но не получил отговор от \"Олимпик\". Изпратил отново писмо, този път препоръчано. Обадил се по телефона и му казали, че ще си получи парите и са наредени по сметката му. Парите обаче така и не дошли. Емил сезирал всички институции - не получил отговор.  През май Комисията за финансов надзор забранява на българския клон на \"Олимпик\" да продава \"Гражданска отговорност\". Това се случва, след като българският регулатор получава писмо от Министерството на финансите в Кипър, че оттам са наложи забрана за свободно разпореждане с активи на дружеството поради неговата неплатежоспособност и заради това, че лицензът на компанията е отнет.  Тогава от \"Олимпик\" обявяват, че наложената мярка спрямо компанията е временна и е резултат на пропуски в одитната информация, която в едномесечен срок ще бъде представена на кипърския регулатор. Към днешна дата сайтът на \"Олимпик\" съобщава, че всички притежатели на полици трябва да предприемат спешни действия, за да осигурят своевременно алтернативно застрахователно покритие.", "date": "2018.08.14", "title": "Заради фалита на \"Олимпик\": 200 хил. автомобила остават без \"Гражданска отговорност\""}
{"url": "https://www.bgonair.bg/bulgaria/2018-08-14/rapari-vazpyaha-valeri-simeonov-satira-ili-pr-hod", "text": "\r\n Новото музикално парче \"Какаовият плаж\", което възпява проверките по морето на вицепремиера Валери Симеонов, се превръща в тотален летен хит. Творбата е на рапъри от Бургас, които се обръщат с призив към лидера на НФСБ: Валерката, Валерката, хайде да направим проверката. В анимирания клип са използвани автентични реплики от интервюта на вицепремиера. Когато вицепремиерът тръгне на поредната акция \"Шум\", ще има честта да бъде посрещан от песен, направена специално за него. Парчето е дело на бургаските рапъри Даниел Недялков и Калоян Станев, известни като \"Party Warriors\". След поредната проверка на вицепремиера тази година, момчетата решават да възпеят противошумната акция на Симеонов. В свободното си време рапърите обичали да ходят на \"Cacao Beach\" и не одобрявали акциите срещу шума. Това допринесло за създаването на новия летен хит. Според някои бургазлиите са направили чист PR на вицепремиера. Други разчетоха песента като подигравка. Рапърите не намеквали, че лидерът на НФСБ има афинитет към марихуаната, въпреки че така е изобразен в клипа им.  Според PR експерти, песента олицетворявала ситуацията в страната. Те припомниха, че след Бойко Борисов – Валери Симеонов е вторият политик влязъл в родния фолклор. Преди години друг рапър възпя и премиера. Във песента си рапърите се шегуват и с известни родни и чужди звезди. Надяват се, че вицепремиерът няма да им се обиди и дори очакват рецензия за песента.", "date": "2018.08.14", "title": "Рапъри възпяха Валери Симеонов: Сатира или PR ход?"}
{"url": "https://www.bgonair.bg/world/2018-08-14/uzhasyavashto-ruhna-viadukt-na-magistrala-kray-genua", "text": "\r\n Срути се виадукт по италианската автомагистрала А10 край Генуа. Засега няма съобщения за пострадали наши сънародници. Жертвите са най-малко 35, а приетите в болница са 13. Има и дете сред загиналите. Броят на жертвите се очаква да расте, тъй като все още не са разчистени отломките.   Спасители със специално обучени кучета издирват хора под отломките. Това съобщи в Twitter пожарно-спасителната служба на Италия . Мостът \"Моранди\" е висок 100 метра и е част от магистралата, свързваща Генуа с френския град Ница. Падналият отсег е дълъг няколко десетки метра. Съоръжението е построено през 60-те години на миналия век и е било реновирано през 2016 година. \"Около 12 часа се срути част от моста Моранди на магистралата А10. Екипи на пожарната са разгърнати на мястото на инцидента, пристигнаха издирвателно-спасителни екипи и група със специално обучени кучета\", съобщава службата. В социалните мрежи вече се появиха снимки от мястото на инцидента. По предварителна информация участък от около 100 метра е рухнал върху намиращите се отдолу сгради, възможно е в този момент по магистралата да е имало автомобили. Движението в двете посоки по А10 е спряно. По данни на вестник \"Република\" е възможно под отломките да има хора.  ", "date": "2018.08.14", "title": "Ужасяващо: Рухна виадукт на магистрала край Генуа!"}
{"url": "https://www.bgonair.bg/world/2018-08-14/avtomobil-se-zabi-v-zagrazhdeniyata-kray-britanskiya-parlament", "text": "\r\n Кола се вряза в загражденията около британския парламент. Полицията е арестувала шофьора на автомобила, който е ранил няколко пешеходци. Районът около парламента е отцепен и охраняван от въоръжена полиция, метростанцията край парламента е затворена. Причините за инцидента се изясняват. За момента не е ясно дали става въпрос за злополука или за нападение. От лондонската полиция съобщиха, че ще дадат повече информация по-късно. Свидетел, цитиран от \"Гардиън\", твърди, че случилото се е изглеждало като \"умишлен\" акт, а блъсналата се кола не е имала никакви регистрационни номера. Според друг очевидец шофьорът е изглеждал все едно нарочно се засилва към бариерите. През март миналата година 52-годишният Халид Масуд уби четирима души на мост недалеч от парламента, преди да нападне с нож и рани смъртоносно невъоръжен полицай пред сградата. Тогава бариерите от стомана и бетон пред парламента бяха подсилени. ", "date": "2018.08.14", "title": "Автомобил се заби в загражденията край британския парламент"}
{"url": "https://www.bgonair.bg/denqt-on-air/2018-08-14/administratsiyata-na-angelkova-sasipa-balgarskiya-turizam-zayavi-branimir-botev", "text": "\r\n Как изглежда туристическият сезон тази година между парещите надеждни и реалистичните очаквания?  \"Престанах да вярвам на данните, които ръси Министерството на туризма. Ще вземе да се окаже, че за 4 години, два пъти се е покачил туризмът ни. Това не е вярно. Данните на Николина Ангелкова и световните организации много се разминават. Това е защото управляващите не искат да изведат реална статистика колко хора почиват в България. А това се прави защото тези пари отиват в нечий джоб\", категоричен бе бившият зам.-министър на туризма Бранимир Ботев.   В студиото на \"Денят ON AIR\" гостът уточни, че е отправил 7 въпроса към Ангелкова, но и думичка не му е отговорено. Той предполага, че темата се избягва, тъй като става въпрос за заинтересовани страни.  \"Четири години Ангелкова прави безобразия. Най-голям ръст има в градския туризъм. Културно-историческият туризъм дърпа. Но не благодарение на министър Ангелкова. Предстои ни да бъдем изпреварени от Албания и Македония, ако продължаваме така\", подчерта бившият зам.-министър.  \"В рамките на тези 4 години нищо не се направи за българския туризъм. Публичните богатства на държавата ги даваме на частни концесионери, за да ги използват. Съсипахме българският туристически продукт. Ние почти не ходим на Черноморието си\", заключи за финал Бранимир Ботев пред Bulgaria ON AIR.", "date": "2018.08.14", "title": "Администрацията на Ангелкова съсипа българския туризъм, заяви Бранимир Ботев"}
{"url": "https://www.bgonair.bg/denqt-on-air/2018-08-14/grazhdanskata-otgovornost-poskapna-a-redno-li-e", "text": "\r\n Шофьорите бяха изненадани от поредното поскъпване на \"Гражданската отговорност\".  Според председателя на Асоциацията на пострадалите при катастрофи Владимир Тодоров, ако искаме да имаме плащане, което да покрива медицински разноски, и то да бъде справедливо, то трябва да приемем, че ще плащаме повече.  \"Застраховката е един от елементите по един автомобил. Цената беше умишлено задържана около 3-4 години. Вина имат самите застрахователи. В желанието си да правят повече застраховки, започнаха да правят дъмпинг помежду си. Една част от превозните средства в България се шофират в Западна Европа. Там катастрофират и се налагат глоби\", отбеляза още той в \"Денят ON AIR\".  На този фон: Предлага се GPS система да определя маршрута по време на шофьорски изпити.  \"Има 2 етапа на обучение. Първият е теорията. Този етап е непробиваем. Проблемът е с обучението по кормуване. Тези 31 часа трябва да бъдат следени с GPS устройства. Така всичко ще се записва и няма да се манипулира. По време на практическия изпит също няма изпитващият да дава по-лесни или по-трудни маршрути\", поясни Тодоров пред Bulgaria ON AIR.   ", "date": "2018.08.14", "title": "\"Гражданската отговорност\" поскъпна! А редно ли е?"}
{"url": "https://www.bgonair.bg/denqt-on-air/2018-08-14/nay-bogatite-turisti-po-chernomorieto-bili-balgarite-no-hotelierite-gi-izgonili", "text": "\r\n Най-качествените и богати туристи по Черноморието са българските, но ние ги изгонихме. Хотелската ни база може да се каже, че е по-добра от тази в Италия, Турция и дори Испания, но се управлява от непрофесионалисти. Обслужването също не е добро.  Това заключи Георги Николчев - експерт в сферата на туризма и съветник на вицепремиера Валери Симеонов, в студиото на \" \". По думите му не всичко в туризма върви по мед и масло, както се представя от Министерството на туризма и г-жа Ангелкова. \"Имахме ръст в последните години след бомбените атентати в Турция и проблемите в Тунис и Египет. Този ръст обаче беше изкуствен, а и ние надали ще успеем да ги задържим. Туризмът се отваря вече и в другите държави. Туристите, които бяха тук, ще потърсят по-луксозни дестинации\", категоричен е експертът. Според него проверките на вицепремиера Валери Симеонов за шума по Черноморието са дали доста голям резултат, защото сигналите към телефон 112 са намалели драстично. \"Законите трябва да се спазват от всички. По Черноморието някои започнаха да си правят каквото си искат. Жалбите на тел. 112 бяха много, хората се оплакват, че са отишли на морето да почиват, но в същото време не могат заради шумните клубове. Валери Симеонов може да изкара статистиката от тел. 112 и от неговия, че заведенията, които се затвориха в последните дни, са на челно място по сигнали за шум\", отбеляза Николчев пред  . Съветникът на вицепремиера уточни, че според статистиката обажданията за висока музика са около 200 хил. на година, а през лятото 80% са именно от Черноморието. \"На телефона на Валери Симеонов има по двайсетина обаждания за висок шум на морето. След проверките обаче жалбите намаляха драстично. Доста заведения са с първи предупреждения и при второ нарушение ще има солени глоби и затваряне\", допълни Николчев.", "date": "2018.08.14", "title": "Най-богатите туристи по Черноморието били българите, но хотелиерите ги изгонили"}
{"url": "https://www.bgonair.bg/denqt-on-air/2018-08-14/diplomat-vanshnite-ministri-na-turtsiya-i-rusiya-obsazhdat-nesaglasieto-si-za-siriya", "text": "\r\n САЩ наложиха санкции на двама турски министри и обявиха, че увеличават митата върху вноса на алуминий и стомана от Турция заради разногласия, свързани със задържането на американския пастор Андрю Брънсън.  Това доведе до бойкота на турския президент Реджеп Ердоган на електронните продукти, произведени в САЩ. На фона на дипломатическия спор между двете страни, първият дипломат на Кремъл бе на посещение в Анкара.  Защо се срещат Лавров и Чавушоглу и до какво ще доведе напрежението между Турция и САЩ коментира в студиото на Bulgaria ON AIR дипломатът Симеон Николов. \"Срещите между двамата външни министри са много чести, в момента това, което обсъждат е несъгласието на Турция по някои въпроси с Русия. \r\nНа 7 септември предстои среща между Турция и Иран за положението в Сирия. Турция не е съгласна с поемането на контрола от руски и сирийски въоръжени сили, но вече имаше две съвещания без успех\",  Дипломатът поясни, че на днешната среща са били дискутирани и въпроси от двустранното сътрудничество, както и финансовата криза. \"Нещата не стоят така, както Ердоган ги представя пред своята публика. Този процес тече вече 5 години. Турция имаше икономически ръст, но икономиката им прегря\", подчерта Николов и поясни, че основната причина не са обтегнатите отношения със САЩ. \"Турската лира от вчера се е покачила почти двойно. Това е продължителен процес и той не е вследствие на външна намеса. Това, което Тръмп направи бе да даде само последен тласък на падането на лирата. След увеличаването на митата, още на следващия ден лирата падна с 14%. В момента действително САЩ водят търговска война, но първата причина за кризата е именно прегряването на икономиката\", заяви Симеон Николов в \"Денят ON AIR\". По думите му втората причина е смяната на модела на управление, в който бе отнета свободата на централната банка.  \"Независимостта, която трябва да има банката я няма, моментът бе изпуснат. Тревогата в международен план е много голяма - дали Турция ще съумее да овладее ситуацията? При 7 лири за долар банките няма да могат да се справят\", прогнозира дипломатът. Николов подчерта още, че има голямо сливане на паричните потоци и задлъжнялостта на турските банки е много голяма. И добави, че кризата може да премина в банкова, а после и икономическа, което би могло да доведе до безработица и увеличен бежански поток.  \"България не е заинтересована от една нестабилна Турция\", категоричен бе дипломатът.", "date": "2018.08.14", "title": "Дипломат: Външните министри на Турция и Русия обсъждат несъгласието си за Сирия"}
{"url": "https://www.bgonair.bg/bulgaria/2018-08-14/zaev-kam-radev-ilindensko-preobrazhenskoto-vastanieto-e-chast-ot-istoriyata-na-balgariya-i-makedoniya", "text": "Политически коментари на тема Македония на държавническо ниво. Илинденско-Преображенското въстание е част от общата история на България и Македония и по този и други общи въпроси всички трябва да загърбят политическите си интереси и популизма. Това обясни македонският премиер Зоран Заев в отговор на българския президент. Румен Радев се намеси в задочния спор между Заев и българския му колега Бойко Борисов за характера на въстанието, който завърши с помирителния тон на Заев.  Според Радев македонският премиер така и не се е извинил за изказването си. ", "date": "2018.08.14", "title": "Заев към Радев: Илинденско-Преображенското въстанието е част от историята на България и Македония"}
{"url": "https://www.bgonair.bg/bulgaria/2018-08-14/targovskiyat-registar-shte-zaraboti-poetapno-ot-utre", "text": "Търговският регистър ще заработи отново поетапно от утре (15 август). Тогава ще могат да бъдат извършвани и справки за актуалното състояние на фирмите, съобщиха от Агенцията по вписванията.  Днес е петият ден, в който Търговският регистър не работи, а според съобщението, причините за срива били изцяло технически и не са в резултат от злонамерена външна намеса.  Прокуратурата, ДАНС и МВР обаче проверяват случая. От Агенцията по вписванията уверяват, че IT експерти работят непрекъснато за възстановяването му.", "date": "2018.08.14", "title": "Търговският регистър ще заработи поетапно от утре"}
{"url": "https://www.bgonair.bg/bulgaria/2018-08-14/da-ima-parkomesta-e-vazhno-dupkite-po-patya-kato-im-doyde-vremeto", "text": "Току-що разчертани места за паркиране до стари зейнали дупки възмутиха потребители на социалната мрежа, пише  . \"Първо ще начертаем паркоместата, а дупките - когато му дойде времето\", обобщи ситуацията по столичната улица ул. Георг Вашингтон Асен Велинов. Той публикува и снимки във Facebook. \"И дупките ще оправят, когато стане зона\", предполага потребител в коментар под поста. Друг пък пише, че ще ги запълнят със студен асфалт и след време пак ще зейнат. Един от коментаторите пък се възмущава на \"простотията\" да слагаш асфалт върху павета. На една от снимките под откъртения асфалт се виждат старата настилка от павета. Снимка: Facebook", "date": "2018.08.14", "title": "Да има паркоместа е важно, дупките по пътя - като им дойде времето!"}
{"url": "https://www.bgonair.bg/direktno/2018-08-14/ines-subashka-sportat-za-detsata-e-malka-repetitsiya-za-zhivota", "text": "\r\n За почитателите на здравословния начин на живот у нас Инес Субашка е добре познато име. След няколко успешни книги за това как да се храним правилно, влог с лесни упражнения и блог с полезни рецепти, Инес пленява хиляди хора, решили да променят вредните си навици. Още на 12 години тя започва усилено да тренира баскетбол. Това е и една от причините днес да съзнава изграждането на съзнание за спорт още от ранна детска възраст. Защото при нея идват и немалко родители на деца с наднормено тегло. Една от причините децата у нас да са затлъстели е храната, забързаното ежедневие, в което живеем. Освен това, децата от моето поколение имаха примери в спорта, имаше надпревара по наше време, всички искаха да играят навън. Днес примерите са компютърни герои, казва Инес. И още - има ли пряка връзка между агресията у децата и липсата на спортни занимания, доколко продаваните биопродукти у нас, са наистина такива, вижте в следващия репортаж.", "date": "2018.08.14", "title": "Инес Субашка: Спортът за децата е малка репетиция за живота"}
{"url": "https://www.bgonair.bg/reportazhi/2018-08-14/otnovo-slovesni-prestrelki-razediniha-obedineni-patrioti", "text": "\r\n Отново словесна стрелба в \"Обединени патриоти\" - този път заради затворените от вицепремиера Валери Симеонов заведения по морето.  Лидерът на Атака Волен Сидеров заподозря \"разпъването на чадър\" над едни бизнесмени за сметка на други. Новият скандал се разрази само две седмици след последното примирие. В края на юли премиерът Бойко Борисов привика лидерите на \"Обединени патриоти\", за да успокоява страстите между Волен Сидеров и Валери Симеонов.  А в разгара на отпускарския август двамата пак кръстосаха шпаги. Отново заради проверките на Симеонов по морето и затварянето на две заведения в района на Бургас.  Сидеров отново призова за намеса на Борисов. Но другарският огън на Сидеров не спря дотук. Лидерът на \"Атака\" заподозря коалиционния си партньор в покровителство на определени бизнесмени за сметка на други.  Симеонов категорично отрече обвиненията. В интервю за информационна агенция той обясни, че Сидеров бил подведен от грешни съветници.  И докато в Бургас Волен Сидеров търсеше от районната здравна инспекция отговор на въпроса кой им е наредил да затварят заведения в Слънчев Бряг и Созопол, от София третият коалиционен партньор в малката управляваща коалиция - ВМРО отново успокояваше. Ангел Джамбазки е категоричен - макар и обтегнати, отношенията в коалицията няма да се взривят.", "date": "2018.08.14", "title": "Отново словесни престрелки разединиха \"Обединени патриоти\""}
{"url": "https://www.bgonair.bg/bulgaria/2018-08-14/signal-za-bomba-evakuira-obshtinskata-i-oblastnata-administratsiya-v-ruse", "text": "\r\n Сигнал за бомба евакуира сградата на общинската и областната администрация в Русе.  Около 13:00 ч. на обяд - точно след края на обедната почивка на телефон 112 е получен сигнал, че в сградата е поставено взривно устройство.  Районът незабавно беше отцепен от полицията, която в момента проверява сградата. Всички служители са освободени от работа до утре на обяд.  Не работят и служителите на тел. 112, които се намират в същата сграда, а обажданията ще бъдат поети от техни колеги от страната.  Превантивно е евакуирана и другата сграда на общината, която се намира през няколко улици.", "date": "2018.08.14", "title": "Сигнал за бомба евакуира общинската и областната администрация в Русе"}
{"url": "https://www.bgonair.bg/bulgaria/2018-08-14/lekar-gastroenterolog-shte-pregleda-bivshata-zam-kmetitsa-na-mladost", "text": "\r\n Лекар ще решава дали бившата заместник-кметица на район \"Младост\" Биляна Петрова ще остане в ареста. По искане на защитата й специалист - гастроентеролог ще я прегледа.  Експертът ще трябва да даде заключение има ли тя заболяване и ако да - възможно ли е да се лекува в условията на следствения арест.  По документи, тя има камъни в жлъчката и е необходимо да спазва специална диета. От администрацията на район \"Младост\" ще бъде изискано и предишното й медицинско досие.  \"Условията в ареста са непоносими, банята е най-мръсното нещо, което съм виждала в живота си\", каза Петрова пред съда.  Решението ще стане ясно в четвъртък. Биляна Петрова продължава да чете материалите, които прокуратурата е събрала срещу нея.", "date": "2018.08.14", "title": "Лекар-гастроентеролог ще прегледа бившата зам.-кметица на \"Младост\""}
{"url": "https://www.bgonair.bg/sutreshen-blok/2018-08-14/cherno-more-zavryalo-ot-safrid-pak-falshiva-novina", "text": "\r\n В сезона на отпуските всеки предпочел родното море се пита каква прясна риба да си поръча. Появи се информация, че морето завряло от сафрид. Рибарите от Бургас обаче опровергаха тази новина. Според тях уловът сега далеч не е толкова богат колкото преди няколко години.  \"Сутринта от 5:00 часа съм в морето и съм хванал 3 килограма до 12:00 часа. Ако е \"завиране\" от сафрид, трябва да имам 20 килограма\", каза Стоян Стоянов. Пред камерата на   колегите му обясниха, че рибата в морето намалява, защото водите са замърсени, тя няма с какво да се храни и логично не се задържа по тези места. \"Ако има какво да яде рибата тук, тя стои тук и се храни, наедрява, а то като няма какво да яде, тя си заминава. Отива да търси храна и влиза на дълбоко\", казват рибарите.  Категорични са обаче, че сега сафрида е най-прясната риба, която може да се консумира. Информацията за многото риба в морето пък, според рибарите, е заради \"развален телефон\". \"Ако в Ахтопол някой е хванал 2 килограма риба, до Бургас тя става 200\", споделят още те. По думите им, за да се каже, че има много риба, уловът трябва да е между 10 и 15 килограма, а 2 кг. за 5 часа са неоправдан разход на гориво. Рибарите разказват също, че във водите на юг уловът винаги е по-богат. ", "date": "2018.08.14", "title": "Черно море \"завряло\" от сафрид - пак фалшива новина!"}
{"url": "https://www.bgonair.bg/sutreshen-blok/2018-08-14/dzhambazki-tvard-bsp-da-ne-mi-govoryat-da-malchat-i-da-se-izvinyavat-za-makedoniya", "text": "\r\n Престрелката между лидера на БСП Корнелия Нинова и евродепутата Ангел Джамбазки стигна и до Брюксел. След като заместник-председателят на ВМРО заяви в свое интервю по адрес на БСП, че \"Те са отговорни, че има македонска нация. Всичките до един са за разстрел.\", Нинова поиска европарламентът да се разграничи от Джамбазки. Тя изпрати писмо до председателя му Антонио Таяни и поиска да се вземат мерки срещу българския евродепутат. Ангел Джамбазки пък отговори на това в студиото на  . Според него, след като БСП се смята за приемник на БКП, а комунистическата партия участва в създаването на Македония, то ръководството на БСП дължи единствено извинения на българското общество по темата. Воеводата беше категоричен, че не е призовавал за разстрел на някого от сегашното ръководство на левицата, а думите му се отнасят за ръководителите на БКП, които са извършили националното предателство. \"Няма как да си замълча, когато стари доносници, стари номенклатурчици и хора, които са били години наред в апарата на БКП, те да ми говорят за Македония. Те трябва само да мълчат и да се извиняват. Те трябва да се срамуват\", категоричен е Ангел Джамбазки. Евродепутатът смята също, че причината за активността на БСП по темата \"Македония\" се крие в опита им да отклонят вниманието си от себе си и скандала около задържането на заместник-председателя на общинския съвет в Бургас Бенчо Бенчев, който беше и изключен от групата на социалистите в града, след като беше задържан заедно с Митьо Очите в Туърция. В ефира на  , Велизар Енчев настоя Ангел Джамбазки да понесе отговорност за думите си и призова главният прокурор Сотир Цацаров да се самосезира.\"Той призовава публично да се използва огнестрелно оръжие\", каза Енчев.", "date": "2018.08.14", "title": "Джамбазки твърд: БСП да не ми говорят! Да мълчат и да се извиняват за Македония!"}
{"url": "https://www.bgonair.bg/sutreshen-blok/2018-08-14/specheli-li-valeri-simeonov-bitkata-s-shuma-po-rodnoto-chernomorie", "text": "\r\n Двa eмблематични бара по Южното ни Черноморие бяха затворени след проверки на вицепремиера Валери Симеонов.\"Какао Бийч\" в Слънчев бряг и бар \"Хедон\" в Созопол няма да работят за неопределен период от време. Причина за крайната мярка в разгара на сезона е, че и двете заведения многократно са нарушавали издадените предписания на РЗИ. Правили са концерти на открито след 23 часа и са отказвали да спрат музиката. Собственикът на заведението в Слънчев бряг обаче каза за Bulgaria ON AIR, че то работи нормално и не е затворено. \"Битката на вицепремиера на Валери Симеонов с шума си има предистория. Не знам до каква степен е смутил бизнеса на собствениците, тъй като разбрахме, че баровете функционират. Не мисля обаче, че това е проблемът. Не мога да си представя, че има хора, които са отишли в Слънчев бряг, за да \"почиват здравословно\", коментира в студиото на \"България сутрин\" PR експертът Соня Момчилова. По думите ѝ трябва да бъде дефиниран профила на българските курорти, за да стане ясно дали това ще са места за отдих или за шумни купони. \"Случващото се в момента показва, че в държавата ни всеки си мисли, че законът важи за всеки друг, но не и за него. Тези заведения не могат да отворят освен, ако съдът не затвори очите си и за пореден път не позволи подобно безобразие да продължи. Не вярвам обаче, че магистратите ще дръзнат да си позволят това\", каза журналистът Кристина Кръстева пред Bulgaria ON AIR.", "date": "2018.08.14", "title": "Спечели ли Валери Симеонов битката с шума по родното Черноморие?"}
