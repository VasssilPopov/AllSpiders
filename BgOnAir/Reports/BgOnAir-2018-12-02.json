{"url": "https://www.bgonair.bg/economy/2018-12-02/predstoyat-investitsii-v-razmer-na-12-mlrd-lv-vav-vik-otrasala", "text": "ВиК дружествата ще подадат предсрочно проектни предложения за финансиране по Оперативна програма \"Околна среда 2014-2020“. На стартовата права са инвестиции в размер на 1,2 млрд. лв. в изграждане на водопроводи, канализация, пречиствателни и помпени станции и др. Реализацията им ще започне в началото на 2019 г. Бенефициент ще бъдат ВиК операторите, които вече подготвят проектните си предложения на база изготвените Регионални прединвестиционни проучвания (РПИП) в 14 области на страната, става ясно от съобщение на сайта на Министерството на регионалното развитие и благоустройството (МРРБ). Министерството на околната среда и водите определи 23 април 2019 г. като краен срок за подаване на проектите. Подготовката на документите е в напреднала фаза и се очаква първите формуляри за кандидатстване да бъдат внесени от ВиК операторите в МОСВ още през февруари. Повече четете на  .", "date": "2018.12.02", "title": "Във ВиК отрасъла предстоят инвестиции в размер на 1,2 млрд. лева "}
{"url": "https://www.bgonair.bg/world/2018-12-02/makedoniya-odobri-konstitutsionnite-promeni-za-smyana-na-imeto", "text": "Македонският парламент одобри конституционните промени за смяна на името на страната. За измененията в основния закон на страната гласуваха 67 депутати, 23 бяха против, а четирима се въздържаха.  В тях се предвижда в конституцията името Република Македония да бъде заменено със Северна Македония, както Скопие и Атина се договориха през лятото в Преспа. От опозицията отново определиха договора от Преспа като капитулация. Очаква се процесът по въвеждането на конституционните промени да приключи до средата на януари. Ново проучване показва, че над половината от гражданите на Македония са против промяна на името.", "date": "2018.12.02", "title": "Maкедония одобри конституционните промени за смяна на името"}
{"url": "https://www.bgonair.bg/world/2018-12-02/svetovnite-lideri-se-sabirat-v-katovitse-za-da-obsadyat-globalnoto-sporazumenie-za-klimata-ot-2015-g", "text": "Световните лидери се събират в полския град Катовице за конференцията на страните по рамковата конвенция на ООН за изменение на климата. Целите на форума са приемане на правила за прилагане на глобалното споразумение за климата от Париж през 2015 година.  Експертите са единодушни, че набелязаните във френската столица цели може да бъдат постигнати само ако до 2050 година, емисиите от въглероден диоксид и други газове с парников ефект бъдат сведени до нула. Само че Парижкото споразумение дава възможност на страните да определят сами количествата на вредните си емисии.  На форума утре ще говори и българският президент Румен Радев. ", "date": "2018.12.02", "title": "Световните лидери се събират в Катовице, за да обсъдят климатичните проблеми"}
{"url": "https://www.bgonair.bg/economy/2018-12-02/microsoft-izmesti-apple-kato-kompaniya-s-nay-golyama-pazarna-kapitalizatsiya", "text": "Aмериканската технологична компания Apple официално беше детронирана от лидерското си място като компанията с най-висока пазарна капитализация в света, съобщава Bloomberg TV Bulgaria.  Технологичният гигант беше заместен от Microsoft, чиято пазарна оценка в петък вечерта достигна 851 мрлд. долара. За момента и двете технологични дружества остават под пазарна капитализация от 1 трлн. долара, но по-рано тази година Apple и Amazon преминаха и този праг. Всъщност първоначално Apple измести Microsoft от лидерското ѝ място през 2010 г., когато потребителският ѝ хардуерен бизнес започна да процъфтява за сметка на моменти на спадове при Microsoft. Изглежда сега компанията си връща славата, ориентирайки се обаче предимно към корпоративните клиенти. Под ръководството на главния си изпълнителен директор Сатя Надела Microsoft е направила дългогодишни залози на облачните изчисления, което я поставя като един от двата доминиращи играчи в сектора заедно с Amazon на Джеф Безоз. През 2018 г. възможността за технологичните корпорации просто да работят на фона на иначе увеличаващото се напрежение около търговската война и нови регулаторните изисквания, никак не е за пренебрегване и би осигурила едно сериозно предимство на която и да е компания. \r\nЧетете повече на   . \r\nСнимка: Pixabay", "date": "2018.12.02", "title": "Microsoft измести Apple като компания с най-голяма пазарна капитализация"}
{"url": "https://www.bgonair.bg/world/2018-12-02/stranite-ot-g-20-se-sporazumyaha-za-reformi-v-svetovnata-targovska-organizatsiya", "text": "Представителите на страните от Г-20 са се договорили за извършване на необходими реформи в Световната търговска организация (СТО) с цел приемането на общи правила, съобщава  .  Преговарящите от страните са договорили проект на финално комюнике на срещата на върха на Г-20 в Буенос Айрес. Основната причина за това е натискът от страна на САЩ, които продължават да твърдят, че международната търговска система не работи правилно. „Търговията е от полза както за иновациите, така и за икономическия растеж и заетостта и смятаме, че многостранната търговска система е необходимата рамка, в която трябва да работим”, заявиха европейски представители. Те добавиха, че по време на срещата са били обсъдени и въпроси като борбата с изменението на климата и американските мита върху стоманата и алуминия, както и миграцията.", "date": "2018.12.02", "title": "Страните от Г-20 се споразумяха за реформи в Световната търговска организация"}
{"url": "https://www.bgonair.bg/world/2018-12-02/sasht-i-kitay-prekratyavat-targovskata-voyna-pomezhdu-si-za-90-dni", "text": "\r\n Съединените щати и Китай прекратяват търговската война помежду си за 90 дни. За това се договориха Доналд Тръмп и Си Дзин Пин по време на работна вечеря след срещата на Г-20 в Буенос Айрес.  След продължила два часа и половина среща Доналд Тръмп и Си Дзинпин се съгласиха, че примирието ще трае 90 дни и няма да се въвеждат нови мита. От Белия дом обаче уточниха, че ако през този период не се постигне споразумение по структурни промени в търговските им отношения, митата върху китайските стоки ще скочат от 10 на 25 процента. Китайският президент беше категоричен, че сътрудничеството е най-добрият избор за Съединените щати и Китай.  Американският президент е имал и кратък неформален разговор с руския си колега Владимир Путин в кулоарите на срещата, след като отказа официална среща заради инцидента със задържаните от Русия украински кораби и моряци. В Буенос Айрес Путин обвини Киев, че не желае мирно разрешение на конфликта. По думите на руския президент управляващата партия в Украйна е \"партия на войната“ и докато е на власт, всички трагедии от подобен род ще продължат. И подчерта, че не е имало дискусия с Киев за евентуалното освобождаване на украински моряци.  Темата за убийството на журналиста Джамал Хашоги също беше в дневния ред на срещата в Буенос Айрес. Турският президент Реджеп Ердоган заяви, че убийството е тест за целия свят и, че е в интерес на Рияд да разкрие какво се е случило с журналиста в саудитското консулство в Истанбул. ", "date": "2018.12.02", "title": "САЩ и Китай прекратяват търговската война помежду си за 90 дни"}
{"url": "https://www.bgonair.bg/world/2018-12-02/sled-protestite-v-parizh-300-dushi-sa-arestuvani-100-sa-raneni", "text": "\r\n Погром в Париж след вчерашните протести на жълтите жилетки. Близо 300 души са арестувани, а 100 са ранени при сблъсъците. Според очевидци центърът на френската столица е заприличал на бойно поле.  Протестиращите хвърляха бутилки със запалителна течност, събаряха заграждения, палеха сгради и автомобили. А полицията им отговаряше със сълзотворен газ, шокови гранати и водни оръдия.  Демонстрантите поискаха оставката на президента Еманюел Макрон и изписаха по фасадата на Триумфалната арка \"жълтите жилетки ще триумфират\". Самият Макрон осъди насилието и заяви, че в понеделник свиква спешно заседание на кабинета заради протестите.", "date": "2018.12.02", "title": "След протестите в Париж: 300 души са арестувани, 100 са ранени"}
{"url": "https://www.bgonair.bg/bulgaria/2018-12-02/nad-100-pisma-do-dyado-koleda-sa-postapili-v-tsentralnata-poshta-v-plovdiv", "text": "\r\n Над 100 писма, адресирани до Дядо Коледа вече са събрани в централната поща на Пловдив. Какво си пожелават децата в тях? От кукли до стативи за рисунки и микроскоп варират желанията на пловдивските малчугани, които са посочили в писмата си, адресирани до белобрадия старец. До момента в пощите в Пловдив са постъпили около 100 писма, но с наближаване на празниците кореспонденцията става по-активна.   Всички писма до Дядо Коледа, които се изпратят до 12 декември ще участват в конкурса на Български пощи за най-оригинално писмо. Децата, изпратили своите желания ще получат отговор лично от добрия старец, което за празниците ще бъде един от най-хубавите подаръци.", "date": "2018.12.02", "title": "Над 100 писма до Дядо Коледа са постъпили в централната поща в Пловдив"}
{"url": "https://www.bgonair.bg/bulgaria/2018-12-02/plovdiv-mazh-e-pochinal-ot-izmrazvane", "text": "Oколо в 8:15 часа тази сутрин, на тел. 112 е подаден сигнал, че в района на Гарнизонна фурна в Пловдив е намерен мъж в безпомощно състояние, съобщиха от Областната дирекция на МВР. Пристигналият на място екип на Спешна помощ е констатирал, че мъжът е мъртъв, пише  . В момента се правят огледи на мястото, образувано е досъдебно производство за установяване на причините за смъртта, като най-вероятната е измръзване и приемане на прекомерно количество алкохол, уточняват от полицията. От години Гарнизонна фурна е свърталище на клошари, въпреки, че постройките са изключително опасни. \r\n ", "date": "2018.12.02", "title": "Пловдив: Мъж е починал от измръзване"}
{"url": "https://www.bgonair.bg/notifikatsii/2018-12-02/kolko-sredstva-sme-gotovi-da-otdelim-za-kolednite-praznitsi", "text": "Декември вече е тук заедно с коледния дух. Столицата София се радва на своята  украса, а през следващата седмица и останалите големи градове един по един ще светнат в красиви коледни цветове. Как българите ще посрещнат празниците? Анкета на  , в която участие са взели 1773 души, показва, че едва 19% от нашите сънародници няма да правят сметка на парите си по Коледа и Нова година и ще посрещнат празника така, както пожелаят. Други 1% допълват, че са спестили достатъчно пари през годината, за да си позволят охолно отбелязване на празниците. На фона на тях почти всеки четвърти българин пък (24%) признава, че ще ограничи празничните разходи, но все пак ще има подаръци за най-близките му хора. 13% е делът на хората, които признават, че няма да имат пари да купуват подаръци, а ще се задоволят само с пазаруване за празничната трапеза. Други 6% признават, че ще разчитат на коледен бонус от работодателя си, за да си позволи по-богато отбелязване на празника. Цели 26% отчитат, че първо ще платят сметките си за месеца и едва тогава ще видят колко пари ще им останат за празнуване на Коледа и Нова година. 11% пък смятат да отделят малко пари за трапезата, защото са се подсигурили с достатъчно зимнина и домашно месо за празничните софри в края на годината.", "date": "2018.12.02", "title": "Колко средства сме готови да отделим за коледните празници?"}
{"url": "https://www.bgonair.bg/bulgaria/2018-12-02/zhena-propadna-v-dupka-s-vryala-voda-v-ruse-pretarpyala-e-operatsiya", "text": "\r\n Жена пострада тежко, след като пропадна в дупка с вряла вода край детска площадка в Русе. Тя се е движела по асфалтова пътека, която внезапно е пропаднала и се е озовала във врящата вода. Хората от квартала разказват, че от няколко дни на това място избива пара, поради което са сигнализирали \"Топлофикация\" за вероятна авария. Заради минусовите температури от дружеството са решили да изчакат с ремонта и не са оградили района, което е причина за инцидента. На помощ на пострадалата са се притекли хора от съседния блок, извикана е била линейка и полиция. Жената е откарана в болница с изгаряния на краката и е претърпяла операция. Тази сутрин дупката вече е обезопасена и с метална конструкция.", "date": "2018.12.02", "title": "Жена пропадна в дупка с вряла вода в Русе, претърпяла е операция"}
{"url": "https://www.bgonair.bg/bulgaria/2018-12-02/poredni-protesti-sreshtu-skapite-goriva-v-nyakolko-grada-u-nas", "text": "\r\n В няколко града на страната и днес са планирани протести срещу високите цени на горивата и ниския стандарт на живот. Демонстрации се обявени по различно време в Бургас, Пазарджик, Благоевград, Кюстендил, Сливен, Хасково, Троян. Повече от 50 автомобила се включиха в протестното шествие в Ямбол. Хората обясниха, че няма да спрат да изразяват недоволството си от ниския стандарт на живот в страната и ще протестират докато настъпят промени. Обясниха, че са по-малко, отколкото на предишни подобни протести заради студеното време и призоваха повече хора от района да ги подкрепят в исканията им.  Около 50 души се включиха в днешния протест в Благоевград. Първоначалното намерение на протестиращите да излязат с колите си на главен път Е-79 се провали, тъй като полицията и жандармерията блокираха изходите на града. Протестиращите излязоха от автомобилите си и тръгнаха ходом към пътя за Гърция, където органите не реда се опитаха да спрат блокадата. В крайна сметка протестиращите успяха да блокират само един от изходите на Благоевград. Трафикът обаче не беше затруднен. Шофьори от Бургас също се събраха, за да изразят недоволството си. Демонстрацията беше охранявана от полиция, която не позволи на протестиращите да блокират централни кръстовища в града, каквото беше първоначалното намерение. За кратко беше блокирана само пешеходна пътека, а протестът продължи с шествие по улиците на града. Днес отново полицията проверява документите на протестиращите. ", "date": "2018.12.02", "title": "Поредни протести срещу скъпите горива в няколко града у нас"}
{"url": "https://www.bgonair.bg/bulgaria/2018-12-02/dve-treti-ot-balgarite-patuvat-samo-v-stranata-sochat-danni-na-nsi", "text": "\r\n Почти две трети от българите пътуват само в страната, а в същото време пътуванията в чужбина са свързани с все повече разходи. Това сочат последните данни на НСИ.  Тя е студентка, работи и е пътешественик - това е Симона, чиято страст са пътуванията. Тя е сред онези 80%, които са пътували в чужбина на почивка или екскурзия. Останалата част са пътували по бизнес или на гости, сочат данните на НСИ.  Мария Костадинова - също е студентка, но няма как да попадне в стастиката на пътувалите зад граница, защото никога не е напускала страната. Тя учи \"Връзки с обществеността\". Същевременно работи в заведение, за да се издържа и плаща образованието си.  Какво е редовно да пътуваш до екзотични дестинации и какво е само да мечтаеш за тях ?", "date": "2018.12.02", "title": "Две трети от българите пътуват само в страната, сочат данни на НСИ"}
{"url": "https://www.bgonair.bg/bulgaria/2018-12-02/pozharnikari-ot-tsyala-evropa-se-sabraha-na-sreshta-v-sofiya", "text": "\r\n Предизвикателствата, продиктувани от климатичните промени и растящия брой пожари, наводнения и други природни бедствия обсъдиха пожарникари от цяла Европа на среща в София. Сред темите, които огнеборците дискутираха, бяха условията на труд, доходите и заболеваемостта на пожарникарите и спасителите както в Европа, така и в световен мащаб. Пожарникарите обясниха, че по правило огъня трябва да се бори с екип от трима пожарникари, а в България често са само двама. Огнеборците допълниха още, че основната им цел е да разработят стандарти и регулации в цяла Европа за всички пожарникари, свързани с работната им безопасност и среда.  Скандинавските им колеги признават, че се случва да спасяват домашни животни, но хората и имуществото са първите им два приоритета. ", "date": "2018.12.02", "title": "Пожарникари от цяла Европа се събраха на среща в София"}
{"url": "https://www.bgonair.bg/bulgaria/2018-12-02/okolo-430-leva-sa-nuzhni-za-da-se-ekipirame-za-ski-sezon-2018-g", "text": "Около 430 лв. ще трябват на българина да се подготви за започващия след няколко дни ски сезон. Сумата ще стигне, за да си вземем ски, щеки, очила, яке, гащеризон и ръкавици. Пазаруването за ски сезона започна още през ноември. Ако решим да се екипираме от пазара, то цената на цял комплект няма как да е под 400 лева. Якета могат да се намерят за 120 лв. За гащеризоните цената трудно стига над 100 лв., а термобельото също излиза 90 лв, пише \"Монитор\". За ски например ще отделим стотачка, а цената може и да спадне в зависимост от марката. Цените за  децата обикновено са по-ниски. Цените за наем на ски екипировка (ски обувки и щеки) от гардеробите в курортите варират от 25 до 30 лева на ден. Комбинацията сноуборд и обувки за него е 34 лв. за възрастни и 24 за деца. Така за рядко каращите този вариант излиза по-евтин. \r\nСнимка: Pixabay", "date": "2018.12.02", "title": "Около 430 лева са нужни, за да се екипираме за ски сезон 2018 г."}
{"url": "https://www.bgonair.bg/bulgaria/2018-12-02/hristiyani-protestirat-v-stolitsata-sreshtu-promenite-v-zakona-za-veroizpovedaniyata", "text": "Християнската общност на протестантските вярващи в България и църкви организират днес пореден протест в София - молитвено шествие за свобода на вероизповеданията, предава Агенция \"Фокус\". Повод за недоволството им са приетите на първо четене промени в Закона за вероизповеданията. Мирната демонстрация ще започне в 13 часа от пл. \"Народно събрание“. Шествието ще премине покрай Министерския съвет, ще се насочи по бул. \"Витоша“ до НДК, а след това по улица \"Георги С. Раковски“ и ще се върне отново пред Народното събрание.", "date": "2018.12.02", "title": "Християни протестират в столицата срещу промените в Закона за вероизповеданията"}
{"url": "https://www.bgonair.bg/bulgaria/2018-12-02/izminaloto-denonoshtie-10-tezhki-katastrofi-1-zaginal-11-raneni", "text": "Един човек е загинал, а 11 са ранени при 10 тежки катастрофи в страната през изминалото денонощие. В столицата са регистрирани 1 тежък и 34 леки пътни инцидента, при които има и пострадал.Това съобщиха от пресцентъра на МВР. От началото на годината са станали 6230 пътнотранспортни произшествия, при които са загинали 569 души, а 7891 са ранените. Данните за 2018 г. са динамични и не се считат за окончателни. При сравнение с реалните данни за загиналите през същия период на 2017 г. се отчитат 51 по-малко загинали участници в движението по пътищата през 2018 г.", "date": "2018.12.02", "title": "Изминалото денонощие: 10 тежки катастрофи, 1 загинал, 11 ранени "}
{"url": "https://www.bgonair.bg/bulgaria/2018-12-02/zapochva-zatoplyane-na-vremeto-koeto-shte-se-useti-i-prez-sledvashtata-sedmitsa", "text": "От днес започва бавно и постепенно затопляне на времето, което ще се усети през следващата седмица. Атмосферното налягане ще остане по-високо от средното за месеца. Въпреки това на много места в Северна България градусите ще останат под 0° и заради това е обявен жълт код за 11 области - Видин, Монтана, Враца, Плевен, Ловеч, Габрово, Велико Търново, Русе, Търговище, Разград и Шумен. В сутрешните часове на места по поречието на Дунав ще има ниска слоеста облачност или мъгла, сочи прогнозата на НИМХ-БАН. През деня над страната ще бъде предимно слънчево. Максималните температури в Северна България ще са между минус 3° и 2°, докато в Южна ще са предимно между 3° и 8°. По Черноморието ще е предимно слънчево и почти тихо. Максимални температури - между 0° и 4°. Температурата на морската вода е 9-11°. Вълнението на морето ще бъде 1-2 бала. В планините ще е подходящо за туризъм, ще бъде предимно слънчево. Ще духа умерен, по високите и открити части временно до силен югозападен вятър. Максимална температура на 1200 метра - около 5°, на 2000 метра – около минус 2°. \r\nСнимка: Pixabay", "date": "2018.12.02", "title": "Започва затопляне на времето, което ще се усети и през следващата седмица"}
{"url": "https://www.bgonair.bg/bulgaria/2018-12-02/planinski-spasiteli-pomognaha-na-mazh-padnal-po-stramen-sklon-v-pirin", "text": "Планински спасители оказаха помощ на 29-годишен мъж, пострадал при инцидент в Пирин, съобщава  . Акцията е проведена през нощта, като в нея са се включили 25 планински спасители. Младият мъж е паднал по стръмен склон от счупена козирка в района на Кончето в Пирин. Той е с травми на краката.  Сигналът за инцидента е подаден на телефон 112 малко преди 16.00 ч. във вчерашния ден. Човекът е паднал в посока долината на връх Бански суходол.  По-голямата част от спасителите са от Банско, както и такива от Разлог и от Софийския отряд.  Между 00.00 и 1.00 ч. тази нощ групите са стигнали до пострадалия и са го изолирали от студа, след това е започнала операцията по транспортирането му надолу. В 6.00 ч. тази сутрин акцията е приключва, като човекът е отведен в лечебно заведение. \r\nСнимка: Pixabay", "date": "2018.12.02", "title": "Планински спасители помогнаха на мъж, паднал по стръмен склон в Пирин"}
{"url": "https://www.bgonair.bg/bulgaria/2018-12-02/zhiteli-na-obelya-planirat-vtori-nedelen-protest-sreshtu-zastroyavaneto-v-rayona", "text": "\r\n И тази неделя жителите на квартала излизат на улицата, за да изразят недоволството си от лошата инфраструктура, застрояването на зелените площи и недостатъчния брой детски площадки, градини и ясли. Жителите настояват строежът да бъде прекратен и да се преразгледат изцяло строителните дейности в квартала. \"Нашите искания са този строеж да бъде спрян, той е в абсолютен разрез с интересите ни. От другата страна да блока има още два строежа, което значи, че и от двете страни на блока ще има високи сгради, това означава край на слънчевата светлина\", обясни Силвия Камбурова пред  . Според протестиращите отстоянието между изкопа и съседните сгради е опасно малко. Инвеститорът на обекта е обяснил, че ще продължи да строи, тъй като има всички необходими разрешителни, но ще се опита да не пречи на живущите.  Протестиращите обявиха, че протестите ще продължават, докато исканията им не бъдат чути.  ", "date": "2018.12.02", "title": "Жители на \"Обеля\" протестират втора неделя срещу застрояването в района"}
