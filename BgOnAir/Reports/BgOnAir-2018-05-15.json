{"url": "https://www.bgonair.bg/ekrani/2018-05-15/vladimir-putin-otkri-nay-dalgiyat-most-v-evropa-koyto-vodi-do-krim", "text": "", "date": "2018.05.15", "title": null}
{"url": "https://www.bgonair.bg/world/2018-05-15/poreden-sluchay-s-izcheznala-balgarka-na-o-krit", "text": "Пореден случай с изчезнала българка на остров Kрит. 38-годишната Антонина Зоева от Сливен е в неизвестност вече четвърти ден. Телефоните на жената са изключени от петък. Снощи късно вечерта полицията е направила проверка на последното място, на което е забелязана - село Хумери до Ретимно. Това е трети инцидент с българска гражданка в района на град Ретимно от началото на месеца.  ", "date": "2018.05.15", "title": "Пореден случай с изчезнала българка на o. Kрит"}
{"url": "https://www.bgonair.bg/economy/2018-05-15/bezrabotitsata-u-nas-e-s-nay-nisko-nivo-ot-2008-godina", "text": "Снимка: Pixabay През април тенденцията на свиване на безработицата в България продължава, достигайки ниво от 6,4%. Това е най-ниското равнище на регистрирана безработица, считано от декември 2008 г. насам, съобщават от Агенцията по заетостта. Понижението е с 0,4 процентни пункта спрямо март и с 1,2 процентни пункта на годишна база. Регистрираните безработни в края на април са 210 973, като броят им се свива с 4,8% спрямо предходния месец и с 15,4% спрямо година по-рано. Новорегистрираните безработни през април са 19 927 лица. От тях 1 155 са били неактивни, т.е. не са били нито заети, нито учащи и не са търсили работа. От началото на годината медиаторите и посредниците в бюрата по труда са активирали 23 498 лица. През април 475 лица са се регистрирали като търсещи работа лица.  Данните на Агенцията по заетостта сочат, че на работа през месеца са постъпили 22 049 лица, като над 95% от тях са устроени в реалната икономика. Най-голям е делът на свободните работни места на първичния пазар в хотелиерството и ресторантьорството (28,2%), преработващата промишленост (19,2%), търговията (13,9%), селското, горското и рибното стопанство (6,8%), строителството (5,9%) и др. Най-търсените през април професии с посредничеството на Агенцията по заетостта са били: персонал, зает в сферата на персоналните услуги (бармани, сервитьори, готвачи, камериери и др.); продавачи; работници в добивната и преработващата промишленост; работници в селското, горското и рибното стопанство; оператори на стационарни машини и съоръжения; водачи на МПС и подвижни съоръжения; работници по събиране на отпадъци и сродни на тях; помощници при приготвяне на храни; чистачи; квалифицирани работници по производството на храни, облекло, дървени изделия и сродни и др.", "date": "2018.05.15", "title": "Безработицата у нас е с най-ниско ниво от 2008 година"}
{"url": "https://www.bgonair.bg/world/2018-05-15/shte-ubedi-li-borisov-ispanskiyat-premier-da-ostane-za-sreshtata-es-zapadni-balkani", "text": "Снимка: Олег Попов (Bulgaria ON AIR) Премиерите на България и Испания провеждат среща в София дни преди ключовата среща между Европейския съюз и страните от Западните Балкани. Мариано Рахой вече зави, че няма да седне на една маса и подписът му няма да стои редом с този на косовския президент Хашим Тачи. Очаква се испанският премиер да остане у нас до утре вечерта, когато ще има вечеря, която се организира от Доналд Туск, но дали Борисов ще убеди испанският си колега да остане, все още не е ясно. Ключовата среща за Западните Балкани е отново в София, на 17 май. Тогава се очаква подписването на Декларацията, с която ЕС ще поеме ангажимент за ускорена интеграция на Македония, Сърбия, Черна гора, Босна, Албания и Косово. \n Проучване показва, че българското население подкрепя членството на тези страни в общността, а най-голяма е положителната нагласа към влизането в ЕС на Македония и Сърбия.", "date": "2018.05.15", "title": "Ще убеди ли Борисов испанския премиер да остане за срещата ЕС - Западни Балкани?"}
{"url": "https://www.bgonair.bg/world/2018-05-15/dve-balgarski-uchenichki-sa-v-neizvestnost-v-sasht", "text": "\r\n Ученичките са обявени за издирване от полицията в Чикаго, като властите ги търсят вече няколко дни. 16-годишната Натали Наскова и 18-годишната Велина Шентова били неразделни. Полицията засега разследва случая като бягство от дома.  Властите предполагат, че момичетата са избягали с по-възрастни от тях мъже, които вероятно са членове на най-голямата латиноамериканска улична банда в света.  Според доклад на службите за сигурност групировката се занимава с трафик на хора, наркотици и оръжие.  Има случаи, в който членовете ѝ са осъждани и за убийства. ", "date": "2018.05.15", "title": "Две български ученички са в неизвестност в САЩ"}
{"url": "https://www.bgonair.bg/world/2018-05-15/iranski-diplomat-v-bryuksel-v-opit-da-se-spasi-yadrenoto-sporazumenie", "text": "\r\n След дипломатическите совалки в Пекин и Москва и след оттеглянето на Съединените щати, днес иранският външен министър е в Брюксел в опит за спасяване на споразумението за ядрената програма на страната.  Джавад Зариф вече разговаря с върховния представител на Европейския съюз за външната политика и сигурността. По-късно тази вечер са срещите му с колегите му от Франция, Германия и Великобритания.  Иран настоява за гаранции, че европейските компании ще продължат да инвестират в страната и след възобновяването на американските санкции.  Френският президент вече заяви, че ще иска от Вашингтон изключения за компании като \"Еърбъс“ и \"Рено\". По-рано днес в телефонен разговор Еманюел Макрон и Владимир Путин потвърдиха ангажиментите си към иранското ядрено споразумение.", "date": "2018.05.15", "title": "Ирански дипломат в Брюксел в опит да се спаси ядреното споразумение"}
{"url": "https://www.bgonair.bg/science/2018-05-15/facebook-sprya-blizo-200-samnitelni-prilozheniya", "text": "Facebook спря близо 200 приложения след скандала с неправомерното използване на лични данни на негови потребители от консултантската компания \"Кеймбридж Аналитика\".  След направено вътрешно разследване, основателят на социалната мрежа Марк Зукърбърг обяви, че са проверени всички външни приложения.  От събраните до момента данни станало ясно, че около 200 от тях са съмнителни и са били временно спрени за допълнително проучване.", "date": "2018.05.15", "title": "Facebook спря близо 200 съмнителни приложения"}
{"url": "https://www.bgonair.bg/denqt-on-air/2018-05-15/erusalim-e-fokusat-na-sblasaka-na-tsivilizatsiite-kaza-analizator", "text": "\r\n Ерусалим и сблъсъците в Близкия изток са част от един много по-голям проблем, а израелско-палестинският конфликт е част от сблъсъка на цивилизациите, в който ислямската цели да унищожи западната цивилизация. Това е мнението на анализатора Давид Леви. \"Ерусалим е фокусът на този сблъсък. Израел е като преден пост, като защита на западната цивилизация. Това за съжаление не се осъзнава нито от ООН, нито от Европейския съюз\", категоричен беше Леви в студиото на \"Денят ON AIR\". Той подчерта, че в този сблъсък Израел е съюзник на запада и трябва да бъде подкрепян по всякакъв начин, а това политиците и по-специално Европейската комисия нямат интерес да го разбират. Давид Леви сподели също и мнението си, че не може да се очаква разгаряне на реална война между Иран и Израел, защото ислямската страна няма интерес от това. \"Иран воюва с Израел чрез своите представители, които са терористичните организации Хамас и Хизбула. Те имат интерес да тероризират\", каза анализаторът пред Bulgaria ON AIR. Давид Леви допълни още, че с най-големи шансове да реши проблемите в Близкия изток от всички американски президенти до сега е Доналд Тръмп.", "date": "2018.05.15", "title": "Ерусалим е фокусът на сблъсъка на цивилизациите, отбеляза анализатор"}
{"url": "https://www.bgonair.bg/bulgaria/2018-05-15/promeni-v-dvizhenieto-v-stolitsata-zaradi-tretiya-lach-na-metroto", "text": "Столичани на прага на нови транспортни неволи. Строежът на третия лъч на метрото затваря част от основен булевард в София.  До 15 ноември се променя движението по бул. \"Владимир Вазов\". От Столичната община съобщават, че се забранява влизането на пътни превозни средства по крайна дясна пътна лента от южната страна на северното пътно платно на булеварда между ул. \"Черковна\" и \"Тодорини кукли\". Движението ще се извършва двупосочно. Важно е гражданите, които живеят в района, да знаят, че се променят спирките по маршрутните автобусни линии 78, 79 и 120, както и на тролейбусна линия номер 1. Променя се движението и на нощната линия номер 3. На 15 ноември се очаква да бъде завършен строежът на третия метродиаметър от 3-тата линия на столичното метро.", "date": "2018.05.15", "title": "Промени в движението в столицата заради третия лъч на метрото"}
{"url": "https://www.bgonair.bg/sutreshen-blok/2018-05-15/tryabva-li-da-bade-otmenen-moratoriumat-varhu-stroezha-na-aets-belene", "text": "\r\n До 30 дни Министерството на енергетиката ще подготви доклад с конкретни предложения за това как да се оползотворят активите, които България притежава в проекта за АЕЦ \"Белене\". Това съобщи вчера енергийният министър Теменужка Петкова от Сочи, където участва в десетото издание на международното изложение \"Атомекспо\", организирано от руската ядрена корпорация \"Росатом\". \"Историята за АЕЦ \"Белене\" е стара. Още в края на 80-те години бе осигурено оборудване, което преди 7-8 години се продаде на една много ниска стойност. През 2004 година правителството на Сакскобургготски взе решение проектът да бъде одобрен единствено, ако стартира без намесата на държавата от гледна точка на финансирането. Надявам се това решение да не бъде променяно\", коментира в студиото на икономистът Владимир Каролев. Към момента работна група в Министерството на енергетиката разработва всички възможни варианти, свързани с оползотворяване на оборудването. Обсъжда се мораториумът върху строежа на АЕЦ \"Белене\" да отпадне, за да може Народното събрание да даде мандат за разговори с инвеститори. Пред   Владимир Каролев бе категоричен, че един от грешните аргументи за инвестиране на нови средства е нещо, направено в миналото.  \"Това, че преди сме инвестирали в нещо, в никакъв случай не е причина да се продължава да се инвестира и сега\", отсече икономистът. Явор Куюмджиев, който е бивш зам.-министър на енергетиката пък коментира, че разходите по проекта, направени до момента, всъщност са сериозни и вложените средства са налице. \"Това е единственият подобен проект в Европа, който притежава всички необходими разрешителни, включително и от Европейската комисия. А от чисто енергийна гледна точка на всички хора е ясно, че през следващите десетилетия потреблението на електроенергия ще се увеличава многократно. Затова и АЕЦ \"Белене\" трябва да стане факт\", подчерта той. Ако Народното събрание даде мандат, процедурата за избор на стратегически инвеститор за АЕЦ \"Белене\" може да стартита до края на годината.", "date": "2018.05.15", "title": "Трябва ли да бъде отменен мораториумът върху строежа на АЕЦ \"Белене\"?"}
{"url": "https://www.bgonair.bg/denqt-on-air/2018-05-15/za-aets-belene-ikonomicheskata-logika-e-na-stranata-na-pravitelstvoto-smyata-ekspert", "text": "\r\n В енергетиката процесите са бавни във времето и трябва от рано да се планува осигуряването на страната. Енергийният експерт проф. Атанас Тасев беше категоричен, че към този момент нова атомна електроцентрала не ни е нужна, защото получаваме достатъчно мощност. Той обаче обърна внимание, че проектът АЕЦ \"Белене\" реално ще се случи след 10-15 години, а до тогава ще се променят много фактори. \"Към 2030 година, когато ще се наложи част от термоцентралите да бъдат затворени по чисто икономически съображения, възобновяемите енергийни източници също ще се оттеглят от пазара, защото изтича физическият и преференциалния им срок и тогава ще трябва да се правят нови инвестиции\", каза проф. Тасев в студиото на \"Денят ON AIR\". Експертът беше категоричен, че точно сега е моментът да се започнат определени действия. Проф. Атанас Тасев допълни още, че проектът АЕЦ \"Белене\" е бил спиран заради политически и геополитически решения. По думите му обаче сега има промяна щом правителството, което спря изграждането на централата, сега тръгва по пътя да рестартира проекта. \"Трябва икономическа логика, а икономическата логика е на страната на правителството в момента\", каза проф. Атанас Тасев пред Bulgaria ON AIR. Енергийният експерт обясни, че се надява сагата със строежа на нова електроцентрала у нас, която продължава повече от 30 години, да има благополучен завършек.", "date": "2018.05.15", "title": "За \"Белене\" - икономическата логика е на страната на правителството, смята експерт"}
{"url": "https://www.bgonair.bg/bulgaria/2018-05-15/varna-zhena-vrahletya-s-dzhipa-si-spreli-na-cherveno-koli", "text": "\r\n Тежка верижна катастрофа с шест коли на централно кръстовище във Варна. Четирима души са откарани в болница, няма тежко пострадали. Според очевидци джип е минал с над 100 км/ч откъм един от търговските центрове в града, не е успял да вземе десен завой и е влетял в спрелите на червен светофар автомобили. В джипа е имало две жени и малко момиченце, които по чудо са без наранявания. Катастрофата блокира движението по централния варненски булевард \"Сливница\". Около 10 автобуса и тролеи на градския транспорт бяха спрени на мястото. Тежкия инцидент предизвика и километрични задръствания в района.", "date": "2018.05.15", "title": "Варна: Жена връхлетя с джипа си спрели на червено коли"}
{"url": "https://www.bgonair.bg/economy/2018-05-15/nsi-otchita-sred-bezrabotnite-nay-malko-sa-visshistite", "text": "13.7% от безработните у нас са с висше образование, 48.1% - със средно, и 38.2% - с основно или по-ниско образование. Данните на Националния статистически институт са за първото тримесечие на годината. Икономически неактивните българи на възраст 15-64 навършени години са 1 337.3 хил., или 29.4% от населението в същата възрастова група. От тях 91.6 хил., или 6.8%, са обезкуражени лица. През първото тримесечие на 2018 година продължително безработни (от една или повече години) са 99.0 хил., или 52.4% от всички безработни. Броят на безработните лица е 188.7 хил., от които 111.7 хил. (59.2%) са мъже и 77.1 хил. (40.8%) - жени. Коефициентът на безработица е 5.7% и в сравнение с първото тримесечие на 2017 г. намалява с 1.2 процентни пункта. От общия брой на безработните лица 29.7 хил., или 15.8%, търсят първа работа. Заетите между 15 - 64 навършени години са 3 023.8 хиляди. В сектора на услугите работят 1 971.2 хил., или 63.6% от всички заети. В индустрията са заети 931.1 хил. души (30.0%), а в селското, горското и рибното стопанство - 197.0 хиляди (6.4%). От общия брой на наетите лица 2 078.4 хил. (76.0%) работят в частния сектор, а 655.1 хил. (24.0%) - в обществения. С временна работа са 98.1 хил., или 3.6% от наетите лица.", "date": "2018.05.15", "title": "НСИ отчита: Сред безработните най-малко са висшистите"}
{"url": "https://www.bgonair.bg/world/2018-05-15/liderite-na-enp-se-sabirat-v-sofiya-idva-i-ispanskiyat-premier-rahoy", "text": "Министър-председателят на Испания Мариано Рахой пристига на официално посещение в София. Той ще участва в утрешната среща на лидерите на \"Европейската народна партия\", част от която е неговата \"Народна партия\". Форумът предшества срещата на върха между ЕС и Западните Балкани на 17 май. Все още не е ясно обаче, дали Рахой ще остане и за участие на срещата, тъй като Испания е срещу включването на Косово в процеса на разширяването на Европейския съюз. За Мадрид темата е особено чувствителна след референдума за независимост на Каталуня.", "date": "2018.05.15", "title": "Лидерите на ЕНП се събират в София - идва и испанският премиер Рахой"}
{"url": "https://www.bgonair.bg/world/2018-05-15/vulkan-izrigna-pred-pogleda-na-kampinguvashti-v-indoneziya", "text": "Група къмпингуващи станаха свидетели на необичайна гледка – изригването на вулкана Мерапи в Индонезия. Докато си приготвяли закуска в подножието на кратера, разположен на главния остров Ява, младите хора внезапно усетили лек трус. Минути след това над палатките им се издигнал над 5-километров стълб от вулканична пепел. Видео, публикувано в социалните мрежи, показва величествената гледка, на която станали свидетели къмпингуващите. За щастие младежите успели да слязат невредими от високия близо 3 хиляди метра връх. Властите в Индонезия създадоха 5-километрова зона за сигурност около кратера и наредиха евакуация на живеещите в района му.", "date": "2018.05.15", "title": "Вулкан изригна пред погледа на къмпингуващи в Индонезия"}
{"url": "https://www.bgonair.bg/bulgaria/2018-05-15/zhiteli-na-vratsa-izlizat-na-protest-na-2-yuni-za-da-spasyat-mestnata-bolnitsa", "text": "\r\n Пълна блокада на международния път Е-79 навръх 2 юни готвят жителите на Враца, ако дотогава не бъдат разрешени финансовите проблемите на местната болница. Днес работещите в лечебното заведение са получили заплатите си за февруари. Броят на лекарите обаче продължава да намалява, а останалите там не са оптимисти за бъдещето. В отделението по реанимация сега е останал само един лекар. ", "date": "2018.05.15", "title": "Жители на Враца излизат на протест на 2 юни, за да спасят местната болница"}
{"url": "https://www.bgonair.bg/denqt-on-air/2018-05-15/sadbata-na-balgarskite-prevozvachi-bila-v-ratsete-na-pravitelstvoto", "text": "\r\n Българските превозвачи се надигнаха единодушно срещу т. нар. Пакет за мобилност, който се обсъжда да се приеме в страните от ЕС. Според обсъжданите промени шофьорите трябва да се прибират до родното си място на всеки 3 седмици, след третия ден в страна от ЕС на шофьор е нужно да се плаща по нормите за командировки на държавата, в която е влязъл. Освен това шофьорите трябва да не се спят в кабините на камионите, а 45-часовата задължителна почивка на седмица да се изкарва в хотел. Според бившия транспортен министър Петър Мутафчиев в защита на превозвачите трябва да се мобилизира цялата държавна власт. \"Трябва да се търси баланс между позицията на всички държави-членки в ЕС. Може да търсим обединена позиция с други по-малки държави. Нужно е подкрепа на поне 35% от държави като Гърция, Кипър и други\", категоричен е бившият министър на транспорта в \" \". По думите му има около 60 хил. камиона извън България, които пътуват в международния трафик. \"Това е най-бързо развиващият се бранш у нас. Трябва да има ясни цели и стратегии, които да предприемем. Всеки в ЕС гледа от своята камбанария. Макрон бе избран за президент и дойде в България, за да говори по тази тема\", уточни той пред  . Мутафчиев е на мнение, че голяма роля в решаването на въпроса е в ръцете на правителството. Ако то успее да реши проблемa, управляващите заслужават сериозни адмирации.", "date": "2018.05.15", "title": "Съдбата на българските превозвачи била в ръцете на правителството"}
{"url": "https://www.bgonair.bg/world/2018-05-15/sasht-zasilva-ohranata-na-nyakolko-svoi-posolstva-v-blizkiya-iztok", "text": "\r\n Напрежението в Близкия изток се увеличи, а САЩ засилиха охраната на своите посолства в Йордания, Израел и Турция. Това става след преместването на американското посолство от Тел Авив в Йерусалим, което бе съпътствано с кървави сблъсъци в Ивицата Газа. Вчера израелските сили за сигурност убиха 55 души, а други 2700 бяха ранени при най-тежките сблъсъци в района от войната през 2014 година. Израелският премиер Бенямин Нетаняху защити действията на израелските военни като заяви, че те са действали при самозащита. Той обвини за сблъсъците палестинската групировка Хамас, която по думите му целяла унищожението на Израел. Междувременно САЩ блокираха приемането в Съвета за сигурност на ООН на комюнике, призоваващо за независимо разследване на смъртоносните сблъсъци в Ивицата Газа.", "date": "2018.05.15", "title": "САЩ засилва охраната на няколко свои посолства в Близкия изток"}
{"url": "https://www.bgonair.bg/economy/2018-05-15/208-hil-rabotnitsi-sa-nuzhni-na-shvedskata-ikonomika-do-2025-g", "text": "Швеция има сериозен проблем с търсенето и предлагането, пише  . Очаква се легендарната социална държава от Северна Европа да се нуждае от допълнителни 208 000 служители до 2025 г., само за да се справи с нарастващото търсене. Проблемът е, че само 207 000 работници се очаква да се присъединят към цялата работна сила на страната (включваща както частния, така и държавния сектор) за същия период. Несъответствието е едно от най-големите главоболия пред следващото правителство на Швеция, което ще бъде съставено след изборите през септември тази година. Между 2007 г. и 2017 г. работната сила се е увеличила с 488 000 души, като по-малко от една трета от това увеличение е погълната от публичния сектор. Правителството ще трябва да излезе с някои сериозни идеи как да компенсира бъдещия недостиг на работна ръка. Имиграцията също се превърна в особено чувствителна тема, тъй като страната отново наложи граничен контрол след кризата с бежанците през 2015 г. Швеция трябва да ускори скоростта на автоматизацията, да увеличи заетостта и да реформира социалната си държава, каза Валенског. В противен случай \"няма да имаме достатъчно хора, за да продължим да работим така, както го правим\". Застаряващото население и растящата нужда от интегриране на чужденци оказват сериозен натиск върху социалната държава, широко считана за една от най-щедрите в света.", "date": "2018.05.15", "title": "208 хил. работници са нужни на шведската икономика до 2025 г."}
{"url": "https://www.bgonair.bg/world/2018-05-15/premestvaneto-na-posolstvoto-na-sasht-v-erusalim-izkaraha-hilyadi-turtsi-na-protest", "text": "Стотици хиляди се събраха на протест в центъра на Истанбул. Причината -преместването на американското посолство от Тел Авив в Ерусалим.  Хората развяваха палестински знамена и скандираха антиамерикански и антиизраелски лозунги по улиците на турския мегаполис. Турският президент Реджеп Ердоган нарече \"геноцид\" действията на израелските сили за сигурност срещу палестинските протести в Ивицата Газа.  В Турция от днес е обявен тридневен траур в памет на жертвите в Ивицата Газа. Турският парламент пък се очкава да заседава извънредно по повод кръвопролитните сблъсъци.", "date": "2018.05.15", "title": "Хиляди турци на протест заради посолството на САЩ в Ерусалим"}
{"url": "https://www.bgonair.bg/bulgaria/2018-05-15/abiturientka-postrada-pri-katastrofa-s-3-avtomobila", "text": "Абитуриентка пострада при пътен инцидент в Ловеч. Това стана при традиционните изпращания на завършващите ученици. Празничната атмосфера беше помрачена, след верижна катастрофа на булевард \"България\" в града. В инцидента участваха три автомобила. За щастие е пострадало само едно момиче, което е прието в болницата без опасност за живота.", "date": "2018.05.15", "title": "Абитуриентка пострада при катастрофа с 3 автомобила"}
{"url": "https://www.bgonair.bg/denqt-on-air/2018-05-15/koy-i-kak-shte-izlekuva-balgarskoto-zdraveopazvane", "text": "\r\n Пълна блокада на международния път Е-79 навръх 2 юни готвят жителите на Враца, ако дотогава не бъдат разрешени финансовите проблемите на местната болница. Междувременно във Велинград над 1000 са вече събраните подписи в защита на белодробната болница. Кой може и ще излекува българското здравеопазване и къде се крие разковничето? Според бившия директора на столичната Онкология д-р Валентин Ангелов вече 18 години се правят реформи, но в същото време се правят само промени на парче, за да \"се скалъпят нещата\". \"Много политика се вкарва в здравеопазването, а не трябва да е така. Тази сфера трябва да е неутрална. Реформата спря до извънболничната помощ, където е много тежко положението. Прави се така, че парите за здравеопазване да се увеличават, но никой в същото време не е доволен от системата\", категоричен е Ангелов в \" \". По думите му всеки ден един лекар напуска страната, а положението при медицинските сестри е още по-страшно. \"Сестрите останаха забравени във времето. Има няколко неща, които трябва да се кажат, защото просто вече се знаят. Нашите лекари, отивайки в Европа, никога не се връщат. Българските лекари са добри лекари\", отбеляза още бившият директор на столичната Онкология пред  . Мнението на доктора е, че в България има близо 400 болници, а са нужни най-много 100, но оборудвани и отговарящи на всички стандарти.", "date": "2018.05.15", "title": "Кой и как ще излекува българското здравеопазване?"}
{"url": "https://www.bgonair.bg/bulgaria/2018-05-15/abiturient-v-smolyan-se-razhozhda-s-kalashnikov-arestuvaha-go", "text": "\r\n Зрелищен арест в Смолян на 18-годишен абитуриент, носел бутафорен \"Калашников\" и газов пистолет.  Всичко се случва по време на изпращането на зрелостниците. Полицаи с маски арестуват младежа пред очите на родителите му. Показната акция е след получен сигнал. В джипа, шофиран от него, са открити бутафорното оръжие и истинското. Младежът с инициали М.Н. е задържан за 24 часа.", "date": "2018.05.15", "title": "Абитуриент в Смолян се разхожда с \"Калашников\" - арестуваха го"}
{"url": "https://www.bgonair.bg/reportazhi/2018-05-15/burgazliya-izchezna-sled-pristiganeto-si-v-london", "text": "\r\n 48 - годишен бургазлия е изчезнал на път за Лондон, след като в събота кацнал на летището в Лутън. Синът му Ростислав Ангелов алармира в социалните мрежи, че вече трети ден няма връзка с баща си и моли наши сънародници в Лондон да помогнат в издирването на баща му. Приятели и съученици на Ангелов също са подели кампания за издирването на мъжа. Уведомено е външно министерство, посолството ни в английската столица и полицията. В момента се извършва проверка на болниците в Лондон.  През последните години Христо е работил на Острова, но се е върнал за кратко в Бургас, а синът му учи в британската столица.         ", "date": "2018.05.15", "title": "Бургазлия изчезна след пристигането си в Лондон"}
{"url": "https://www.bgonair.bg/bulgaria/2018-05-15/tokov-udar-na-kulata-predizvika-kilometrichni-opashki-ot-tir-ove", "text": "\r\n Километрична опашка на граничен пункт \"Кулата\". Причината е среднощен токов удар, причинил срив в информационната система на Агенция \"Митници\".  В сутрешните часове колоната от тежкотоварни автомобили достигна 10 километра. В часовете около обяд служителите на границата започнаха да въвеждат данните на камионите ръчно и едва тогава ТИР-овете започнаха, макар и бавно, да преминават границата.  Заради дългото чакане обаче много от превозвачите провалиха курсовете си, след като закъсняха фатално с товарите си.", "date": "2018.05.15", "title": "Токов удар на \"Кулата\" предизвика километрични опашки от ТИР-ове"}
{"url": "https://www.bgonair.bg/bulgaria/2018-05-15/igra-na-darts-zavarshi-sas-strela-v-okoto-na-dete", "text": "\r\n Стрела уцели в окото 5-годишно дете в Пловдив при семейна игра на \"Дартс\". Детето е настанено в Очната клиника на Университетската болница \"Свети Георги\" в Пловдив.  В играта участвали детето и членове на семейството му. Но вместо в мишената, стрелата попаднала в окото. Близките на момченцето още на място веднага са извадили острието. При скенера обаче станало ясно, че в окото е останало малко метално парче. Последвала е сложна операция, чуждото тяло е извадено, имплантирана е нова леща. ОТ лечебното заведение обявиха стреличката е поразила по-периферна част на ретината, а не идеалната, централна зона, която отговаря за форменото зрение, така че детето има шанс да има високо зрение, над 50%, може и 100.", "date": "2018.05.15", "title": "Игра на Дартс завърши със стрела в окото на дете"}
{"url": "https://www.bgonair.bg/bulgaria/2018-05-15/gradushka-s-golemina-na-oreh-udari-pleven-okolo-17-chasa", "text": "\r\n Огромна буря със силен вятър и градушка с големината на орех се изви малко преди 17 часа над Плевен и Бяла Слатина. За минути улиците на градовете се превърнаха в реки, на места пък е спряно електричеството. Има много изпочупени клони и паднали дървета. Щетите от бедствието тепърва ще се изчисляват. За дълго време са били прекъснати телефонните връзки, а интернет все още няма. Има информация за наводнени коли и изкоренени дървета. ", "date": "2018.05.15", "title": "Градушка с големина на орех удари Плевен и Бяла Слатина"}
{"url": "https://www.bgonair.bg/bulgaria/2018-05-15/razpitaha-bashtata-na-edno-ot-detsata-izrisuvano-sas-svastiki", "text": "На разпит в полицията се яви бащата на едно от децата, изрисувано по тялото със свастики по време на мача \"Левски\" - \"Славия\".  Петър Атанасов и сина му останаха повече от 2 часа в столичното Първо РПУ.  По думите на бащата той нямал представа какви рисунки има по тялото на сина му. Докато чакат да ги пуснат на стадиона бащата разговарял с негови приятели, а непознат за него човек рисувал всеки желаещ. Така синът му се оказал с нацистките символи.  Когато влезли на стадиона детето било облечено с тениска, която свалило едва преди началото на срещата. На пистата момчето слизало не за пръв път, тъй като било ревностен футболен фен.  След като дадоха обяснения Петър Атанасов и сина му не пожелаха повече да коментират случилото се.", "date": "2018.05.15", "title": "Разпитаха бащата на едно от децата, изрисувано със свастики"}
{"url": "https://www.bgonair.bg/bulgaria/2018-05-15/troshi-koli-troshi-nosove-gabriela-medarova-ostava-v-aresta", "text": "Пловдивската районна прокуратура удължи 24-часовото задържане в ареста на Габриела Медарова на 72 часа. След изтичането им ще се прецени дали да бъде поискана постоянна мярка за неотклонение.  Срещу Медарова се води бързо производство за нанасяне на лека телесна повреда по хулигански подбуди на 21-годишната студентка Катя Андреева. За престъплението законът предвижда до една година лишаване от свобода или пробация.  Преди месец Габриела Медарова беше задържана в ареста, след като удари 10 паркирани автомобила в Пловдив след употреба на алкохол и канабис. Медарова беше освободена от ареста срещу гаранция.  Първоначално гаранцията беше 20 хил. лeва, но след обжалване беше намалена на 5 хил. лева.", "date": "2018.05.15", "title": "Троши коли, троши носове... Габриела Медарова остава в ареста"}
{"url": "https://www.bgonair.bg/reportazhi/2018-05-15/arheolozi-otkriha-antichna-rimska-rezidentsiya-v-kyustendil", "text": "\r\n Резиденция на епископи в древния град Пауталия откриха археолози в Кюстендил. Сградата е построена през II в. и е съществувала до към VI в. Според археолозите античното сдание е резиденция на епископи, защото е забележително с мащаба и визията си и се намира много близо до епископската базилика.  \"Касае се за сграда, която има в централната си част открит вътрешен двор, от който ние разкриваме каменните плочи от настилката, както и вътрешен двор, който е не по-малко от 100 кв.м. Той е ограден от 4-те страни с колони с портици, последвани от различни по функция и големина помещения\", обобщава Румен Спасов, ръководител на обекта. Сградата е откривала впечатляваща гледка. Археолозите са убедени, че находката е изключителна и може да даде добра представа за живота в периода VI в.  В резиденцията е имало работни кабинети, от които е изпращана религиозна кореспонденция към другите части на римската империя. Предвидени са били и специални стаи, в които са посрещани гости.  Според Румен Спасов находката е лежала 1600г. в земята и \"може и сега да се използва за настилка без да трепне\". Сградата е разрушена във втората половина на VI в. по време на славянско-аварските нашествия в балканските провинции на империята, на юг от р. Дунав.  До края на археологическите разкопки пред галерията остават две седмици. След това ще се решава какво ще се прави с откритата сграда.  Находките в Кюстендил, открити през годините, са много, тъй като градът е разположен върху останките от древния град Пауталия. ", "date": "2018.05.15", "title": "Археолози откриха антична римска резиденция в Кюстендил"}
{"url": "https://www.bgonair.bg/bulgaria/2018-05-15/ochakvat-se-zatrudneniya-v-trafika-zaradi-sreshtata-es-zapadni-balkani", "text": "\r\n Сериозни затруднения в трафика и тежки задръствания се очакват в София утре и в четвъртък. Причината е срещата ЕС - Западни Балкани, свързана с българското председателство. Новата организация започва още от днес. Около хотел \"Маринела\" се забранява паркирането. По бул. \"Витоша\" коли няма да могат да минават. През целия ден ще бъде ограничено спирането около хотелите \"Балкан\" и \"Хилтън\", ще бъде осигурена и денонощна охрана.  Паркингът около бул. \"Цар Освободител\" също ще бъде затворен. Движението на градския транспорт няма да бъде забавено, уверяват от Столичната община и пропомнят, че утре ще се проведе и протестът на превозвачите, което още повече ще затрудни трафика.", "date": "2018.05.15", "title": "Очакват се затруднения в трафика заради срещата ЕС - Западни Балкани"}
{"url": "https://www.bgonair.bg/bulgaria/2018-05-15/prevozvachite-reshavat-dali-shte-protestirat", "text": "На международна конференция превозвачите решават дали ще протестират ефективно. Те заплашват да проведат протест по време на срещата на върха ЕС – Западни Балкани, която ще се проведе в четвъртък в София. Превозвачите са против новите европейски правила, добили известност като \"Законът Макрон\". Според тях, те ще доведат до унищожаването на българския транспортен бизнес.  Преговорите по така наречения пакет за \"мобилност\" ще продължат поне още половин година. Парламентът вече заклейми единодушно и официално в декларация проекта в сегашния му вид. А вчера се проведе спешна среща между европейския комисар по транспорта, правителството и бранша. Засега превозвачите срещат безпрецедентна подкрепа в исканията си от страна на депутатите и правителството.", "date": "2018.05.15", "title": "Превозвачите решават дали ще протестират"}
{"url": "https://www.bgonair.bg/bulgaria/2018-05-15/posledni-chasove-ot-izdirvaneto-na-boyan-petrov", "text": "\r\n Последни часове от спасителната акция за Боян Петров. Екипът от шерпи, издирващ алпиниста, вчера се върна в базовия лагер без да го открие. Спасителите обаче намериха инструменти и материали, за които се предполага, че са част от оборудването на българина. Предстои екипът да анализира събраните доказателства.  Лошото време не позволи на хеликоптерите да се включат. Екипът остава с надежда да излети днес. Остава и надеждата, че Боян Петров е жив.  Издирването му трябва да продължи въпреки трудностите и лошите условия под Шиша Пангма, казаха пред Bulgaria ON AIR майката и сестрата на Боян Петров - Ангелина и Александра Петрови. Китайската група продължава да оглежда набелязани точки, където има шанс да бъде открит Боян Петров, обяви пред Bulgaria ON AIR членът на спасителния екип в Хималаите Кирил Петков.  \"Много внимателно кореспондираме с китайската група, която продължава да издирва Боян в по-ниските части на планината. В този момент вече малко се надяваме на чудо. Днес и утре акцията продължава\", заяви той за Новините ON AIR. Сутринта е било слънчево в района, но вече се е заоблачило сериозно, стана ясно от думите му. И днес хеликоптерите няма да могат да се включат в издирването заради гъстата мъгла. ", "date": "2018.05.15", "title": "Последни часове от издирването на Боян Петров"}
{"url": "https://www.bgonair.bg/sutreshen-blok/2018-05-15/izdirvaneto-na-boyan-petrov-ima-otnoshenie-i-znachenie-za-balgarite-kato-obshtnost", "text": "\r\n Текат последните часове от операцията по издирването на алпиниста Боян Петров. Реакциите в обществото бяха доста поляризирани, като освен хора, които споделят предимно в социалните мрежи своята надежда за положителна развръзка, други се чудят защо има такава реакция при положение, че Петров е предприел осъзнат риск. Писателят Нидал Алгафари каза, че втората група е много по-малка, но по-гръмогласна. \"Така наречените злобари или хейтъри, това са хора с ниско самочувствие, които не са успели в живота си и желаят да изпъкнат. За тях няма нищо, което да е хубаво\", подчерта Алгафари в студиото на  . Социалният антрополог Харалан Александров пък сподели мнението си, че тези \"злобари\" ползват социалните мрежи, като \"отходна канализация\". Той обаче беше категоричен, че организираната спасителна акция за издирването на Боян Петров и цялата мобилизация на държава и общество показва, че имаме достатъчен ресурс да направим нещо за български гражданин в беда и то на другия край на света. \"Това е добър знак. Много се надявам да се научим да се мобилизираме и в по-нормални условия\", аргументира се Александров. Писателят Нидал Алгафари пък сподели впечатленията си, че държавата почва да гледа с други очи на подобни ситуации и помага. Алгафари дори определи това като невероятно. \"Българската държава да направи всичко възможно, да даде и ресурси, да накара две държави да помогнат на изпаднал в беда българин. Това означава, че почва да ти дава самочувствие на теб, като българин, че ако ми се случи някакъв проблем в света, аз знам, че зад мен имам държава\", коментира Алгафари пред  Харалан Александров пък определи този факт като първа надежда, че не сме съсипано общество.", "date": "2018.05.15", "title": "Хейтърите на Боян Петров - малка, но гръмогласна група!"}
{"url": "https://www.bgonair.bg/sutreshen-blok/2018-05-15/poveche-tehnika-za-kontrol-na-skorostta-tormoz-nad-vodachite-ili-neobhodimost", "text": "\r\n Нови радари и камери по пътищата в страната, все повече фишове се издават от органите на реда, но това все още не променя черната статистика по родните пътища. Бившият началник на \"Пътна полиция\" Алекси Стратиев каза, че няма как една мярка да даде моментален резултат. \"Трябва известен период, в който тези мерки ще се усетят. Сега загиналите са по-малко от миналата година, надявам се тази тенденция да продължи до края на годината, което означава тази година загиналите да са по-малко от миналата\", обясни Стратиев в студиото на  .  Христо Радков от Българското обединение на шофьорите пък беше категоричен, че повечето камери и радари на пътищата в страната са увеличили тормоза над водачите. Той каза, че след влизането на последните мерки срещу нарушителите на пътя, като сваляне на номера и отнемане на книжка за различни нарушения, почти няма разлика в броя на загиналите. \"Преди това са 701 загинали, след влизането на тези мерки, за които имаме 15 хиляди свалени номера, 20 хиляди отнети книжки и много голям брой наказетелни постановления, са 698 загиналите\", аргументира се Радков пред  .  Той упрекна пътните полицаи, че трябва да подпомагат трафика, а не само да го контролират. Радков беше категоричен, че това ще допринесе много за намаляването на пътния травматизъм. Алекси Стратиев пък се обяви за повече стационарни камери, които според него са най-ефективни в борбата с превишената скорост.", "date": "2018.05.15", "title": "Повече техника за контрол на скоростта - тормоз над водачите или необходимост?"}
{"url": "https://www.bgonair.bg/sutreshen-blok/2018-05-15/namushkaniyat-s-nozh-v-sofiyski-troley-e-v-stabilno-sastoyanie", "text": "\r\n Стабилно е състоянието на пострадалото момче от вчерашния инцидент в тролей №7 в столицата. 17-годишният Борислав бе приет в \"Пирогов\" с прободна рана и опасност за живота, след като бе намушкан в превозното средство при направена забележка и последвал спор. \"Около 18:30 ч. вчера в болницата е транспортиран пострадал с прободно нараняване в областта на гръдния кош. Пациентът е настанен в противошокова зала, където са извършени коплекс от спешни диагностични мероприятия. Пациентът е опериран\", обясни доц. Юлий Ванев от \"Пирогов\" пред репортер на Bulgaria ON AIR. Нараняванията не представляват заплаха за живота на момчето. В момента пострадалият е в съзнание и напълно контактен, стана ясно още от думите му. \"Обичайно при такъв тип увреждания следоперативното наблюдение продължава от 3 до 5 денонощия. Около инцидента няма друг, получил медицинско обслужване\", допълни доц. Ванев. Досега нямахме никаква информация за състоянието му. Часове тропаш пред вратите, никой нищо не ти казва. Само знаем, че излиза от упойка и говори малко, споделиха разочарованите родители на момчето пред Bulgaria ON AIR. \"Говорихме с полицаите, които до късно снощи бяха на мястото и казаха, че това е групичка, която масово обира шофьорите\", посочиха те.  Родителите на Борислав уточниха, че синът им е направил забележка заради изцапани с домати и семки седалки. Групичката се оплакала на 33-годишен мъж, който е наръгал техния син. А шофьорът на тролея е затворил вратите, за да може извършителят да бъде задържан. Борислав учи в спортното училище на ЦСКА, където след дни му предстоят зрелостни изпити. Той пропусна и своето изпращане в училище. Съучениците му се надяват все пак той да присъства на своя абитуриентски бал. Вижте какво споделиха те пред камерата на Bulgaria ON AIR:", "date": "2018.05.15", "title": "Намушканият с нож в софийски тролейбус е в стабилно състояние"}
{"url": "https://www.bgonair.bg/sutreshen-blok/2018-05-15/promenlivo-vreme-i-dnes-dazhd-v-zapadna-i-tsentralna-balgariya", "text": "\r\n През по-голямата част от днешния ден над по-голямата част от страната няма да има валежи. Ще има високи температури и вятър от юг-югоизток. Това прогнозира синоптикът на Bulgaria ON AIR Симеон Матев. В Западна и Централна България облаците ще бъдат повече и в следобедните часове ще има условия за превалявания. А в Североизточна България тази нощ ще има условия за по-интензивни валежи и градушки. Времето в Източна България днес ще бъде по-стабилно, а температурите по Черноморието няма да са ниски, стана ясно още от прогнозата на Матев в \"България сутрин\". През следващите дни ще настъпи временно стабилизиране на атмосферата. В сряда ще превали в Североизточна България. В четвъртък и петък преди обед ще бъде слънчево, а следобед - облачно и с превалявания. Събота и неделя ще превали и прегърми на повече места, особено в южната половина на страната. В 80% от деня ще бъде предимно слънчево, а 20% ще бъде облачно.", "date": "2018.05.15", "title": "Променливо време и днес, дъжд в Западна и Централна България"}
