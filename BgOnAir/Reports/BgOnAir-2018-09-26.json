{"url": "https://www.bgonair.bg/bulgaria/2018-09-26/plamna-izostavena-postroyka-v-tsentara-na-sofiya", "text": "\n Пожар пламна в изоставена постройка в центъра на София. От МВР обясниха, че подпалени стари гуми и отпадъци са предизвикали пожара на кръстовището на ул. \"Козлодуй\" в София.  Няма пострадали хора, няма опасност и за съседните сгради.", "date": "2018.09.26", "title": "Пламна изоставена постройка в центъра на София"}
{"url": "https://www.bgonair.bg/economy/2018-09-26/kevr-shte-ima-poslednata-duma-po-sdelki-v-energetikata", "text": "\r\n Комисията за енергийно и водно регулиране (КЕВР) ще има последната дума по сделки в енергетиката.  Това реши парламентът с промени в закона, според които регулаторът ще се произнася като последна инстанция по казуси, подобни на този с продажбата на ЧЕЗ-България, но едва след разрешение или одобрение на всички други компетентни държавни органи.  С промените депутатите допълниха приетия в средата на годината текст, с който се дават правомощия на енергийния регулатор да се произнася по такива сделки.  Приетото от парламента ново предложение енергийната комисията да е последна инстанция е направено от самия регулатор.", "date": "2018.09.26", "title": "КЕВР ще има последната дума по сделки в енергетиката"}
{"url": "https://www.bgonair.bg/science/2018-09-26/elektromobilite-zavladyavat-pazara", "text": "Дали дните на автомобилите с двигатели с вътрешно горене са преброени? Според Том Рафтъри от списание Forbes, вече можем да изброим седем причини, поради които, бензиновите и дизелови двигатели съвсем скоро ще станат част от историята. Все още сме в началото на масовия преход към електромобилите, но той ще се случи много по-скоро отколкото всички очакват. Нека обаче да видим конкретните причини, които ще осигурят надмощието на електрическите коли. Китай е най-големият автомобилен пазар в света и там има изискване за всеки производител, който присъства на пазара, да предлага поне 10% от колите си със задвижване с „нова енергия” (т.е електрическо). Тези 10% са изискването до 2019, за 2020 процентът скача на 12, а до 2020 вече трябва да са 25. В резултат на това големите играчи на китайския пазар много бързо откриха електрификацията. Tesla също е тук – с разрешително за местно производство, но без местен партньор плюс договорка с Шанхай за строежа на първата гигафабрика за батерии извън Щатите. През 2010 година цената на 1 киловатчас мощност на батерия струваше 1000 долара. До 2017 година тази цена падна до 200 долара и ще продължи да пада. Прогнозите на Илон Мъск са, че до 2 години 1 киловатчас ще струва 100 долара. Точно цената от 100 долара за киловатчас мощност се смята за точката, при която цените на електромобилите и конвенционалните автомобили ще се изравнят. Накратко, до 2020 година цените на батериите ще са спаднали с 90 процента и ще продължат да падат. Притесненията за пробега с едно зареждане на батериите продължават да се топят. Пробегът на литиево-йонните батерии расте с 5 до 8% на година, през 2020 година вече се очакват повече масови модели с пробег около 1000 километра. А това е напълно съизмеримо с постиженията на икономичните дизелови модели. Това е точно обратното на мнението, което се е наложило в обществото. Изследване на батериите, използвани при моделите S и X на Tesla показва, че след 270 000 пробег батериите са запазили 91% от оригиналния си капацитет. С други думи, на 30 000 километра се губи 1 процент от капацитета на батерията. Засега обаче няма достоверни данни за това как се представят батериите, използвани от другите производители на масови електромобили. Най-малкото защото са по-семпли. Задвижващата система на един автомобил с бензинов или дизелов мотор съдържа над 2000 движещи се части, докато при електромобилите тази бройка е около 20. А анализ на данните от сервизното обслужване на определена бройка електромобили в Щатите показва, че обикновено те имат нужда от по-евтини и редки ремонти.", "date": "2018.09.26", "title": "Електромобилите завладяват пазара"}
{"url": "https://www.bgonair.bg/denqt-on-air/2018-09-26/rabotesht-zakon-za-sotsialnata-i-solidarna-ikonomika-iskat-ot-bsp", "text": "\r\n От БСП апелират за работещ закон за предприятията на социалната и солидарна икономика. Според тях предлаганият от МС законопроект поставял неизпълними критерии и условия. \"Не са дефинирани понятията социална икономика и солидарна икономика. Европа ни подсеща, че трябва да го направим. Законът трябваше да бъде готов 2016 г.\", заяви депутатът от БСП Георги Гьоков и добави, че може да има забавяне от още година и половина. В предаването \"Денят ON AIR\" той посочи, че губещи от това са уаязвимите групи, които не могат да бъдат подпомагани от социалните предприятия. Социалистът също така призна, че политиците дължат много на хората с увреждания.  БСП ще подкрепи законопроектите за хората с увреждания, увери Гьоков пред Bulgaria ON AIR. Но от левица искат всичко в социалната сфера да се гледа в един пакет, а не да се гласува отделно, стана ясно от думите му. Според депутата от БСП социалният модел у нас трябва да стане по-справедлив, а не партиите да се \"надцакват\" в обещанията си преди избори. \"Ще подкрепим всичко, което води до подобравяне на състоянието на крайно бедните. Държавата може да разшири кръга на хората, които подпомага\", каза още Георги Гьоков. Той коментира и   с основни хранителни продукти, чиито цени да бъдат следени от държавата. Партията на Красимир Каракачанов иска да се фиксира печалбата на търговци и производители на основните хранителни продукти. \"Радвам се, че ВМРО работят в посока засилване ролята на държавата\", посочи Гьоков и поясни, че след дебат по темата от БСП може да да подкрепят предложението. Гьоков вярва, че БСП ще осветли сделката за \"ЧЕЗ-България\". \"Тази сделка според 2/3 от българския народ не е нормална. Няма как като опозиция да не вървим в тази посока\", каза той.", "date": "2018.09.26", "title": "Работещ закон за социалната и солидарна икономика, искат от БСП"}
{"url": "https://www.bgonair.bg/denqt-on-air/2018-09-26/spetsialisti-da-prepodavat-vav-visshite-uchilishta-zakasneli-sme-tryabva-da-navaksame", "text": "\r\n Депутатите приеха на първо четене промени в Закона за висшето образование, които позволяват изявени специалисти от практиката да провеждат лекции от общия хорариум в университетите. Преценката кой да бъде поканен ще се прави от съответния факултетен съвет. Идеята на измененията е работодателите да се насърчават да изготвят и да внасят предложения за обновяване на учебните планове и програми. Депутатът от ГЕРБ Галя Захариева заяви в студиото на  , че сме закъснели вече прекалено много с тази мярка и трябва да се намери най-бързият механизъм да се осъществи този важен контакт между бизнеса и образованието. \"Ще дадем възможност на изявени специалисти от практиката да влизат и да преподават определен процент от часовете. И в магистърските, и в бакалавърските програми\", обясни Захариева пред  . Народният представител допълни още, че тези законови промени се правят по предложение на представители от университетите и почти цялата академична общност стои зад тях.  Галя Захариева беше категорична, че след приемането на поправките на второ четене и когато започнат да се прилагат, това ще е мотивация за много студенти да завършат висшето образование, което са започнали. \"Това е проблемът - че има разлика какво учат децата и къде успяват после да се реализират. Една голяма част от децата ни не се дипломират и не завършват своето висше образование, защото губят мотивацията във времето на следването\", подчерта още Захариева в  . Народният представител от ГЕРБ е уверена, че промените ще са от голяма полза и че всички са готови за тях, а именно бизнесът и образователната система. По думите ѝ практиката за наемането на специалисти от бизнеса и преподаватели, които не са хабилитирани в учебните заведения, се изпълнява от години в страни като Великобритания, Швеция, Норвегия и други.", "date": "2018.09.26", "title": "Специалисти да преподават във ВУЗ-ове: Закъснели сме - трябва да наваксаме"}
{"url": "https://www.bgonair.bg/bulgaria/2018-09-26/doplashtame-2-mlrd-leva-godishno-za-zdravni-uslugi", "text": "\r\n България е една от страните с най-високо доплащане извън системата на здравното осигуряване. Това показва проучване на агенция \"Алфа Рисърч\", направено по поръчка на Министерството на здравеопазването.  Готвените промени в сектор \"Здравеопазване\" внесоха смут както сред пациенти, така и сред застрахователи. Доплащаме 2 милиарда лева годишно за здравни услуги. Това означава, че 30% от разходите ни са преки плащания за здраве.  Едва 6% от хората са готови да внасят повече от настоящата си здравна осигуровка. Огромно остава недоверието, че вдигането на осигуровките ще реши въпроса с доплащането. Българинът предпочита да има средства и да доплаща, вместо да дава допълнително за осигуровка.  В същото време едва 35% от хората знаят върху каква сума се осигуряват. Едва една пета от хората знаят каква сума внасят под формата на здравни осигуровки. И все пак пациентите настояват за повече и качествено лечение.", "date": "2018.09.26", "title": "Доплащаме 2 млрд. лева годишно за здравни услуги!"}
{"url": "https://www.bgonair.bg/denqt-on-air/2018-09-26/glas-ot-vmro-sotsialnata-koshnitsa-shte-oblekchi-balgarite", "text": "\r\n Заради очакваното поскъпване на хляба с 15% от ВМРО искат да се фиксира печалбата на търговци и производители на основните хранителни продукти. Експертите на политическата формация предлагат да бъде изготвена социална кошница с основни хранителни продукти, чиито цени да бъдат следени от държавата. Тя трябва да включва храни от първа необходимост като хляб, кисело мляко, прясно мляко, краве сирене, краве масло, кашкавал, пилешко и свинско месо, 10 бр. яйца, брашно и олио от български производители. \"Ние не искаме да регулираме цените. Това е забранено от Европейския съюз и не е приемливо за пазарната икономика. Предложението ни е да бъдат поставени максимални прагове на надценки\", коментира в студиото на   депутатът от ВМРО Александър Сабанов. Той подчерта, че търговците правят около 30% печалба, докато производителите - едва 2 до 5%, а би било редно търговецът да печели пет пъти повече от производителя. \"Както токът, газта и водата са от огромно значение за българските граждани, така и хранителните продукти от първа необходимост са важни. Не би било редно обаче министърът на земеделието да иска от търговците да намаляват цените, защото те едва ли биха му обърнали внимание. Причината е, че просто няма механизми, с които да ги застави. И именно заради това ние предлагаме да бъде въведен механизъм, по който да се осъществява контрол на надценките на определени продукти\", каза още народният представител пред  От ВМРО смятат, че ценообразуването трябва да се контролира от Комисията за защита на потребителите. До средата на 2006 г. в сила беше старият Закон за защита на потребителите и за правилата за търговия, в който разпоредбите на  чл. 59 ал. 3 даваха възможност на Министерския съвет по изключение да определя задължителни правила за образуване и прилагане на цените на някои стоки и услуги. В сега действащия ЗЗП обаче тази точка не фигурира.", "date": "2018.09.26", "title": "Глас от ВМРО: Социалната кошница ще облекчи българите"}
{"url": "https://www.bgonair.bg/world/2018-09-26/do-1000-evro-globa-za-turisti-kradyashti-kamani-ot-gratski-plazh", "text": "В Гърция започнаха кампания, целяща да опази един от известните плажове на остров Скиатос.  Причината е, че много от туристите, посещаващи плажа Лалария, си взимат за спомен от характерните гладки и обли камъчета. Това обаче застрашава облика на мястото, където са снимани и сцени от мюзикъла \"Мама Миа\".  Затова активисти слагат табели с призива \"Направете си снимка, но не взимайте камъче!\"  И поставят кутии на местното летище, в които туристите да връщат взетите от плажа \"сувенири\". Полицията обсъжда и потенциално налагане на глоба от 400 до 1000 евро.", "date": "2018.09.26", "title": "До 1000 евро глоба за туристи, крадящи камъни от гръцки плаж"}
{"url": "https://www.bgonair.bg/sutreshen-blok/2018-09-26/shte-go-bade-li-predlozhenieto-na-vmro-za-vavezhdaneto-na-sotsialnata-koshnitsa", "text": "\r\n Експерти на ВМРО предлагат  да бъде изготвена социална кошница с основни хранителни продукти, за която да се постави лимит при печалбата на производители и търговци, съобщи във Facebook лидерът на партията и вицепремиер Красимир Каракачанов.  Това е мотивирано от възникналия дебат около цените на хляба и \"спекулациите, които определени политически сили лансират сред обществото, че през зимния период крайните цени и на други основни продукти ще поскъпнат значително“. \"Поскъпването на природния газ определено ще удари потребителите. Издръжката на живот ще се вдигне с около 10 лв. Ако искаме да избегнем повече подобни поскъпвания, трябва да говорим за промяна на договора с \"Газпром\". Това са дългосрочни преговори, но все пак трябва да се започнат някога\", коментира в \"България сутрин\" финансистът Георги Вулджев. Според него предложението на ВМРО предизвикват развитие на сивия сектор. \"Това предложение за социална кошница ще засегне много малките и средни магазини. Те разчитат на печалбата от хляба. Големите вериги могат и да се съгласят. Ще се търсят други канали, по които печалбата да се избива\", обясни още финансистът. По думите на Любослав Костов от КНСБ изпълнителната власт е единственият способ, който може да контролира цената на газа. \"Тук въпросът е какво ще направи държавата, за да ограничи скока на цената на природния газ. Не знам защо държавната администрация не предприема действия\", попита Костов. Той допълни още пред Bulgaria ON AIR, че предложението за социална кошница е добро, но проблемът е как ще заработи предложението.", "date": "2018.09.26", "title": "Ще го бъде ли предложението на ВМРО за въвеждането на социалната кошница?"}
{"url": "https://www.bgonair.bg/economy/2018-09-26/kevr-prirodniyat-gaz-vodata-i-parnoto-poskapvat-tokat-ne", "text": "\r\n Енергийният регулатор обсъжда поскъпването на парното и топлата вода от 1-ви октомври. Увеличението се налага заради скока на природния газ с близо 14%. Поскъпването на газа ще доведе до поскъпване на парното и топлата вода средно с 3 и 23% в различните региони на страната. Днес на обществено обсъждане беше скокът на цените. От своя страна обаче омбудсманът Мая Манолова попита защо като газът скача, другите цени също тръгват нагоре, но когато цената на природния газ пада, другите цени се запазват. Председателят на КЕВР Иван Иванов уточни, че именно топлинното дружество е направило инвестиция за 60 млн. за поддръжка на цялата система и тези пари трябва да бъдат оправдани, като се платят от потребителите. От \"Топлофикация\" съобщиха, че 8% поскъпване е малко за тях и скокът на цената парното трябва да е по-голям. Окончателното решение колко ще бъде поскъпването ще бъде взето на 1-ви октомври. Цената на електроенергията остава същата.    ", "date": "2018.09.26", "title": "КЕВР: Природният газ, водата и парното поскъпват, токът - не"}
{"url": "https://www.bgonair.bg/bulgaria/2018-09-26/borisov-za-sreshtata-s-tramp-prosto-protokol-v-beliya-dom", "text": "Премиерът Борисов в Белия дом. За срещата си със семейство Тръмп той сам се похвали в личния си Facebook профил.  Под снимката с президента на Съединениете щати Доналд Тръмп и съпругата му Мелания, Борисов е написал коментар, за който използва и емотикони - усмихнати човечета.  \"Чистосърдечно давам възможност за нови изяви по повод тази снимка\", пише премиерът. И допълва - \"Иначе, просто протокол в Белия дом!\".  Думите на Борисов вероятно са в отговор на коментарите след появата на кадри, в които той се ръкува с Тръмп по време на 73-та сесия на ООН в Ню Йорк.", "date": "2018.09.26", "title": "Борисов за срещата с Тръмп: Просто протокол в Белия дом!"}
{"url": "https://www.bgonair.bg/world/2018-09-26/tramp-napadna-iran-v-rechta-si-pred-obshtoto-sabranie-na-oon", "text": "\r\n Доналд Тръмп обвини лидерите на Иран в разпространяване на \"хаос, смърт и унищожение\" в Близкия изток. Това стана по време на речта му пред Общото събрание на ООН.  След като миналата година „враг номер едно“ на американския президент беше Северна Корея, 12 месеца по-късно фокусът му е насочен към Техеран. Пред лидерите на над 130 държави Тръмп за пореден път отхвърли идеологията на глобализма и похвали Полша за това, че защитава суверенитета си. Той заяви, че мигрантската криза може да бъде решена само ако всяка страна спазва собствения му принцип – да възвърне величието си, поставяйки себе си на първо място.  Речта на Тръмп ще се запомни със самохвалството му за постигнатото от него като президент. Без да изневерява на стила си, американският държавен глава дори предизвика смях в залата. ", "date": "2018.09.26", "title": "Тръмп нападна Иран в речта си пред Общото събрание на ООН"}
{"url": "https://www.bgonair.bg/world/2018-09-26/190-poleta-na-rayaner-otmeneni-zaradi-stachkuvashti-sluzhiteli", "text": "Ирландският нискотарифен авиопревозвач \"Райънеър\" отмени 190 полета  в петък заради стачки на кабинния персонал в редица европейски страни. Очаква се към протестните действия да се присъединят служители на авиопревозвача в Испания, Белгия, Холандия, Португалия, Италия и Германия. \r\nТова са поредните стачки на персонала на \"Райънеър\". Те настояват за по-добри условия на труд и по-добро заплащане.", "date": "2018.09.26", "title": "190 полета на \"Райънеър\" отменени заради стачкуващи служители"}
{"url": "https://www.bgonair.bg/world/2018-09-26/iranskiyat-prezident-popari-s-rechta-si-tramp-i-sasht", "text": "\r\n Силна и запомняща се беше речта на иранския президент Хасан Рохани по време на Общото събрание на ООН. Той не пропусна да отговори на нападките на американския си колега Доналд Тръмп и акцентира, че политиката на Съединените щати е авторитарна. Рохани подчерта, че подходът на Вашингтон към Техеран е обречен на неуспех.", "date": "2018.09.26", "title": "Иранският президент попари с речта си Тръмп и САЩ"}
{"url": "https://www.bgonair.bg/world/2018-09-26/shveytsariya-otkaza-grazhdanstvo-na-abramovich-smyatat-go-za-zaplaha", "text": "Швейцария отказа жителство на руския милиардер Роман Абрамович. Причината - властите смятат, че той представлява заплаха за обществената сигурност и риск за репутацията на страната.  Според полицията молбата за жителство на Абрамович е отказана заради подозрения, че може да участва в пране на пари или да има връзка с престъпни организации.  Самият Абрамович отрича обвиненията. Собственикът на футболния отбор \"Челси\" подаде молба за швейцарско жителство през юли 2016 година с надеждата прочутият ски курорт Вербие да се превърне в официалния му дом.  Преди време британските власти също не продължиха визата на Роман Абрамович.", "date": "2018.09.26", "title": "Швейцария отказа гражданство на Абрамович - смятат го за заплаха"}
{"url": "https://www.bgonair.bg/bulgaria/2018-09-26/protest-na-balgari-shte-se-provede-pred-ek-v-bryuksel", "text": "Българи, живеещи в страната и в чужбина, ще се съберат днес следобед на протест пред Европейската комисия в Брюксел. Демонстрацията е предвидена за 15 часа българско време, като досега участие са потвърдили малко над 160 души.  Те настояват за смяна на системата на управление, електронно дистанционно гласуване на избори и референдуми, пряк избор от народа с възможност за отзоваване на всички длъжности в държавата, пряко гласуване за разпределение на местни и национални бюджети, европейски фондове и проекти.", "date": "2018.09.26", "title": "Протест на българи ще се проведе пред ЕК в Брюксел"}
{"url": "https://www.bgonair.bg/world/2018-09-26/zaradi-pozhar-bedstveno-polozhenie-v-toskana-letishteto-v-piza-zatvori", "text": "Регионът Тоскана обяви бедствено положение заради продължаващия горски пожар. Летището в Пиза затвори, а стотици полети бяха отменени.  Огънят пламна в понеделник вечерта, поради което властите смятат, че той е бил подпален умишлено. Прокуратурата вече започна разследване.  Няма жертви, но трима души са леко пострадали заради вдишан дим. Близо 500 души, сред които и доброволци, се борят с пожара.  Унищожени са 600 хектара горски площи, маслинови дръвчета и лозя, както и няколко къщи и коли.", "date": "2018.09.26", "title": "Заради пожар: Бедствено положение в Тоскана, летището в Пиза затвори"}
{"url": "https://www.bgonair.bg/bulgaria/2018-09-26/zaporiraha-imushtestvoto-na-traycho-traykov-sled-24-mln-lv-nesaotvetstvie", "text": "\r\n Запорирано е имуществото на бившия енергиен министър и настоящ общински съветник в София Трайчо Трайков.  Комисията за противодействие на корупцията е установила несъответствие между доходите и имуществото на Трайков в размер на 2 милиона и 400 хиляди лева.  До петък Трайков трябва да докаже произхода на средствата, а след това ще има две седмици, за да предяви възражения. Ако не направи това, комисията ще пристъпи към отнемане на запорираното имущество. Проверката е започнала в началото на 2017 г., заради обвинението срещу него за продажбата на държавен дял на ЕВН.", "date": "2018.09.26", "title": "Запорираха имуществото на Трайчо Трайков след 2,4 млн. лв. несъответствие"}
{"url": "https://www.bgonair.bg/bulgaria/2018-09-26/golyam-gorski-pozhar-izbuhna-snoshti-kray-blagoevgrad", "text": "\r\n Голям горски пожар избухна късно снощи в благоевградското село Дренково. Пламъците са обхванали над 400 декара иглолистна гора.  Огънят е тръгнал от сухи треви, а заради силния вятър бързо се е разпространил. Близо пет часа, пожарникари са се борили със стихията. Към тях са се включили и доброволци.  Дежурни екипи остават на място през цялата нощ. Гасенето ще продължи и днес, като към борбата ще се включат и военнослужещи. Очаква се огънят да бъде напълно овладян до края на деня.  \r\n ", "date": "2018.09.26", "title": "Голям горски пожар  избухна снощи край Благоевград"}
{"url": "https://www.bgonair.bg/bulgaria/2018-09-26/mlad-mazh-zagina-v-burgas-opital-da-se-spasi-ot-pozhar", "text": "\r\n Млад мъж загина в Бургас при опит да се спаси от пожар в жилищна кооперация в центъра на града. Той е скочил от втория етаж и е починал на място, удряйки главата си в плочките във вътрешния двор. 73-годишният физик Атанас е предизвикал пожара докато работел в избата. Гъст, черен дим обхваща цялата кооперация. Изплашен от задушливият дим 33-годишният IT специалист от турски произход скача от втория етаж в задния двор на кооперацията. От полицията коментират, че става дума за нещастен инцидент. Младият мъж не е преценил реално опасността.", "date": "2018.09.26", "title": "Млад мъж загина в Бургас - опитал да се спаси от пожар"}
{"url": "https://www.bgonair.bg/world/2018-09-26/silniyat-vyatar-zamrazi-feribotite-v-gartsiya", "text": "Фериботите в Гърция отново спряха, този път заради силния вятър. Очаква се поривите от над 100 километра в час да продължат и утре.  Поради тази причина целият трафик между островите и континенталната част на Гърция е замразен.  Като предпазна мярка са затворени и училищата на островите Андрос, Миконос и Тинос.", "date": "2018.09.26", "title": "Силният вятър \"замрази\" фериботите в Гърция"}
{"url": "https://www.bgonair.bg/world/2018-09-26/tramp-se-razvihri-obvini-kitay-v-namesa-v-amerikanskite-izbori", "text": "\r\n Доналд Тръмп обвини Китай, че се опитва да се намеси в предстоящите междинни избори в Съединените щати. Според него Пекин не иска Републиканската партия да спечели парламентарния вот заради собствената му твърда позиция относно търговията.  Американският президент не предостави доказателства за твърдението си. През последните месеци Вашингтон въведе наказателни мита срещу китайски стоки за стотици милиарди долари с аргумента, че Пекин краде интелектуална собственост и подбива цените на пазара.  Китай отхвърли обвиненията на Тръмп за намеса в американските избори като \"неоправдани\". Размяната на реплики се състоя по време на заседанието на Съвета за сигурност на ООН в Ню Йорк. То беше свикано именно от американския държавен глава с цел засилване на натиска срещу Иран.", "date": "2018.09.26", "title": "Тръмп се развихри, обвини Китай в намеса в американските избори"}
{"url": "https://www.bgonair.bg/world/2018-09-26/erdogan-e-siguren-che-turtsiya-shte-preodolee-ikonomicheskite-zatrudneniya", "text": "\r\n В интервю за агенция \"Ройтерс\" турският президент  Реджеп Ердоган  заяви, че преговаря с Русия за това как да бъде приложено постигнатото по-рано споразумение за демилитаризираната зона в Сирия. Той каза още, че мирът в страната е невъзможен, ако Башар Асад остане на власт.  Ердоган коментира и икономическата криза в родината си. По думите му настоящите проблеми се преувеличават и Турция скоро ще превъзмогне тези предизвикателства. Турският президент даде интервюто в САЩ, където по-рано предизвика доста вълнения в социалните мрежи, след като напусна залата на Общото събрание на ООН по време на речта на американския му колега Доналд Тръмп.  Репортер, к ойто следи форума в Ню Йорк за близък до турското правителство всекидневник, сподели в социалните мрежи, че Ердоган не е напуснал залата заради Тръмп, а защото е трябвало да се подготви за собствената си реч, която следваше тази на американския президент.", "date": "2018.09.26", "title": "Ердоган е сигурен, че Турция ще преодолее икономическите затруднения"}
{"url": "https://www.bgonair.bg/bulgaria/2018-09-26/kpkonpi-razsledva-deputatite-za-imushtestveni-izmami", "text": "\r\n Комисията за противодействие на корупцията и за отнемане на незаконно придобитото имущество има сигнали и проверява депутати от всички парламентарни групи. Притесняват ли се народните представители и имат ли подозрения кои са проверяваните им колеги? Засега не се знае конкретно кои са депутатите, които комисията проверява. Репортерът на Bulgaria ON AIR Мария Папазова предаде, че определено настъпило оживление в колуарите. Но никой не признава, че го проверяват.  Не са установени нередности в декларациите на депутата от ДПС Делян Пеевски. Всяка негова декларация е проверена внимателно.  Междувременно БСП са подали сигнал срещу премиера Борисов, тъй като той играл на футболен мач с тениска с лого на компания. Проверката нищо не е установила.", "date": "2018.09.26", "title": "КПКОНПИ разследва депутатите за имуществени измами!"}
{"url": "https://www.bgonair.bg/bulgaria/2018-09-26/otlozhiha-operatsiyata-po-izdirvaneto-na-potanalite-ribari-kray-nos-emine", "text": "\r\n Отложиха операцията по издирването на потъналите рибари край нос Емине заради бурното море. В момента вълнението е 4 бала и е опасно за водолазите, които днес трябваше да продължат с издирването. Във водата не може да бъде спуснат и спасителният катер.  Ураганният вятър обърна рибарска лодка с трима рибари на 24 септември вечерта между нос Емине и Елените. Оцелял е единствено Димитър Пешев, а в неизвестност са Петър Траянов и Васил Лечев. Рибарите казват, че издирването ще може да продължи утре , или чак вдругиден.", "date": "2018.09.26", "title": "Отложиха операцията по издирването на потъналите рибари край нос Емине"}
{"url": "https://www.bgonair.bg/bulgaria/2018-09-26/pozharat-v-tets-sliven-e-ovladyan", "text": "Пожарът в ТЕЦ \"Сливен\" е овладян. Гасенето на тлеещите огнища е затруднено от силните ветрове в района и продължава и днес.  Властите предупреждават, че опасността все още не е преминала. Според полицията пожарът е предизвикан от искри, паднали върху складираните бали сено и не е умишлен палеж.", "date": "2018.09.26", "title": "Пожарът в ТЕЦ \"Сливен\" е овладян"}
{"url": "https://www.bgonair.bg/bulgaria/2018-09-26/kamion-s-toaletna-hartiya-se-zapali-na-trakiya-i-blokira-dvizhenieto", "text": "Голям пожар блокира движението по магистрала \"Тракия\". Камион натоварен с тоалетна хартия се запали на пътя при разклона за Пловдив и Карлово. По информация на полицията автомобилът бил спрял в аварийната лента и в него се е блъснало друго превозно средство. И двете са се запалили и са изгорели напълно, има един пострадал, но все още няма информация за състоянието му. Четири пожарни автомобила участваха в гасенето на пламъците. Според очевидци камионът е изгорял като факла заради леснозапалимия материал. На мястото се образува 3-километрова колона от автомобили. По цялото пътно платно има разпиляна тоалетна хартия. Към този момент няма информация кой е собственикът на изгорелия камион, какво количество тоалетна хартия е изгоряло и за къде е била насочена стоката.", "date": "2018.09.26", "title": "Камион с тоалетна хартия се запали на \"Тракия\" и блокира движението"}
{"url": "https://www.bgonair.bg/bulgaria/2018-09-26/rekord-v-sofiya-izmeriha-nay-niskata-temperatura-ot-140-godini-nasam", "text": "Застудяването в последните два дни в страната днес се отчете и с рекорди. В София измерената рано тази сутрин температура беше 1,2 градуса - стойност, най-ниска за тази дата, откакто се правят измервания или за повече от 140 години.  Предишният рекорд беше 1,5 градуса и е поставен през далечната 1906 година. Най-студено пък в цялата страна днес закономерно беше на връх Мусала с цели минус 11 градуса.  Ниски стойности за страната ще бъдат отчетени и утре и в петък сутринта. Добрата новина е, че през деня ще се затопля и в петък максималните температури ще доближават 20 градуса.", "date": "2018.09.26", "title": "Рекорд: В София измериха най-ниската температура от 140 години насам"}
{"url": "https://www.bgonair.bg/bulgaria/2018-09-26/kamion-pregazi-zhena-v-stolichniya-kv-orlandovtsi", "text": "\r\n Тежък инцидент в столицата. Камион прегази жена в кв. \"Орландовци\". Загинала е на място. Сигналът е бил подаден в 12:35 ч. Самосвалът е бил спрял на светофар. В този момент обаче възрастната жена е тръгнала да пресича улицата. Когато шофьорът потеглил, вероятно заради височината на превозното средство, не я е видял и е минал буквално през нея.  Мъжът, управлявал камиона, дори не е разбрал какво се е случило докато не е бил догонен на метри от мястото на инцидента от други шофьори, станали свидетели на трагедията. Той е задържан и към момента се води разследване.", "date": "2018.09.26", "title": "Камион прегази жена в столичния кв. \"Орландовци\""}
