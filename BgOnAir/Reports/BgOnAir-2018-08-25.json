{"url": "https://www.bgonair.bg/world/2018-08-25/bivsha-turska-deputatka-moli-za-ubezhishte-v-gartsiya", "text": "Бивш депутат от турския парламент подаде молба за убежище в Гърция, където избяга по-рано тази седмица. Лейла Бирлик е член на прокюрдската Демократична партия на народите.  Тя е била арестувана от гръцката полиция, след като влязла нелегално в граничния град Орестиада. По-късно е била освободена, докато не бъде разгледана молбата ѝ за политическо убежище.  В Турция Бирлик беше осъдена на 19 месеца затвор за обида на президента, а друг съд ѝ забрани да напуска страната заради предполагаеми връзки с кюрдските сепаратисти.", "date": "2018.08.25", "title": "Бивша турска депутатка моли за убежище в Гърция"}
{"url": "https://www.bgonair.bg/world/2018-08-25/arestuvaha-balgarin-v-sarbiya-shofiral-s-235-kmch", "text": "Българин е бил задържан от сръбските власти, след като шофирал с 235 километра в час!  Той се движел по магистралата между Белград и Нови Сад, където ограничението е стандартно – 130 километра в час.  Нашенецът е предаден на прокурор и е глобен с 1100 евро.", "date": "2018.08.25", "title": "Арестуваха българин в Сърбия, шофирал с 235 км/ч"}
{"url": "https://www.bgonair.bg/reportazhi/2018-08-25/irlandiya-poludya-pokray-vizitata-na-papa-frantsisk", "text": "\r\n Дългоочакваната двудневна визита на папа Франциск в Ирландия започна днес. Това е първото посещение на Светия отец в католическата страна от 40 години насам.  А докато Ирландия се подготвяше усилено, погледите на всички бяха привлечени от причудливите сувенири, залели пазара през последните седмици. Тениски, шалове, шапки и ключодържатели – всички те с лика на папа Франциск.  Мнозина очакват посещението с нетърпение. Очаква се над 500 хиляди да посетят неговата меса в неделя.  Посещението на папа Франциск обаче беше помрачено от мащабен скандал, а Католическата църква се оказа в най-голямата си криза от 15 години насам. Причината – в Съединените щати над 300 свещеници бяха изобличени в сексуално посегателство над малолетни, в продължили цели 70 години случаи. ", "date": "2018.08.25", "title": "Ирландия полудя покрай визитата на папа Франциск"}
{"url": "https://www.bgonair.bg/bulgaria/2018-08-25/sobstvenikat-na-firmata-prevozvach-lichno-shofiral-avtobusa-ubiets", "text": "Собственикът на фирмата-превозвач, чийто автобус катастрофира фатално край Своге, лично е управлявал превозното средство. Григор Григоров е настанен в болница. При инцидента загинаха 15 души, а други 27 бяха ранени. Фирмата е регистрирана в Божурище, финансово стабилна е и от години извършва превози в региона. Това потвърди и кметът на Божурище Георги Димов пред Bulgaria ON AIR.  \"Григор всички го познаваме, той е един от нас. Човек с дългогодишен професионален опит. Имаме договорни отношения с тази фирма - превозва децата от детските градини и децата от 1 до 4 клас от нашето училище. По непотвърдена информация няма загинали хора от Божурище\", коментира Георги Димов. Той отбеляза, че от фирмата-превозвач няма как да разполагат с нови автобуси, но според него превозните средства са технически годни. Димов все още не е успял да разговаря със собственика на фирмата, тъй като телефонът му е изключен. Община Божурище има 24-часова готовност да приема сигнали и да помогне на пострадалите и техните близки. ", "date": "2018.08.25", "title": "Собственикът на фирмата-превозвач лично шофирал автобуса-убиец"}
{"url": "https://www.bgonair.bg/world/2018-08-25/tramp-oryaza-s-200-mln-dolara-pomoshtite-za-palestina", "text": "Американският президент Доналд Тръмп спря помощи на стойност 200 милиона долара за жителите на палестинските територии. Това не е първата подобна стъпка, предприета от Вашингтон срещу Рамала.  По-рано Съединените щати спряха други 65 милиона долара, предназначени за хуманитарната агенция на ООН за Палестина. От встъпването на Тръмп в длъжност отношенията между Вашингтон и Рамала се влошават.  През декември миналата година Съединените щати признаха Ерусалим за столица на Израел. Тогава палестинците прекратиха контактите си с Вашингтон и обявиха, че страната повече не може да бъде посредник в решаването на израело-палестинския конфликт.", "date": "2018.08.25", "title": "Тръмп оряза с 200 млн. долара помощите за Палестина"}
{"url": "https://www.bgonair.bg/bulgaria/2018-08-25/nay-malko-13-dushi-zaginaha-v-uzhasna-katastrofa-s-avtobus-kray-svoge", "text": "\r\n Автобус с пътници катастофира тежко на около 2 км от Своге, а при инцидента загинаха най-малко 15 души! 13 души са загинали на място, а двама на път за болниците. 27 души са пострадали. Загиналите са от пенсионерския клуб от Световрачене и Божурище, те са се прибирали от екскурзия. Голяма част от жертвите са от Световрачене, потвърди кметицата на общината Светла Николова. Президентът Румен Радев, както и правителството, изказаха съболезнования на близките на загиналите. Премиерът Бойко Борисов обяви понеделник за ден на национален траур.  В \"Пирогов\" са приети общо 7 души, в ИСУЛ е шофьорът на катастрофиралия автобус, във ВМА са приети четирима души, а двама изчакват във филиала на Спешна помощ в Своге. Много от пострадалите са били стабилизирани още на място след инцидента. Автобусът помита 4 коли, преобърща се и пада в дерето под пътя, след което се възпламенява. Местни жители разказаха, че често стават катастрофи на същото място, на което се е случил и днешният фатален инцидент. \"Имаме съдействието на всички болници. Благодарни сме на Враца и на Монтана, които ни осигуриха по 3 линейки. Успяхме да овладеем ситуацията, но трагедията е голяма. Много са загиналите, много са пострадалите\", заяви  говорителят на Центъра за Спешна медицинска помощ  Катя Сунгарска пред Bulgaria ON AIR. Към 17:10 часа е получен сигнал за инцидент с автобус в района между Лесков дол и Своге, на около 2 км преди града, посока от София. По неизяснени засега причини автобусът е излязъл извън пътното платно, преобърнал се е и е паднал на площадка под нивото на пътя. 15 линейки са изпратени от София към мястото на тежката катастрофа близо до Своге. Още няколко линейки са пристигнали на мястото от Враца и близки населени места.  \r\n  ", "date": "2018.08.25", "title": "Най-малко 15 души загинаха в ужасяваща катастрофа с автобус край Своге! (ОБНОВЕНА)"}
{"url": "https://www.bgonair.bg/bulgaria/2018-08-25/4-godishno-e-v-koma-sled-intsident-v-haskovskite-mineralni-bani", "text": "4-годишно дете е в кома след падане в басейн в Хасковските минерални бани.  Детето е оставено без надзор от родителите си, които са туристи от Турция. Момченцето паднало в басейна и започнало да се дави. Първа помощ му оказала случайно намираща се там медицинска сестра. Детето остава с опасност за живота. От хасковската болница са извикали републиканския консултант по педиатрия проф. Иван Иванов.", "date": "2018.08.25", "title": "4-годишно е в кома след инцидент в Хасковските минерални бани"}
{"url": "https://www.bgonair.bg/bulgaria/2018-08-25/premestiha-ivancheva-i-petrova-v-slivenskiya-zatvor", "text": "Арестуваната по дело за подкуп бивша кметица на район \"Младост\" Десислава Иванчева и заместничката ѝ Биляна Петрова са преместени в Сливенския затвор.  Това е станало по нареждане на прокуратурата. Разследването срещу Иванчева и Петрова приключи и в сряда обвинителният акт беше внесен в спецсъда.  Според съдебната практика, когато едно дело влезе в съда, подсъдимите сменят ареста със затвора. Иванчева и Петрова ще са в отделението на жените без присъди.", "date": "2018.08.25", "title": "Преместиха Иванчева и Петрова в Сливенския затвор"}
{"url": "https://www.bgonair.bg/bulgaria/2018-08-25/vloshava-se-sastoyanieto-na-raneniya-pri-aviointsident-v-shumen-bashta", "text": "Състоянието на единия от пострадалите при авиоинцидента в Шумен се влошава, съобщиха за Bulgaria ON AIR от болницата в Шумен.  Късно следобед в сряда 62-годишният Валентин Димитров катастрофира при пилотиране на малък самолет. На борда били той и 27-годишният му син.  Възрастният пилот продължава да е с опасност за живота в интензивното отделение на шуменската болница. Той има тежка гръдна травма и вътрешни кръвоизливи.  Другият пасажер е в стабилно състояние, предстоят му ортопедични операции.", "date": "2018.08.25", "title": "Влошава се състоянието на ранения при авиоинцидент в Шумен баща"}
{"url": "https://www.bgonair.bg/bulgaria/2018-08-25/naprezhenie-sred-zhivotnovadite-i-blokada-na-patishta-v-strandzhaa", "text": "\r\n Отново напрежение и блокади на пътища в Странджа заради ситуацията с чумата по добитъка. Животновъди и техни поддръжници затвориха изхода на Елхово за ГКПП Лесово. Протестиращите поискаха отмяна на заповедта за евтаназия на животни и спешни проверки в БАБХ. Двете съмнителни проби са в стопанството на Ана Петрова в Болярово. Стопанката не допуска два месеца ветеринари за повторни проби от животните ѝ.  Фермери от Шарково, чиито животни бяха евтанизирани, също подкрепиха протеста. Имаше и животновъди, които обаче видяха политически момент в днешното недоволство.  А протестиращите бяха категорични - това няма да е последният им протест.", "date": "2018.08.25", "title": "Напрежение заради чумата, животновъди блокираха пътища в Странджа"}
{"url": "https://www.bgonair.bg/oporni-hora/2018-08-25/ima-opasnost-da-se-srine-i-registara-na-zdravnata-kasa", "text": "\r\n Д-р Стойчо Кацаров: Има опасност да се срине и регистърът на Здравната каса! Но там, за разлика от Търговския регистър, няма бекъп вариант. Когато е правен през 2006 година никой не се е сетил да поиска от румънската фирма, която го е правила кода, който възстановява данните, ако регистърът падне. Имам информация, че са го поискали преди известно време, но от фирмата са им казали, че ще го дадат срещу 60 милиона. Разбира се няма кой да им даде тези пари. Представете си какъв хаос ще настъпи в държавата, ако това се случи! ТР ще им се види песен. Ще изчезнат здравните досиета на милиони българи, без да може да се възстанови. Иначе, аз съм видял проекта на новия модел на здравеопазване на Ананиев. Мисля че е добър, но няма да успеят да го приложат. Един от малкото хора в България, които могат да се справят с управлението на НЗОК е д-р Дечев.", "date": "2018.08.25", "title": "Има опасност да се срине и регистърът на Здравната каса, твърди д-р Стойчо Кацаров"}
{"url": "https://www.bgonair.bg/bulgaria/2018-08-25/avtobus-plamna-na-patya-varna-burgas-kray-nesebarr", "text": "Автобус се запали по пътя Варна - Бургас в района на Кошарица. Инцидентът е станал малко след 13 часа.  30-те пътници са успели да напуснат превозното средство невредими. Те са прехвърлени на друг автобус.  Пътят Варна - Бургас е затворен. Организиран е обходен маршрут.", "date": "2018.08.25", "title": "Автобус пламна на пътя Варна - Бургас край Кошарица"}
{"url": "https://www.bgonair.bg/bulgaria/2018-08-25/kazusat-silistar-shte-se-stroi-li-zad-plazha", "text": "\r\n Проект за план за застрояване зад плаж \"Силистар\" разбуни духовете в региона. Тази сутрин там се събраха природозащитници, както и кметът на Царево Георги Лапчев. Лапчев днес даде брифинг и обяви твърдението за застрояване за фалшива новина .Ставало въпрос за осигуряване на достъп на хората до плажа на Силистар, а не за строеж на вилно селище.  От общината в Царево твърдят, че мястото попада в урбанизирана територия и не е в границите на парк Странджа. Кметът на Царево обясни, че се опитва да узакони стар път, който ще даде възможност на летовниците да стигат свободно до плажа. В момента пътят попада в честен терен. Лидерът на ГЕРБ Бойко Борисов се разпореди да се спре решението на местния парламент в Царево, докато не се изяснят недоразуменията по случая. От общината обявиха, че ще организират кръгла маса по темата.", "date": "2018.08.25", "title": "Казусът \"Силистар\": Ще се строи ли зад плажа?"}
{"url": "https://www.bgonair.bg/economy/2018-08-25/mask-reshi-tesla-da-ostane-publichna-kompaniya", "text": "Главният изпълнителен директор на Tesla Inc. Илон Мъск заяви късно в петък, че се отказва от идеята да свали компанията от борсата след възражения на акционерите - 17 дни след като шокира света на бизнеса с туит, съобщавайки намеренията си да преследва идеята. В публикация на уебсайта на компанията Мъск заяви, че е информирал Борда на директорите на Tesla в четвъртък, че вярва, че по-добрият път е Tesla да остане публична. Директорите на Tesla издадоха в същото време изявление, в което се казва, че напълно подкрепят Илон да продължава да води компанията напред, предава Wall Street Journal. Мъск пояснява, че е взел решение концернът да остане публично дружество, след като се консултирал и с малки, и с големи акционери.  Предприемачът казва, че е провел редица срещи със сегашните големи и малки инвеститори в Tesla, както и проучвания, в това число и с помощта на Silver Lake, Goldman Sachs и Morgan Stanley (наети за консултанти), като на тяхна база е направил извода, че настроенията са, че компанията е по-добре да остане публична. Четете още по темата в", "date": "2018.08.25", "title": "Мъск реши Tesla да остане публична компания"}
{"url": "https://www.bgonair.bg/bulgaria/2018-08-25/i-dnes-shte-bade-slanchevo-i-goreshto", "text": "Днес ще преобладава слънчево време с временни увеличения на облачността. След обяд над западните планински райони ще превали и прегърми. Ще духа слаб до умерен южен вятър и температурите слабо ще се повишат. Максималните ще са между 30 и 35 градуса, за София - около 30 градуса, сочи прогнозата за времето на НИМХ при БАН. В планините ще е предимно слънчево. След обяд над масивните от Западна България ще се развива купеста и купесто-дъждовна облачност и на отделни места ще превали и прегърми. Ще духа слаб до умерен вятър от запад-югозапад. Максималната температура на височина 1200 метра ще е около 24 градуса, на 2000 метра - около 17 градуса. По Черноморието ще е предимно слънчево. Ще духа слаб до умерен предимно източен вятър. Максималните температури ще са 28-30 градуса. Температурата на морската вода ще е около 27 градуса. Вълнението на морето ще е 2-3 бала. В неделя ще бъде предимно слънчево. По-късно през деня над западните и планинските райони от страната ще има временни увеличения на облачността и на места там ще има краткотрайни валежи и гръмотевици. Възможни са локални интензивни явления. В Източна България ще се усили югоизточният вятър. Максималните температури ще са между 31 и 36 градуса. В понеделник в Западна България температурите ще се понижат, ще бъде с превалявания, докато на изток през по-голямата част от деня ще остане все още горещо и предимно слънчево. По-късно през деня и на отделни места в Източна България ще се развие купесто-дъждовна облачност и ще има краткотрайни интензивни валежи и гръмотевични бури.", "date": "2018.08.25", "title": "И днес ще бъде слънчево и горещо"}
{"url": "https://www.bgonair.bg/bulgaria/2018-08-25/zam-shefat-na-narodniya-teatar-e-v-bolnitsa-sled-tezhka-katastrofa", "text": "Тежка катастрофа в София тази сутрин. Шофьор е изгубил контрол над колата и се е ударил в стълб на моста Чавдар.  Става въпрос за водещия на спортния тотализатор по БНТ и зам.-директор на Народния театър Цветан Николов.  Според полицията той е бил с 2, 9 промила алкохол в кръвта. Николов е пострадал и е настанен в болница.", "date": "2018.08.25", "title": "Зам.-шефът на Народния театър е в болница след тежка катастрофа"}
{"url": "https://www.bgonair.bg/bulgaria/2018-08-25/universiteti-i-spetsialnosti-mnogo-studenti-malko", "text": "Средно по 100 свободни места са останали в българските висши учебни заведения. Такава е бройката студенти, която трябва да намерят от Техническия университет в София, Тракийския в Стара Загора, ЮЗУ \"Неофит Рилски\" в Благоевград, както и в Техническия университет във Варна, за да стартират годината със запълнени курсовете. В други родни университети обаче търсят по-голям брой кандидати – в Русе те са 250, а в Пловдив 130, докато трети като Лесотехническия в София се надяват на още 50 студенти, пише Монитор\". В Техническия университет – София свободните стотина местата са разпределени между професионалните направления: \"Енергетика\"; \"Електротехника, електроника и автоматика\", \"Общо инженерство\" и \"Машиностроене\". В Стара Загора основната част от останалите незаети места са в аграрните специалности: зооинженерство, рибовъдство и аквакултури, екология и опазване на природната среда, агрономство. ЮЗУ \"Неофит Рилски\" – Благоевград запълват липсите предимно в редовната форма на обучение- в специалност \"Право\" има 10-12 незапълнени места, в български и китайски език има 3-4 места, математика - 5 места, 6 в специалност \"акушерство\". В Техническия във Варна бройките са разпределени в специалностите \"Електротехника\", \"Електроника\", \"Топлотехника\" и \"Експлоатация на флота и пристанищата\".", "date": "2018.08.25", "title": "Университети и специалности - много, студенти - малко!"}
{"url": "https://www.bgonair.bg/bulgaria/2018-08-25/dobrichlii-na-protest-blokirat-patya-za-silistra", "text": "Жители на Добрич днес и утре ще блокират пътя за Силистра в района на квартал \"Рилци\". Причината - излизат на протест срещу местното ВиК дружество.  От 9 август по високите етажи в целия квартал водоподаването е нарушено, а жалбите и подписките на гражданите до този момент са останали без отговор.  Протестът им е предвиден да се проведе от 14 до 16 часа.", "date": "2018.08.25", "title": "Добричлии на протест, блокират пътя за Силистра"}
{"url": "https://www.bgonair.bg/science/2018-08-25/subaru-po-primera-na-toyota-i-nissan-otkazva-se-poetapno-ot-dizelaa", "text": "Автомобилите с дизелови двигатели все още се радват на стабилно търсене в Европа и по света, но новите екологични норми WLTP карат някои производители постепенно за се откажат от модели с по-тежко гориво. Поредният такъв е Subaru, който прекрати продажбите на дизелови версии на два свои модела във Великобритания. Явно 2,0-литровият дизелов агрегат, поставян на моделите Forester и Outback, не е успял да покрият изискванията, които влизат в сила от 1 септември. Затова Subaru спира продажбите на версиите с този мотор, като на първо време тази мярка ще засегне само пазара на Острова. Местният представител на японската компания вече обяви, че Subaru Forester ще се предлага единствено с бензинови двигатели с обем 2,0 литра – атмосферен и с турбо. За модела Outback е достъпен само 2,5-литров атмосферен агрегат. По-рано други два японски производителя – Toyota и Nissan, също обявиха, че започват постепенно отказване от предлагането на дизелови двигатели в Европа. Въвеждането на новите екологични стандарти на свой ред се отрази и на редица европейския производители, които бяха принудени да спрат различни модификации на свои модели, тъй като те не покриват изискванията. Четете още подобни новини в ", "date": "2018.08.25", "title": "Subaru по стъпките на Toyota и Nissan, отказва се поетапно от дизела"}
{"url": "https://www.bgonair.bg/oporni-hora/2018-08-25/akad-stefan-vodenicharov-imat-pravo-nimh-da-se-sardyat-na-ban", "text": "\r\n Акад. Стефан Воденичаров: Имат право НИМХ да се сърдят на БАН! В основата на спора им са парите. Наистина не са правилно финансирани. Има проблем в управлението на БАН. За да се реши проблемът, трябва да се промени член пети. Там е разковничето. Недофинансирането за наука в България е огромен проблем! Това че има много незапълнени места в СУ не ме учудва. И тази тенденция ще продължава, ако не се промени стратегията за висшето образование. От години наред се гледа само и единствено в количеството, в бройката на студентите. Това се прави заради парите на брой студент. Така страда качеството.", "date": "2018.08.25", "title": "Акад. Стефан Воденичаров: Имат право от НИМХ да се сърдят на БАН!"}
{"url": "https://www.bgonair.bg/bulgaria/2018-08-25/zatvoriha-letishteto-v-balchik-razsledvat-tragichniya-intsident", "text": "\r\n Летище \"Балчик\" е затворено заради разбилия се там снощи двуместен самолет. При инцидента загина пилотът на летателната машина. Ултралекият самолет излита от летище \"Лесново\" вчера в 17:45 ч. Полетът му до Варна трае малко повече от час, като преди 19 ч. той е пренасочен към летище \"Балчик\". При опит да се приземи самолетът се удря в пистата, след което се обръща и възпламенява. При тези обстоятелства загива 52-годишният собственик и пилот на малокалибрения самолет. Това е 52-годишният варненски бизнесмен Севдалин Вълнаров. Той е развивал своя бизнес в железопътния транспорт. Притежавал е разрешително за летене от година и половина, имал е много малък летателен стаж. Според рзследващите най-вероятната причина за катастрофата е внезапен смут в поведението на самия пилот. От авиационния център в Долна Баня, където се е обучавал загиналият пилот, отказаха коментар пред камерата ни. Оттам заявиха, че все още се води разследване, а инструкторът на питола вече не работи в Центъра. На летището днес пристигна окръжният прокурор на Добрич Пламен Николов. В разследването на инцидента се включиха от Националната следствена служба. На място е и Христо Христов - директор на специализираното звено за разследване авиокатастрофи.  Пред камерите ни той обясни защо се е стигнало до инцидента и отбеляза, че спецификациите на летище \"Балчик\" са такива, че там винаги има вятър.  Това е втори случай с катастрофирал ултралек самолет само в рамките на седмица. Разследването продължава, а екип на Bulgaria ON AIR остава на летището в Балчик. \r\n  ", "date": "2018.08.25", "title": "Затвориха летището в Балчик, разследват трагичния инцидент"}
