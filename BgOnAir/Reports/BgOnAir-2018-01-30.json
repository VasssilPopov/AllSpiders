{"url": "https://www.bgonair.bg/economy/2018-01-30/dnes-zapochva-traditsionnata-sreshta-na-pravitelstvoto-i-biznesa", "text": "Снимка: Олег Попов (Bulgaria ON AIR) 12-ата годишна среща на бизнеса с правителството започва днес в София. Във форума по традиция ще участват премиерът Бойко Борисов, финансовият министър Владислав Горанов и управителят на Българската народна банка Димитър Радев. Те ще се срещнат със собствениците на най-големите компании у нас. Сред темите, които ще бъдат обсъдени са предизвикателствата пред пазара на труда и демографската криза в България.  \n  ", "date": "2018.01.30", "title": "Днес започва традиционната среща на правителството и бизнеса"}
{"url": "https://www.bgonair.bg/world/2018-01-30/puchdemon-premier-na-kataluniya-otlozhiha-glasuvaneto", "text": "Председателят на каталунския парламент отложи насроченото за днес гласуване на кандидатурата на Карлес Пучдемон за регионален премиер.  Роже Торен обеща това да стане, след като гарантира имунитета на Пучдемон, който в момента е в изгнание в Брюксел и го грози арест, ако се върне в Испания.  А по закон Пучдемон не може да встъпи в длъжност като регионален лидер, ако не се яви лично в парламента, за да положи клетва.", "date": "2018.01.30", "title": "Пучдемон премиер на Каталуния? Отложиха гласуването"}
{"url": "https://www.bgonair.bg/bulgaria/2018-01-30/tsarkovnata-komisiya-zavezhda-isk-sreshtu-protestirasht-vav-vidin", "text": "\r\n Напрежението около избора на нов видински митрополит се покачва. В неделя недоволни граждани протестираха със съмнения, че изборът на новия владика е предрешен. Църковната комисия завежда иск срещу един от протестиращите. Конкретната причина е, че с действията си богословът Владимир Велков уронил престижа на църквата. Ако църковната комисия спечели делото, сумата ще бъде дадена за благотворителност. Временният наместник на видинската епархия - врачанският митрополит Григорий, определи протестите като оказване на натиск и погазване на каноните, предаде репортерът на Bulgaria ON AIR Калин Иванов.", "date": "2018.01.30", "title": "Расте напрежението около избора на нов видински митрополит"}
{"url": "https://www.bgonair.bg/bulgaria/2018-01-30/prokuraturata-pogva-i-bdzh-proveryavat-signali-za-zloupotrebi", "text": "Прокуратурата започва проверки в БДЖ заради сигнали за злоупотреби.  Ще се проверяват твърденията, че в дружеството се извършва некачествен ремонт на локомотивите и се сключват неизгодни договори с външни изпълнители. Ще се разследва и изплащането на заплати на хора, назначени формално в системата на железниците.", "date": "2018.01.30", "title": "Прокуратурата погва и БДЖ – проверяват сигнали за злоупотреби"}
{"url": "https://www.bgonair.bg/bulgaria/2018-01-30/izvodite-sled-sreshtata-biznes-vlast-ikonomikata-ni-s-rast-i-stabilna", "text": "\r\n По време на 12-ата среща между българското правителство и бизнеса у нас бяха обсъдени няколко акцента, като основният беше поставен върху образованието и изтичането на мозъци от нашата страна. Оказа се, че има тенденция през последните 5 години все повече млади хора да се завръщат в България. Дали обаче го правят, защото не са се реализирали в чужбина, не се знае.  От макроикономическа гледна точка на срещата между властта и бизнеса беше отбелязано, че българската икономика отбелязва ръст и стабилност. Все още обаче има голяма пропаст между нуждите на бизнеса и предлаганото ниво и качество на висшето образование в България. 70% от учениците, които завършват средното си образование в най-добрите гимназии у нас, не кандидатстват в български университети.  \n Премиерът Бойко Борисов подчерта, че 17 хиляди деца са върнати в клас. По думите му, ако това не се е случило, тези 17 хиляди \"гърла' след това са щели да тежат на социалната система или да заминат в чужбина. Управителят на БНБ Димитър Радев пък отбеляза, че българската икономика бележи ръст за трета поредна година и изрази увереност, че тази тенденция ще се запази и през настоящата година. Бойко Борисов обърна внимание още, че трябва да се работи по темата за важността на Балканите в Европейския съюз и важността на отношенията с Турция. Българският премиер дори отбеляза, че в швейцарския курорт Давос на всеки хълм има по 10 лифта, а у нас се протестира срещу изграждането на 1. В изказването си той обяви още, че се работи и за трети мост над река Дунав, който да свързва България и Румъния. Снимка: Олег Попов (Bulgaria ON AIR)  ", "date": "2018.01.30", "title": "Изводите след срещата бизнес - власт: Икономиката ни с ръст и стабилна"}
{"url": "https://www.bgonair.bg/economy/2018-01-30/nap-napomnya-bezrabotnite-dalzhat-po-2040-lv-na-mesets-za-zdravni-vnoski", "text": "От 1 януари 2018 г. хората, които сами внасят задължителните си здравни вноски и не са регистрирани като самоосигуряващи се по смисъла на Кодекса за социално осигуряване, дължат месечно по 20,40 лева. Такива са трайно безработни, които не получават обезщетение за безработица и не се осигуряват от държавата, напомнят от Националната агенция за приходите. Със Закона за бюджета на Държавното обществено осигуряване за 2018 г. от 1 януари 2018 г. е определен нов размер на минималния осигурителен доход - 510 лв. Според Закона за здравното осигуряване, неосигурените на друго основание се осигуряват върху доход, не по-малък от половината от минималния месечен размер на осигурителния доход за самоосигуряващите се.  Тоест за тях здравноосигурителната вноска се изчислява в размер на 8 на сто върху 255 лв, се уточнява в съобщението. От НАП напомнят също, че всички, за които възниква задължение сами да внасят здравноосигурителните си вноски, подават в НАП декларация Образец 7. Тя се подава в офиса на агенцията по постоянен адрес, в срок до 25-о число на месеца, следващ месеца, за който е възникнало задължението за внасяне на здравноосигурителните вноски. Тоест, ако от 1 януари 2018 г. трябва сами да внасяте здравноосигурителни вноски, то следва да подадете декларация Образец 7 до 26 февруари. Санкцията за неподаване на тази декларация е от 500 до 1000 лева. Здравноосигурителните права на гражданите, които се осигуряват за своя сметка, се прекъсват, ако не са внесени повече от три дължими месечни вноски за период от 36 месеца. Периодът се брои до началото на месеца, предхождащ месеца, в който лицето потърси медицинска помощ, платена от Националната здравноосигурителна каса. Снимка: Олег Попов (Bulgaria ON AIR)", "date": "2018.01.30", "title": "НАП напомня: Безработните дължат по 20,40 лв на месец за здравни вноски"}
{"url": "https://www.bgonair.bg/bulgaria/2018-01-30/tsvetan-vasilev-poluchi-prizovka-i-obvinitelen-akt-po-deloto-ktb", "text": "Цветан Василев е получил призовката и обвинителния акт по делото \"КТБ\". Документите, наброяващи около 11 хил. страници, са му били предадени в Белград.  Това на практика означава, че банкерът вече е редовно призован и мегапроцесът може да започне. Според юристи обаче, от Белград трябва да дойде официално потвърждение за изпълнената съдебна поръчка, за да има доказателство, че основният обвиняем се е запознал с материалите.  Кога документът ще пристигне в София и ще бъде прикрепен към делото, не може да се прогнозира. А и след това Цветан Василев ще бъде съден задочно, тъй като процедурата по екстрадицията му от Сърбия у нас не е приключила.", "date": "2018.01.30", "title": "Цветан Василев получи призовка и обвинителен акт по делото \"КТБ\""}
{"url": "https://www.bgonair.bg/economy/2018-01-30/masloto-s-28-po-visoka-tsena-ot-srednata-za-poslednite-5-godini", "text": "При цените на някои млечни продукти в Европейския съюз - сухо мляко и масло , се наблюдава тенденция към намаление. Въпреки това цената на маслото е с 28% по-висока от средната за последните 5 г., съобщава в бюлетина си Центърът за икономически изследвания в селското стопанство (CAPA) към Института по аграрна икономика. Сравнена с цените в други региони към 21 януари 2017 г., цената на обезмасленото сухо мляко в Океания е над европейската, но цените за другите продуктови групи са по-ниски. Според Млечната обсерватория изкупеното мляко в ЕС се увеличава с по-бързи темпове от прогнозите и ръстът надвишава 1,5% за периода януари-ноември 2017 г. спрямо същия период на 2016 г. В обем увеличението е 2 млн. т. Количествата нарастват както при големи производители като Германия и Франция, така и при по-малки – Ирландия, Румъния и Белгия.  Преобладаваща част от експертите очакват през 2018 г. изкупните цени на кравето мляко в световен мащаб да бъдат под натиск и да паднат с 1-2% в сравнение с 2017 г. Повече по темата четете в ", "date": "2018.01.30", "title": "Маслото с 28% по-висока цена от средната за последните 5 години"}
{"url": "https://www.bgonair.bg/bulgaria/2018-01-30/rumaniya-e-napat-da-dostigne-evropeyskite-standarti-za-pravosadie", "text": "Мониторингът за Румъния да отпадне преди този за България. Това се предвижда в проучване, изготвено по поръчка на Комисията по бюджетен контрол в Европейския парламент.  В документа е отбелязано, че северната ни съседка е напът да достигне европейските стандарти по отношение на правосъдието и върховенството на закона, но на нас ни предстои много работа, тъй като имаме слаб напредък в областта на корупцията.  \"Дългите периоди без стабилни правителства в България и честите промени в управлението в Румъния са проблем\", отбелязват експертите.  Препоръчват още механизмът за сътрудничество и проверка отвъд Дунава да не бъде заменен от такъв, управляван от самите румънски органи. А до есента на 2019 година мониторингът да отпадне изцяло.", "date": "2018.01.30", "title": "Румъния е напът да достигне европейските стандарти за правосъдие"}
{"url": "https://www.bgonair.bg/bulgaria/2018-01-30/4-godini-i-3-mesetsa-zatvor-za-biyacha-na-lekari-v-burgasmed", "text": "\r\n Бургаските магистрати наложиха присъда от четири години и три месеца на 23-годишния Кирил Нойков от София, който нападна двама бургаски лекари и охранител в болница \"Бургасмед\". Присъдата ще бъде изтърпявана при първоначален строг режим. Нойков трябва да заплати и разноските по делото, които са 1200 лева. Младият мъж успя да сключи споразумение с прокуратурата, с което призна за още пет извършени от него престъпления.  През месец май миналата година Нойков беше приет в болницата, след като му прилошало по време на запой с приятели в Созопол. Поставен на болничното легло, Кирил се изправил, започнал да преобръща и троши всичко, което види и да се заканва да убие двамата дежурни лекари.  Ударил ги с юмруци, а в опита си да напусне лечебното заведение, пребил и охранителя. Днес в съда Кирил заяви, че съжалява за постъпката си и използва медиите за да се извини.", "date": "2018.01.30", "title": "4 години и 3 месеца затвор за бияча на лекари в \"Бургасмед\""}
{"url": "https://www.bgonair.bg/bulgaria/2018-01-30/spetsaktsiya-na-mvr-v-tsyalata-strana", "text": "\r\n Специализирана операция на МВР се провежда в цялата страна. В полицейските управления са отведени хора, смятани за близки до криминални структури у нас.  40 представители на престъпния контингент са на разпит в МВР. Предполага се, че причина за това е отвличането на Адриан Златков, който през септември прекара няколко дни в плен. Вече 12 часа Златко Баретата е в сградата на ГДБОП, предаде репортер на Bulgaria ON AIR. В 6 часа тази сутрин с полицейска кола той е изведен от дома си и е докаран в ГДБОП за да дава обяснения. На този етап не е ясно по каква тема.  ", "date": "2018.01.30", "title": "Спецакция на МВР в цялата страна, разпитват Златко Баретата"}
{"url": "https://www.bgonair.bg/denqt-on-air/2018-01-30/popovete-ni-nosyat-naprezhenie-strah-i-omraza-nastoya-rezhisyor", "text": "\r\n Режисьорът Стилиян Иванов засне с дрон отвътре и отвън българската Желязна църква \"Свети Стефан\" в Истанбул. Когато нещо е толкова красиво и направено с толкова любов, е много лесно да бъде заснето, сподели той и отбеляза, че е приел поканата за заснемането от генералното консулство на България в турския град като предизвикателство.  \"Желязната църква е събирателен образ на българщината. Хората, които си правеха снимки в храма, бяха в пъти повече от тези, които палеха свещи. Светата обител носи спокойствие, а поповете - напрежение. Духовниците говорят за омраза и с омраза. Като че ли са забравили Бог\", подчерта той в студиото на \"Денят ON AIR\". Пред Bulgaria ON AIR артистът отбеляза, че християнските ценности не са патент на църквата, а на цялото човечество, тъй като сърцето е мястото където живее Бог.  \"Образованието далеч превъзхожда религията. Това, което се случва в Истанбул, си заслужава адмирациите. Българчетата там ходят на българско училище, за да се научат да говорят правилен български и да продължат традициите на нашия народ\", посочи гостът.  За финал на разговора Иванов повтори недвусмислено, че поповете ни казват големи приказки, но в действията си стоят на страната на омразата и страха. Нещата у нас са много объркани, щом лидер на левицата цитира Светия Синод, а преди това беше \"опиум за народа\", обобщи режисьорът.", "date": "2018.01.30", "title": "Поповете ни носят напрежение, страх и омраза, настоя режисьор"}
{"url": "https://www.bgonair.bg/denqt-on-air/2018-01-30/kakvo-da-ochakvame-ot-godishnata-ravnosmetka-na-tramp-pred-kongresa", "text": "\r\n Предстои годишното обръщение на Доналд Тръмп пред двете камари на Конгреса в САЩ. Това ще бъде неговото истинско обръщение към американския народ, смята преводачът и журналист Огнян Дъскарев, който следи в дейтали политическите процеси в САЩ. Пред   той посочи, че Тръмп ще се похвали с икономическия растеж на страната и създадените 1,7 млн. работни места, след като той е поел властта. Доверието на потребителите вече е много високо, отбеляза Дъскарев. \" \", обясни гостът  . Огнян Дъскарев обяви, че съществува паметна записка, която показва, че ФБР на Oбама е подслушвало хора от предизборния щаб на Тръмп. Американският президент може сам да реши дали да я разсекрети или не. Планът на Тръмп е да узакони 1,7 млн. незаконни имигранти, включително 700 хил. \"мечтатели\", които са дошли в САЩ като деца и са останали там като незаконни. В замяна той ще поиска 25 млрд. долара, за да построи стената с Мексико и да внесе тежки ограничения в законната имиграция. Ще поиска да премахне лотарията за \"Зелена карта\", стана ясно още от думите на журналиста. \" \", посочи Дъскарев и добави, че планът на американския президент възлиза на 1 трилион долара. Журналистът очаква през следващата година Тръмп да прокара и своите планове за имиграцията и социалните помощи, както и да премахне здравния закон на Обама.  \"Тръмп разбира, че социалните помощи са един бич\", посочи Огнян Дъскарев.  ", "date": "2018.01.30", "title": "Какво да очакваме от годишната равносметка на Тръмп пред Конгреса?"}
{"url": "https://www.bgonair.bg/denqt-on-air/2018-01-30/ot-abv-reshenieto-na-ms-za-lifta-v-bansko-da-se-prerazgleda", "text": "\r\n Решението на правителството от декември за построяването на втори кабинков лифт в Банско изкара хиляди хора на протест. Едните демонстранти се обявиха твърдо против строежа с претекст, че Национален парк \"Пирин\" ще бъде застроен. Другите пък настояха, че вторият лифт би спасил Банско от обезлюдяване и би подобрил туризма.  \"От АБВ споделяме притесненията и тревогите на протестиращите срещу решението на правителството. Зимният туризъм трябва да се развива, но това трябва да се случва законосъобразно. Искаме преразглеждане на решението на Министерския съвет и да се гарантира, че няма да има застрояване на вековни гори\", посочи доц. Христо Михайлов от ПП АБВ.  По негови думи концесионерът на зоната в парк \"Пирин\" не празнувал след решението на правителството, което е подозрително. Това сочи, че втората кабинка не решава проблемите на концесионера, а на самия град, отбеляза той в студиото на \"Денят ON AIR\".  \"Зимният туризъм не бива да се ограничава само до Банско и Боровец. Северната част на Стара планина плаче за инвестиции. Плаче и Сапарева Баня, и Витоша. Трябва да развием туризма, но за това е нужна тройна енергия от Министерството на туризма. Ролята му е да събере общините, кметовете им, да обърне лице към бизнеса, да създаде инфраструктура и да остави инвеститорите да си свършат работата\", подчерта политикът пред Bulgaria ON AIR.", "date": "2018.01.30", "title": "АБВ иска преразглеждане на решението на МС за втори лифт в Банско"}
{"url": "https://www.bgonair.bg/world/2018-01-30/novoto-rumansko-pravitelstvo-s-ministri-s-tamno-minalo", "text": "Новото правителство на Румъния положи клетва пред президента Клаус Йоханис, след като парламентът одобри с голямо мнозинство състава и програмата му. Смяната на властта идва на фона на поредни протести срещу готвената реформа в правосъдната система и едва ли ще успокои \"гласа на улицата\". Нововъведеният пост на вицепремиер за стратегическите партньорства заема Ана Бирчел - отдавна известна със зашеметяващо богатство, но и с много грешки в миналото. Например подкуп от 5 хил. евро и видеоклип с нецензурно съдържание. Не по-малко скандален е вицепремиерът и министър на регионалното развитие Пол Станеску. Той има досие в Националната дирекция за борба с корупцията. Присвоявал е средства, за да финансира футболен отбор.  ", "date": "2018.01.30", "title": "Ново румънско правителство, а вътре - министри с \"тъмно минало\""}
{"url": "https://www.bgonair.bg/world/2018-01-30/folksvagen-se-razkaya-za-testovete-varhu-hora-i-maymuni", "text": "Първи мерки в отговор на скандала с тестовете на германските автомобилни производители върху хора и маймуни.  \"Фолксваген\" отстрани временно от длъжност своя директор за връзки с обществеността. По-рано Томас Стег призна, че е знаел за провежданите опити. Той заяви, че съжалява и че тези тестове никога не е трябвало да се случват.  Скандалът избухна този уикенд с разкрития, че няколко германски производители са поръчали опити в желанието си да докажат, че дизелът е безвреден.  При тях маймуни и хора е трябвало да вдишат отработени газове. От \"Фолксваген\" се заканиха с последствия за всички замесени.  Компанията вече води вътрешно разследване, а нейният главен изпълнителен директор Матиас Мюлер определи тестовете като \"неетични и отблъскващи\".  ", "date": "2018.01.30", "title": "\"Фолксваген\" се разкая за тестовете върху хора и маймуни"}
{"url": "https://www.bgonair.bg/world/2018-01-30/barselona-v-ochakvane-shte-se-zavarne-li-puchdemon-za-da-stane-premier", "text": "Ще се завърне ли Карлес Пучдемон в Барселона, за да присъства на първото заседание на регионалния парламент? Това е въпросът, който мнозина си задават само часове преди депутатите в Каталуния да се съберат, за да гласуват кандидатурата на бившия си лидер за премиерския пост. По закон Пучдемон, който е и единствен кандидат за поста, не може да встъпи в длъжност като регионален лидер, ако не се яви лично в парламента, за да положи клетва.  Решението беше потвърдено от Испанския конституционен съд. Ако Пучдемон, който живее в Брюксел от октомври, се върне в Каталуния обаче вероятно ще бъде арестуван. Той е издирван в Испания по обвинения в противодържавна дейност и бунт заради движението за независимост, което оглави.", "date": "2018.01.30", "title": "Барселона в очакване: Ще се завърне ли Пучдемон, за да стане премиер?"}
{"url": "https://www.bgonair.bg/world/2018-01-30/nevizhdana-dosega-kartina-na-pikaso-otiva-na-targ-za-50-mln", "text": "\r\n Картина на Пикасо, която никога не е била предлагана за продажба, отива на търг в края на февруари. Цената, за която се очаква да бъде продадена творбата, е 50 милиона долара. \"Златната муза“ е рисувана през 1937 – годината, в която Пабло Пикасо създава и своята монументална монохромна \"Герника“. В този период сърцето на твореца е разкъсвано и от любовта му към две жени – Мари-Терез и Дора Маар, което се отразява и на стила му на рисуване. \"Златната муза“ никога не е била излагана публично или предлагана на търг. След смъртта на художника през 1973 г. творбата попада от неговото имение направо в частна колекция, която сега продава произведението.  Още по темата вижте във видеото. ", "date": "2018.01.30", "title": "Невиждана досега картина на Пикасо отива на търг за $50 млн."}
{"url": "https://www.bgonair.bg/reportazhi/2018-01-30/pravitelstvoto-na-sasht-publikuva-dalgoochakvaniya-spisak-putin", "text": "\r\n Финансовото министерство на САЩ публикува дългоочаквания \"Списък Путин\". В него фигурират имената на 210 руски политици и олигарси. Това са руснаци, за които се смята, че са натрупали богатство или са получили власт заради връзките си с президента Владимир Путин. Именно поради тази причина неофициално  носи името на руския държавен глава. Списъкът е съставен след приемането от Конгреса на САЩ през миналата година на закон, чиято цел беше Москва да бъде наказана за предполагаемата ѝ намеса в президентските избори през ноември 2016 г. Правителството на Тръмп имаше краен срок до понеделник да го публикува. След излизането на списъка на бял свят обаче дойде и изненадващо съобщение от страна на Белия дом, че американската администрация засега няма да наказва никого от Русия. Според експерти, ако все пак бъдат задействани някакви санкции на базата на списъка, засегнатите руснаци няма да могат да пътуват зад граница или да имат достъп до банковите си сметки в чужбина. Не е изключено и да стане нежелателно за чуждестранни политици, банки и официални лица да контактуват с тях.", "date": "2018.01.30", "title": "Правителството на САЩ публикува дългоочаквания \"Списък Путин\""}
{"url": "https://www.bgonair.bg/lyubopitno/2018-01-30/pokanite-za-rechta-na-tramp-pred-kongresa-sa-s-pravopisni-greshkis", "text": "Американският президент Доналд Тръмп не се слави с много добър правопис в социалните мрежи. Оказва се обаче, че допуска грешки и когато изпраща покани за първата си реч за състоянието на Съюза като държавен глава пред Конгреса. Редица законодатели от Капитолия публикуваха в Twitter снимка на поканата, на която е допусната фрапираща правописна грешка. Оказа се, че думата \"съюз\" и изписана неправилно. Все още не е ясно дали поканите ще бъдат изтеглени и подменени, като се има предвид, че до събитието има само няколко часа.", "date": "2018.01.30", "title": "Поканите за речта на Тръмп пред Конгреса са с правописни грешки"}
{"url": "https://www.bgonair.bg/bulgaria/2018-01-30/posledno-preduprezhdenie-ot-ek-za-mrasniya-vazduh-u-nas", "text": "\r\n Европейската комисия отправи последно предупреждение към страните членки, заради мръсния въздух. До понеделник държавите, които не спазват нормите, трябва да предложат мерки за справяне с проблема.  Иначе отиват на съд в Люксембург. Комисията повече няма да чака, заяви еврокомисарят по околната среда. Брюксел вече води дела срещу 16 държави, включително и България. Утре въпросът ще бъде обсъден от всички еврокомисари. \"Призовавам всички страни-членки да се заемат с този животозастрашаващ проблем незабавно. Страните-членки имат отговорности – в случая са длъжни да действат. Напомних на министрите както техните отговорности, така и легалните последствия\", заяви еврокомисарят по околната среда Кармену Вела. ", "date": "2018.01.30", "title": "Последно предупреждение от ЕК за мръсния въздух у нас"}
{"url": "https://www.bgonair.bg/bulgaria/2018-01-30/stolichani-protestiraha-sreshtu-ratifitsiraneto-na-istanbulskata-konventsiya", "text": "\r\n Пореден протест в центъра на София. За втори път десетки се обявиха против приемането на Истанбулската конвенция.  Според тях имало достатъчно закони, които защитават от домашно насилие, а документът противоречи на християнския морал.  Протестиращите поискаха и референдум по казуса. Следващият им протест е обявен за събота.", "date": "2018.01.30", "title": "Нов протест срещу ратифицирането на Истанбулската конвенция"}
{"url": "https://www.bgonair.bg/bulgaria/2018-01-30/sadbata-na-lavchetata-ot-razgrad-reshena-nyama-da-badat-otglezhdani-u-nas", "text": "\r\n Това съобщи председателят на фондация \"Четири лапи\" след среща с премиера. По-рано през деня десетки хора се събраха на протест пред Министерския съвет с искане лъвчетата да бъдат отглеждани хуманно извън пределите на страната ни.  \n Според протестиращите решението на община Разград животните да бъдат преместени в Пазарджик е абсурдно. Причината за негодуването е, че там няма условия за двете лъвчета и те биха били обречени на смърт.  За преговори при протестиращите слезе и министърът на околната среда и водите Нено Димов, но думите му предизвикаха остра реакция и скандирания за оставка. Протестното шествие се премести пред екоминистерството, от където обещаха - до края на деня ще излязат с конкретно решение.", "date": "2018.01.30", "title": "Решиха съдбата на лъвчетата от Разград - няма да бъдат отглеждани у нас!"}
{"url": "https://www.bgonair.bg/bulgaria/2018-01-30/gripna-epidemiya-obyaviha-i-v-ruse-kyustendil-varna-i-sliven", "text": "От днес грипна епидемия е обявена и в областите Русе и Кюстендил, както и в общините Варна и Сливен.  Във Варна и Русе децата няма да ходят на училище до 6 февруари включително.  В Кюстендилско обаче учебните часове продължават, тъй като няма повече от 30% отсъстващи ученици.  В област Хасково се удължава грипната ваканция в общините Хасково, Любимец, Симеоновград, Харманли и Стамболово.  До 2 февруари включително се преустановяват учебните занятия и в община Димитровград, както и в област Бургас. Заради високата заболеваемост над 600 училища в страната затвориха врати.", "date": "2018.01.30", "title": "Грипна епидемия обявиха и в Русе, Кюстендил, Варна и Сливен"}
{"url": "https://www.bgonair.bg/bulgaria/2018-01-30/arestuvaha-sobstvenitsite-na-pitbula-ubiets-v-pazardzhishko", "text": "\r\n Районната прокуратура в Пазарджик повдигна обвинение на чичото на убитото от питбул дете в село Мокрище. 35-годишният Димитър е собственик на кучето.  Обвинението е за недостатъчни грижи и контрол върху животното, вследствие на което е настъпила смъртта на детето. Бащата и лелята на 3-годишното момче излизат от ареста. Кучето не е чипирано, не е ваксинирано или обезпаразитено. Според специалисти животното е било недохранено и това вероятно е предизвикало агресията му. 3-годишният Тошко е бил оставен без надзор и то не за първи път.  Майката работи в Германия, а бащата не бил в къщата на лелята и чичото на детето, където станал инцидентът. Районната прокуратура в Пазарджик започна разследване по случая. Лелята, чичото и бащата на детето са задържани за 24 часа. Ако бъдат признати за виновни за неполагане на грижи за кучето, собствениците му може да получат до 5 години затвор и глоба в размер на до 10 000 лв.  Специализирани екипи установиха, че питбулът е бил гледан в мизерни условия. Хората от махалата обаче твърдят, че вината е на родителите на момчето. След като се събраха пред къщата, където стана трагедията, част от хората в ромската махала на Мокрище нахлуха при майката на убитото дете, за да ѝ търсят сметка.  Въпреки че информацията не е потвърдена, по думите на съседите тя работи като проститутка в Германия, а бащата е неин сводник. Разследването по случая продължава, предаде репортерът на Bulgaria ON AIR Ива Григорова.   ", "date": "2018.01.30", "title": "Арестуваха собствениците на питбула убиец в Пазарджишко"}
{"url": "https://www.bgonair.bg/bulgaria/2018-01-30/bageri-i-politsiya-butat-50-nezakonni-gradi-v-stolipinovo", "text": "Нова акция срещу незаконните сгради започна тази сутрин в най-големия ромски квартал у нас \"Столипиново\". Багери и полиция влязоха в пловдивската махала и започнаха бутане на незаконните постройки. До края на деня ще бъдат бутнати общо 50 незаконни съоръжения. След това ще се пристъпи и към събаряне на къщи, които са изградени незаконно. От районната администрация съобщиха, че имотите, на които има възможност да се издаде статут на търпимост, могат да бъдат узаконени.", "date": "2018.01.30", "title": "Багери и полиция бутат 50 незаконни сгради в \"Столипиново\""}
{"url": "https://www.bgonair.bg/bulgaria/2018-01-30/grazhdani-na-protest-ne-iskat-lavchetata-terez-i-masud-v-pazardzhik", "text": "\r\n \n Граждани се събраха на протест пред Министерския съвет, за да се обявят срещу решението на общинските съветници от Разград двете лъвчета Терез и Масуд да бъдат дадени на Пазарджик, а не в холандски спасителен център. При протестиращите днес отиде и министърът на екологията Нено Димов, който се оказа заклещен от тях и обсипван с въпроси. Той заяви, че към този момент съдбата на Терез и Масуд все още подлежи на обсъждане. Пред камерата на   застана и Явор Гечев от Фондация \"Четири лапи\", който сподели, че се чувства много объркан от думите на екоминистъра. \"На 22 декември той обеща, че лъвчетата няма да отидат в Пазарджик и успокои, че ще съдейства за казуса. Нено Димов има всички \"лостове\" да конфискува тези животни. Към този момент те биват отглеждани неправомерно, Община Разград е неправомерен техен собственик\", категоричен бе Гечев. Активистът допълни още, че днес сутринта Фондацията е разговаряла с премиера Бойко Борисов, който се ангажирал да спази обещанието Терез и Масуд да не заминат в Пазарджик, независимо от позицията на Нено Димов. Протестиращите са категорични също, че няма да позволят животните да заминат в южния град. Настояват отглеждането им да става при хуманни условия и извън границите на България.  \r\n Снимка: Олег Попов, Bulgaria ON AIR     ", "date": "2018.01.30", "title": "Граждани на протест! Не искат лъвчетата Терез и Масуд в Пазарджик"}
{"url": "https://www.bgonair.bg/reportazhi/2018-01-30/na-praga-na-zimnata-olimpiada-bulgaria-on-air-vi-sreshta-s-nay-golyamata-ni-nadezhda-za-medal", "text": "\r\n По-малко от десет дни остават до Зимните Олимпийски игри в Пьонг Чанг. Най-голямата ни надежда за медал несъмнено е Радослав Янков. Най-добрият ни сноубордист завърши на четвърто място в последното състезание за световната купа. Домакин на спусканията беше курорта Банско.  Янков сподели пред  , че е много доволен от това, че неговите успехи и тези на Александра Жекова са запалили много деца по зимните спортове. Той сподели още, че понякога е трудно да се кара пред родна публика. Още за това дали е доволен от представянето си и какви са очакванията на Радослав Янков за предстоящата Олимпиада в Южна Корея, вижте във видеото.", "date": "2018.01.30", "title": "На прага на Зимната олимпиада, Bulgaria ON AIR ви среща с най-голямата ни надежда за медал"}
{"url": "https://www.bgonair.bg/bulgaria/2018-01-30/ks-othvarlyaneto-na-ostavkata-na-dobrev-e-protiv-konstitutsiyata", "text": "\r\n Парламентът е нарушил Конституцията, като е отхвърлил оставката на Делян Добрев, реши Конституционният съд.  Мотивът е, че след като депутатът сам е подал заявление, парламентът не може да откаже да я приеме.  Решението на Конституционния съд е подписано с особено мнение от петима от общо 11 магистрати. В решението си, съдиите изрично са посочили - то не засяга статута на Добрев като народен представител.  Добрев подаде оставка през октомври миналата година заради скандала \"Кумгейт\", но парламентът не я прие.", "date": "2018.01.30", "title": "КС: Отхвърлянето на оставката на Добрев е против Конституцията"}
{"url": "https://www.bgonair.bg/bulgaria/2018-01-30/za-koy-li-pat-vazduhat-v-sofiya-pak-e-opasno-mrasen", "text": "\r\n И днес опасно мръсен въздух в София. Очаква се в рамките на деня стойностите фини прахови частици в атмосферния въздух да прехвърлят допустимите норми. От Столичната община призовават хората да слязат от колите си и да използват градския транспорт.  А домакинствата, които се отопляват на дърва и въглища да използват електрически уреди. От Общината са възложили и извънредно миене на улиците в София.  ", "date": "2018.01.30", "title": "За кой ли път: Въздухът в София и днес е опасно мръсен"}
{"url": "https://www.bgonair.bg/sutreshen-blok/2018-01-30/po-vreme-na-grip-podsilvane-imunnata-sistema-na-detsata-pryasnata-hrana", "text": "\r\n Грипната епидемия се разраства, като предупрежденията са, че през тази седмица тя ще достигне своя пик. На този фон започваме да се питаме каква е причината за слабия имунитет на децата ни и как можем в домашни условия да подсилим имунната им система? В студиото на  отговорите дадоха експертът по хранене Яна Данаилова и завеждащият Детското отделение към СБАЛИПБ ''Проф. Ив. Киров'' доц. д-р Атанас Мангъров. \"Имунитетът се дели на два вида - единият е вроденият, а другият - придобитият. При вторият - когато тялото успее да се справи с един вид бактерия, то вече може да пребори и следващата\", обясни Данаилова пред  Като инструментът за това, посочи тя, е прясната храна - зеленчуците, плодовете. Традиционно, експертът по хранене представи рецепта за детска закуска. С помощта на блендер,  Данаилова приготви заместител на редовния сандвич с колбас, като използва семена, зеленолисни и малко джинджифил. Проф. д-р Мангъров обясни, че храната при децата по време на грип е важна, но от по-голямо значение е то да си стои вкъщи в този период! \"Да изведеш на разходка едно дете с температура навън е все едно сега аз да отида да направя един крос в парка\", даде пример гостът на телевизията. Той подчерта, че подходящият момент за излизане навън е чак, когато температурата изчезне напълно. Междувременно стана ясно, че от днес грипна епидемия е обявена в още две области - Русе и Кюстендил. Очаква се там да бъдат преустановени и учебните занятия.", "date": "2018.01.30", "title": "По време на грип: Подсилване имунната система на децата? Прясната храна!"}
{"url": "https://www.bgonair.bg/sutreshen-blok/2018-01-30/bogdana-petrova-prevarna-shushana-v-nezhna-balada", "text": "\r\n Певицата Богдана Петрова представи нестандартен кавър на хита \"Шушана\" в интернет.  \"Отвсякъде чувах как тази песен е поредната \"грозна чалга\", но аз усещах, че нещо красиво може да се случи с нея - затова го направих\", разказа в  Петрова. След като превръща нашумялата \"Шушана\" в нежна балада, Богдана започва да получава критики от свои колеги за избора си на песен. \"Другите музиканти се притесняват да изпълняват различни от обичайните стилове, в които се изявяват \"да не би хората да кажат нещо\", но мен това не ме интересува\", подчерта певицата. От година и половина насам всяка седмица Богдана Петрова добавя в музикалния си канал по един кавър или фолклорна обработка. Музиката, която я вдъхновява, сподели тя, е тази на Майкъл Джаксън.", "date": "2018.01.30", "title": "Богдана Петрова превърна \"Шушана\" в нежна балада"}
{"url": "https://www.bgonair.bg/sutreshen-blok/2018-01-30/arhitekturen-rezervat-v-predbalkana-e-napat-da-izchezne", "text": "\r\n Цяло село е напът да бъде заличено от картата, тъй като къщите се разрушат. Въпреки окаяното състояние, в което се намира, селото е обявено за Архитектурен резерват, а повечето къщи в него - за паметници на културата. Хората като 80-годишната баба Тодоринка вече са рядкост. Откриваме я в родната ѝ къща, където живее и до днес. Грижи се за няколко кокошки, кози и прибрано от улицата куче. Въпреки че животът ѝ отдавна я е накарал да стъпи здраво на земята, възрастната жена ни посреща усмихната и ни разказва за миналото, когато селото кипяло от живот. За Старо Стефаново се чуло още през 1515 г. Тогава то е споменато за първи път в турските регистри. През 1982 е обявено за архитектурен резерват с местно значение заради автентичния вид, който местните искали да запазят. Днес голяма част от къщите, обявени за паметници на културата, се рушат, а пари за ремонт няма. Нито от страна на държавата, нито от хората, които ги стопанисват. От общината признават, че са наясно със състоянието на всички сгради и в същото време това, което могат да направят не е много, тъй като имотите са частни, а за паметниците на културата общините не носят отговорност. В продължение на няколко седмици   търси Министерството на културата с молба да бъде изпратен събеседник в  , за да стане ясно как хората от с. Стефаново и други архитектурни резервати могат да кандидатсктват по проекти, за да възстановят рушащата се национална памет. От ведомството ни отговориха с писмо, в което се посочва, че старата част на с. Стефаново е обявена за архитектурен паметник с разпореждане на бюрото на Министерския съвет от 1982 година. Собствениците, концесионерите и ползвателите на недвижими културни ценности са длъжни да полагат необходимите грижи за тяхното опазване\". Министерството на културата ежегодно предоставя целева финансова подкрепа за извършването на консервационно реставрационни дейности за недвижими културни ценности по Програма №1. А отпускането на безлихвени заеми за собствениците на имоти, паметници на културата и за извършването на ремонтни дейности към този момент е на етап обсъждане.", "date": "2018.01.30", "title": "Архитектурен резерват в Предбалкана е напът да изчезне"}
{"url": "https://www.bgonair.bg/sutreshen-blok/2018-01-30/gerb-i-bsp-podkrepyat-izuchavaneto-na-komunizma-tryabva-da-znaem-koy-kakvo-e-pravil", "text": "\r\n ГЕРБ и БСП на едно мнение - социализмът в България - 1944 г - 1989 г. - трябва да се изучава в училище! \"Страната ни е с непредсказуемо минало и изучаването на комунизма документално ще покаже на хората какви са били реалните факти. Много хора не искат да си спомнят онези времена, но трябва да знаем какво се е случвало, кой какво е правил\", категоричен бе в   бившият депутат от ГЕРБ Антон Тодоров. Страхил Ангелов бе на същото мнение. \"Кой е казал, че комунизмът не трябва да присъства в учебниците? Същественият дебат е как точно и от кого да бъде представена тази част от историята ни\", отсече гостът на телевизията. Политикът продължи още как иска неговите две деца да знаят какво е Народен съд. \"Но нека не учат, че той е измислен от шайка престъпници, този съд има своята предистория\", категоричен бе Ангелов и подчерта: \"Народният съд е създаден по настояване на съюзното командване на хората, седнали на масата на преговорите от страната на победителите!\" Антон Тодоров настоя, че представянето на онези 45 години от новата ни история трябва да бъде на базата на документите. Двамата гости на   се върнаха назад в миналото и изброиха факти от този период, като припомниха и \"Желязната завеса\", когато България \"пада в черен мрак\", банкрутирала е 3 пъти. Словесен анализ показа, че част от водещите теми на политици и медии през януари започват с една и съща буква - \"К\". Във външнополитически план това са кохезия, конкурентоспособност и консенсус, а във вътрешната политика - корупция, конвенция и комунизъм,  с предложение той да се изучава в училище. ", "date": "2018.01.30", "title": "ГЕРБ и БСП \"за\" изучаването на комунизма: Трябва да знаем кой какво е правил!"}
{"url": "https://www.bgonair.bg/sutreshen-blok/2018-01-30/krum-savov-nay-vazhnoto-za-grigor-dimitrov-sega-e-da-se-opravi", "text": "\r\n Най-важната цел за Григор Димитров и неговия щаб в този момент е той да се оправи и излекува, защото му предстоият изключително важни турнири и защитаване на точки. Това е мнението на спортния журналист Крум Савов. Според него участието на Григор Димитров на турнира Sofia Open е под сериозен въпрос. \"Това, че дойде без треньора си, дойде толкова много по-рано, всички тези неща навеждат на мисълта, че по-скоро нагласата му е да не участва', коментира Савов в студиото на  . Той подчерта още, че всъщност турнирът в София е бил направен за самия Григор Димитров и ще бъде неприятно, ако любимецът на българската публика пропусне две от трите издания до този момент. Според Асен Григоров е нормално да имаме очаквания към Григор Димитров, а дори и без световния номер 4, на надпреварата в зала \"Арена Армеец\" в София ще има много качествени играчи. \"Жил Мюлер примерно ще дойде. Той победи Надал в уникален 6-часов мач на Уимбълдън\", каза Григоров пред  . Журналистът обясни, че е нормално Григор Димитров да бъде натоварван с много очаквания, но пък няма как и той да спечели всеки турнир. Гостите увериха също, че федерацията ни по тенис работи много усърдно за да подготви турнира Sofia Open, а според Крум Савов на надпреварата почитателите на тениса ще могат да видят много качествена игра. Въпреки всичко обаче Савов вярва, че Григор Димитров ще вземе участие в турнира.", "date": "2018.01.30", "title": "Крум Савов: Най-важното за Григор Димитров сега е да се оправи"}
{"url": "https://www.bgonair.bg/sutreshen-blok/2018-01-30/treti-pol-gey-brakove-debatite-za-ili-protiv-istanbulskata-konventsiya-prodalzhavat", "text": "\r\n Дебатът за Истанбулската конвенция изместиха фокуса на събитията в България през последните няколко седмици. Противниците ѝ вече предвещаха края на семейството, мъжкия пол, християнството и дори човечеството. И предупредиха за нашествие на третия пол, за нова мигрантска вълна, този път от транссексуални и интерсексуални. Както и епидемия от искащи да сменят пола си деца. След като управляващите отложиха ратификацията на докумнта, разделил общественото мнение, миналата седмица премиерът Борисов обяви, че страната ни ще приеме т.нар. \"Истанбулска конвенция\" с резерви. На този фон пък стана ясно, че анкети, инициирани от фондация \"Джендър образование, изследвания и технологии\" вече са достигнали до учениците. \"Това не е никаква изненада, защото натискът на едно \"наднационално гей лоби\" да получи достъп до подрастващите деца датира в България от поне 2005 година насам\", посочи в студиото на  бившият депутат от \"Атака\" Магдалена Ташева. По думите ѝ още оттогава, със свои \"агенти за влияние\" в Министерството на образованието и други ведомства, се стигнало до това държавата ни да приема национален план за равнопоставеност между мъжете и жените, в който интегрална част била винаги борбата или преодоляването на стереотипи, основани на пола. \"Въпросната анкетна карта на фондация \"Джендър образование, изследвания и технологии\" всъщност представлява един конкурс, свързан с насилието в училище. На практика обаче тя изобщо не е достигнала до учениците, защото се попълва само от учители\", отсече пред    музикалният мениджър Виктор Лилов. \"В нея се говори за равнопоставеност между учениците по етнически произход, пол и различни други признаци. Става въпрос за стереотипи, свързани с поведението на хората и се акцентира върху ненасилието\", допълни още той. Според Виктор Лилов ратифицирането на Истанбулската конвенция няма как да легализира гей браковете в България, тъй като законът не позволява това. \"В страната ни домашното насилие над жени е станало ежедневие. А това, че някой има различно възприятие за половата си идентичност от общоприетото, не означава, че не е човек и няма право да бъде защитен от закона\" подчерта Лилов.", "date": "2018.01.30", "title": "Трети пол, гей бракове... Дебатите \"за\" или \"против\" Истанбулската конвенция продължават"}
{"url": "https://www.bgonair.bg/sutreshen-blok/2018-01-30/danachnite-proverki-tryabva-da-sa-postoyanni-a-ne-na-8-godini-smyata-zhurnalist", "text": "\r\n Данъчни проверки на притежателите на скъпи автомобили и имоти разпореди прокуратурата. Ще се работи по списък, в който попадат определени луксозни возила, като \"Бентли\" и \"Ролс Ройс\". Журналистът и PR експерт Патриция Кирилова обаче смята, че такива проверки трябва да се правят постоянно, а не на 8 години. \"Преди 8 години снимаха с хеликоптер \"Белия дом\" в София, аз не видях да има последствия освен, че две седмици цяла България говореше на тази тема. И пак изкараха всички хора, които могат да си позволят по-висок стандарт, че са най-големите престъпници, че трябва да бъдат приравнени, както по времето на комунизма\", коментира Кирилова в студиото на  . Тя подчерта, че подобни акции не трябва да бъдат и толкова шумни. Според журналистът Борис Ангелов е похвално, че се проверява и той също се надява да има резултати. \"Повечето от автомобилите от този клас, който сега ще бъде проверяван, всъщност са с номера най-вече от Германия, което означава, че няма как да бъдат проверявани\", подчерта той в ефира на  . Според Борис Ангелов има и марки автомобили, които са по-скъпи и не са включени в списъка за проверяване.  ", "date": "2018.01.30", "title": "Данъчните проверки трябва да са постоянни, а не на 8 години, смята журналист"}
