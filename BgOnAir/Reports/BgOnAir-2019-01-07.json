{"url": "https://www.bgonair.bg/economy/2019-01-07/kristalina-georgieva-vremenno-poema-rakovodstvoto-na-svetovnata-banka", "text": "Кристалина Георгиева ще оглави Световната банка от 1 февруари. Бившият български еврокомисар ще изпълнява временно длъжността президент на една от най-влиятелните международни организации за финансова и експертна помощ.  Тя има 17-годишна кариера в банката. Шансовете ѝ да я оглави с пълен мандат са минимални, тъй като традиционно начело стои американски гражданин.  Това обаче означава, че Георгиева може да ръководи месеци наред докато президентът Доналд Тръмп открие подходящ кандидат и го предложи на Управителния съвет на Световната банка.", "date": "2019.01.07", "title": "Кристалина Георгиева временно поема ръководството на Световната банка"}
{"url": "https://www.bgonair.bg/world/2019-01-07/v-gabon-predotvratiha-opit-za-voenen-prevrat", "text": "Предотвратиха опит за военен преврат в Габон. Говорител на правителството обяви, че политическата ситуация в страната е \"под контрол\".  Четирима от бунтовниците са били арестувани от властите. Пети се издирва. По-рано днес офицери от габонската армия заявиха, че са завзели държавното радио в израз на недоволство от управлението на президента Али Бонго.  Държавният глава в момента се лекува в Мароко след прекаран инсулт. А според метежниците това поставя под съмнение способността му да управлява.", "date": "2019.01.07", "title": "В Габон предотвратиха опит за военен преврат"}
{"url": "https://www.bgonair.bg/denqt-on-air/2019-01-07/zadava-li-se-nov-red-v-svetovnata-politika-prez-2019-g", "text": "\r\n Идва ли нов ред в световната политика? Къде по света напрежението може да ескалира? Обяви ли ни Либия морска война? Отговорите на тези и други въпроси потърсихме от експерта по международна сигурност Димитър Гърдев. \"Годината завърши с изненадващо решение на американския президент. Той заяви, че изтегля войските от Сирия и ги предислоцира в Ирак. Същевременно бяхме свидетели на оставката на министъра на отбраната. САЩ в момента водят 3 големи войни - в Афганистан, в Ирак и в Близкия Изток\", посочи Гърдев пред Bulgaria ON AIR.  По думите му излизат ужасяващи числа - общо жертвите на САЩ в тези войни са над 14 000 души. 7 трилиона долара са хвърлени за тези войни, добави той и отбеляза, че трябва да се търси по-дипломатичен подход. В тази връзка Димитър Гърдев очаква през новата година да наблюдаваме активизиране на дипломацията на политическата карта. \"В Сирия се делят едни богати на петрол райони и плодородната западна част - над 82% от населението, което е под властта на Дамаск, респективно на Русия\", каза още експертът по международна сигурност. Димитър Гърдев не очаква през 2019 г. да има сериозно развитие на израело-палестинския конфликт. \"САЩ ще настоват европейските им партньори в НАТО да увеличат своите вноски\", посочи той и поясни, че САЩ разчитат, че ще бъдат продавани техни оръжия в Европа. Гърдев акцентира и върху желанието на САЩ да станат основен енергодоставчик в Европа и да изместят Русия. Днес стана ясно, че Либия ще задържа всеки български кораб, навлязъл в нейни териториални води. По този начин Триполи отговаря на действията на българските власти. Причината е задържаният в Бургас либийски танкер, около който вече повече от година се водят съдебни битки. \"Става дума за търговски спор между българска фирма, която има претенци към собствеността на този кораб, за който Либия заявява, че е незаконно е бил конфискуван. Институциите трябва да се намесят и да изяснят случая\", коментира Гърдев в \"Денят ON AIR\". Той отбеляза още, че ако Великобритания излезе без сделка след Brexit, това може да повлече икономически и политически последствия за Обединеното кралство. Гърдев обаче не смята, че \"ще се стигне до такава драма\". Експертът обърна внимание и на договора за премахване на ракетите със среден и малък обсег. По думите му сме пред прага на приключване на този договор и ситуацията между Русия и САЩ по въпроса е патова.", "date": "2019.01.07", "title": "Задава ли се нов ред в световната политика през 2019 г.?"}
{"url": "https://www.bgonair.bg/world/2019-01-07/spasenoto-v-magnitogorsk-bebe-veche-e-v-saznanie", "text": "Бебето, извадено от развалините на частично рухналия жилищен блок в руския град Магнитогорск, е дошло в съзнание.  10-месечното момченце прекара повече от 30 часа под руините при температури, достигащи до минус 27 градуса през нощта.  Той бе откаран в болница в Москва с вътрешна черепно-мозъчна травма, счупвания, измръзване на крайниците, обезводняване и нарушени бъбречни функции.  Руският здравен министър Вероника Скворцова съобщи, че детето вече диша самостоятелно, а състоянието му се подобрява.", "date": "2019.01.07", "title": "Спасеното в Магнитогорск бебе вече е в съзнание"}
{"url": "https://www.bgonair.bg/economy/2019-01-07/inzhener-hristo-ivanov-e-noviyat-upravitel-na-bdzh", "text": "От днес с решение на Съвета на директорите на БДЖ е назначен нов управител. Tова е инж. Христо Иванов, който заема мястото на досегашния управител на дружеството Пламен Пешаров, съобщиха от БДЖ. Христо Иванов е дългогодишен специалист в областта на железопътния транспорт като професионалната му кариера е изцяло свързана с железницата, пише  Началото на кариерата си започва през 1984 г. като технолог на гара Стамболийски, след което е бил и диспечер в ЖПУ Пловдив. От 1989 г. до 1998 г. е заемал длъжностите главен специалист \"Пътнически превози\", заместник началник в отдел \"Пътнически превози\" и заместник началник ЖПУ по \"Експлоатация\" в Пловдив. От 1998 г. насам е изпълнявал последователно ръководните позиции директор на \"Поделение за пътнически превози\" Пловдив и началник на \"Поделение за превозна дейност\" Пловдив. Ръководил е дирекция \"Пътнически превози\", \"Поделение за пътнически превози\" София и е бил директор \"Експлоатация\", както и директор \"Маркетинг и продажби\" в \"БДЖ - Пътнически превози\" ЕООД. От 2016 г. е заемал длъжността \"Ръководител превози\" в частен железопътен превозвач. Инж. Христо Иванов е завършил Техническият университет в София, специалност \"Експлоатация на железопътния транспорт\". Има и магистърска степен по финанси във Великотърновския университет \"Св.Св. Кирил и Методий\".", "date": "2019.01.07", "title": "Инж. Христо Иванов е новият управител на БДЖ"}
{"url": "https://www.bgonair.bg/sutreshen-blok/2019-01-07/sofiya-vs-provintsiya-dokoga-shte-raste-nozhitsata-v-zaplatite", "text": "\r\n С 66% по-високи са заплатите на софиянци, сравнени с тези на живеещите в останалите области на страната. Средното възнаграждение в столицата е 1513 лв. според данни на Националния статистически институт (НСИ). Данните на НСИ показват, че само в осем области на страната заплатите са над 1000 лв. Жителите на София-област се нареждат на второ място след тези от столицата. Тяхната средна изчислена заплата е 1153 лв. Според финансиста Мика Зайкова е естествено хората в София да взимат по-високи заплати, защото тук са концентрирани доста голяма част от държавните институции. \"В София са всички държавни структури - тук е парламентът, министерствата, БНБ и всички други агенции. Например заплатата на шефа на \"Топлофикация\" е петцифрена. В целия свят заплатата в частния сектор е по-голяма от тази на държавните служители. В България обаче е обратно - тук чиновниците взимат повече от работещите за частници\", обясни Зайкова в \"България сутрин\". По думите ѝ не е хубаво 40% от БВП на страната ни да се сформира в столицата, защото това показва, че няма изградена инфраструктура и останалите градове в страната изостават в своето развитие. Икономистът Юлиан Войнов е на мнение, че заплатите в София са доста по-високи от останалите градове, защото тук се вливат множество чуждестранни инвестиции. \"Голямата конкуренция в столицата увеличава заплащането, защото всяка фирма се бори за най-добрите специалисти. Основната причина за тази висока бизнес активност са чуждите инвестиции\", допълни експертът.", "date": "2019.01.07", "title": "София vs провинция: Докога ще расте ножицата в заплатите"}
{"url": "https://www.bgonair.bg/reportazhi/2019-01-07/naprezhenie-vav-voyvodinovo-i-opit-za-nahluvane-v-romskata-mahala", "text": "\r\n Протест и напрежение в пловдивското село Войводиново, след като 33-годишен военен от Специалните сили е с тежка черепно-мозъчна травма след сбиване с двама роми. Над 300 жители на селото се събраха пред местната църква с искане да бъдат съборени незаконните постройки на ромите, а жителите от малцинствата да напуснат населеното място. Напрежението за кратко се повиши, когато част от протестиращите се опитаха да влязат в ромската махала, но бяха спрени от жандармерията.  Някои от недоволните хвърляха и пиратки. На протеста присъстваха и родителите на пострадалия мъж.", "date": "2019.01.07", "title": "Напрежение във Войводиново и опит за нахлуване в ромската махала"}
{"url": "https://www.bgonair.bg/economy/2019-01-07/zaplatite-v-publichniya-sektor-prodalzhavat-da-sa-po-visoki-ot-tezi-v-chastniya", "text": "\r\n Заплатите в публичния сектор продължават да са по-високи от тези в частния. Това показват данни на Националния статистически институт.  В голяма част от европейските страни заплатите в частния сектор изпреварват тези в държавния. У нас обаче тенденцията е точно обратната.  Средната заплата на служителите в частния бизнес у нас е 1 124 лева или с близо 50 лева по-малко от тази в държавния сектор.  Според икономисти по-високата средна заплата в обществения сектор, която отчита статистиката, се обяснява с особено високите възнаграждения на висшите държавни служители.  И тъй като повечето институции са ситуирани именно в София, това допринася допълнително за по-високата средна заплата в столицата, която е 1 513 лева.  Тя е близо 66% по висока на фона на заплащането в другите градове у нас. За сравнение средната заплата в Благоевград за месец септемрви на 2018 г. е 747 лева. А в областни градове като Велико Търново и Пазарджик средните възнагражденията са малко над 900 лева.", "date": "2019.01.07", "title": "Заплатите в публичния сектор у нас продължават да са по-високи от тези в частния"}
{"url": "https://www.bgonair.bg/world/2019-01-07/sluzhiteli-po-sigurnostta-na-letishta-v-berlin-shte-stachkuvat", "text": "Стачка блокира въздушния транспорт в Германия днес. На протест излизат служителите по сигурността на берлинските летища \"Тегел\" и \"Шонефелд\", които искат увеличение на заплатите. Ще бъдат засегнати около 80 полета, основно на летище \"Тегел\". Заради стачката \"Луфтханза\" отмени няколко вътрешни полета. Засегнатите пътници ще могат да използват самолетните си билети, за да се придвижат с влак.", "date": "2019.01.07", "title": "Служители по сигурността на летища в Берлин ще стачкуват"}
{"url": "https://www.bgonair.bg/world/2019-01-07/amerikanski-korab-vleze-v-cherno-more-za-da-patrulira", "text": "Десантният кораб на американските военноморски сили \"Форт Макхенри\" влезе в Черно море. Той е изпратен на патрулираща мисия. Командващият на Шести флот Лиза Франкети заяви, че тези мерки потвърждават колективната решимост на САЩ и съюзниците им от НАТО и в региона да гарантират сигурността в Черно море. Мисията на \"Форт Макхенри\" идва на фона на неотдавнашното изостряне на отношенията между Украйна и Русия, след инцидента със задържаните украински катери и военнослужещи.", "date": "2019.01.07", "title": "Американски кораб влезе в Черно море за да патрулира"}
{"url": "https://www.bgonair.bg/world/2019-01-07/libiya-shte-zadarzha-balgarskite-korabi-v-tehni-vodi", "text": "\r\n Либия ще задържа всеки български кораб, навлязъл в нейни териториални води. Това става ясно от заповед на либийската морска администрация, разпратена до всички търговски и нефтени пристанища в страната. Триполи предприема мерките в отговор на действия на българските власти. Причината - задържан в Бургас либийски танкер, около който вече повече от година се водят съдебни битки. В края на миналия месец частен съдебен изпълнител, придружен от гранична полиция и морска администрация-Бургас, се качва на борда, извежда либийския екипаж и сменя флага на кораба. След което танкерът отплава в Черно море с нов екипаж, под друго име и под панамски флаг. Либийската държава, която е собственик на плавателния съд, определя случилото се като \"пиратство\" и сезира Съвета за сигурност на ООН. В опит за разрешаване на кризата този уикенд в София специален пратеник на Триполи е разговарял с представители на българското министерство на външните работи.", "date": "2019.01.07", "title": "Либия ще задържа българските кораби в свои води"}
{"url": "https://www.bgonair.bg/world/2019-01-07/tragediya-v-cherno-more-potana-tovaren-korab-s-13-chlenen-ekipazh", "text": "Трагедия в Черно море. Товарен кораб с 13-членен екипаж потъна близо до брега на турския град Самсун.  Шестима души загинаха при тежкия инцидент. Сигналът за помощ от кораба е подаден тази сутрин в 8:10 часа.  След мащабна спасителна операция от ледените води бяха извадени 7 души. Корабът \"Волга\" е плавал под панамски флаг. Девет души от екипажа са украинци, двама са руснаци, а други двама са азербайджанци, съобщават турски медии.", "date": "2019.01.07", "title": "Трагедия в Черно море: Потъна товарен кораб с 13-членен екипаж"}
{"url": "https://www.bgonair.bg/world/2019-01-07/pravoslavnite-hriyastiyani-praznuvat-koleda", "text": "\r\n Православните страни, които спазват Юлианския календар, днес празнуват Коледа. Тази нощ в полунощ, както и сутринта божествени литургии бяха обслужени и в Руската църква в София. Руският патриарх Кирил ръководи рождественското богослужение в храма \"Христос Спасител\", на което присъства и премиерът Дмитрий Медведев със съпругата си Светлана. Той се обърна със специален призив към вярващите - да потърсят мир и любов в сърцата си и състрадание към ближния, за да стане светът едно по-добро място.  Руският президент Владимир Путин се помоли в главната катедрала в родния си град Санкт Петербург, където е получил Свето кръщение.  Освен в Русия Коледа по стар стил празнуват в общо 16 страни, сред които Сърбия, Черна гора, Беларус, Етиопия, Грузия и Египет. Тържествена рождественска литургия в църквата \"Рождество Христово“ във Витлеем, на Западния бряг, отслужи и Йерусалимският патриарх Теофил Трети. В храма, построен на мястото, където се е родил Спасителя, се събраха десетки вярващи от цял свят.  На Бъдни вечер египетският президент Абдел Фатах ас Сиси официално откри огромна катедрала \"Рождество Христово\" по повод православната Коледа, празнувана по стар стил от египетските копти. Най-големият християнски храм в Близкия изток е разположен близо до столицата Кайро. На церемонията присъства и главата на Коптската църква на Египет патриарх Тавадрос Втори, който отслужи тържествена литургия.", "date": "2019.01.07", "title": "Страните, които спазват Юлианския календар, днес празнуват Коледа"}
{"url": "https://www.bgonair.bg/bulgaria/2019-01-07/balgarite-v-chikago-otbelyazaha-yordanovden-s-mazhko-horo-v-ezeroto-michigan", "text": "\r\n Традиционно Йордановден стигна и до Чикаго. Група българи спазиха традицията и влязоха в ледените води на езерото Мичиган, за да изтанцуват мъжкото хоро и да се преборят за кръста.  Всичко това под звуците на български тъпан и гайди.", "date": "2019.01.07", "title": "Българи нагазиха в ледените води на езерото Мичиган за Йордановден"}
{"url": "https://www.bgonair.bg/bulgaria/2019-01-07/drebnite-targovtsi-na-goriva-izlizat-na-protest", "text": "Протести започват малките търговци на горива в края на седмицата по границите и пред различни институции.  Причината за това са приетите от депутатите законови промени, които заплашват бранша с фалит.  Търговците на горива са против въвеждането на по-високите изисквания за банкови гаранции, които са непосилни за обектите в малките населени места.  Според търговците, приетите промени облагодетелстват големите вериги и дружества, а работят срещу малките бензиностанции.  Очакват и вдигане на цените на горивата заради промените.", "date": "2019.01.07", "title": "Дребните търговци на горива излизат на протест"}
{"url": "https://www.bgonair.bg/bulgaria/2019-01-07/bez-avtomobili-v-tsentara-na-plovdiv-za-otkrivaneto-na-esk-2019", "text": "\r\n На 12 януари центърът на Пловдив ще бъде без автомобили заради откриващата церемония за обявяването на града за Европейска столица на културата.  Забраната ще важи за района между главните булеварди \"Шести септември\", \"Руски\", \"Христо Ботев\" и \"Източен\".  За да не се създава транспортен хаос са определени три буферни зони за паркиране в града.  \r\nПаркингите ще се ползват безплатно. Кметът Иван Тотев подчерта, че седем автобусни линии от градския транспорт ще се движат с делничните си разписания до 24 часа.  Организаторите на грандиозното събитие са осигурили 15 000 одеала и 15 000 шала, които ще бъдат раздавани на зрителите.  Самият Иван Тотев демонстрира как могат да се използват одеалата с логото на Пловдив 2019.", "date": "2019.01.07", "title": "Без автомобили в центъра на Пловдив за откриването на ЕСК 2019"}
{"url": "https://www.bgonair.bg/denqt-on-air/2019-01-07/prezidentat-tryabva-da-se-saobrazyava-s-resheniyata-na-ns-otbelyaza-bivsh-ministar", "text": "\r\n Изборът на нов тип боен самолет за пореден път скара президента Радев и управляващите. Вчера държавният глава обяви, че конкурсът е бил опорочен. И припомни, че е настоявал да се спази процедурата и определената финансова рамка като гаранция за оптимален избор. Правителството обаче, по думите му, направило точно обратното. \"Основният закон казва, че България е република с парламентарно управление. Властите са разделени на законодателна, изпълнителна и съдебна. Президентът е част от изпълнителната власт. Народното събрание взема решенията в страната. Всички останали, включително и държавният глава, трябва да се съобразяват с него\", коментира в студиото на    \r\nбившият министър на отбраната Николай Ненчев. По-рано председателят на парламентарната група на ГЕРБ Цветан Цветанов обвини президента, че се е опитал да предопредели по непрозрачен начин избора на нов изтребител за Българската армия. Той смята, че Румен Радев не се държи като държавен глава и обединител на нацията и няма да работи успешно с българските институции както предшествениците му. Пред   Николай Ненчев отбеляза още, че Радев не би следвало да коментира каквото и да било, докато парламентът не се произнесе.  \"А когато НС вземе решение пък, то следва президентът да запази пълно радиомълчание. В противен случай става много опасно. Подкопават се конституционните основи на държавата, влиза се в силно противоречие с конституционното законодателство. Нещо, което не се е случвало от началото на прехода\", допълни бившият министър на отбраната. И заяви, че това е опасно както за националната сигурност на страната ни, така и за членството ни в ЕС и НАТО. \"А иначе F-16 безспорно е най-добрият избор за България. По отношение на технически характеристики безспорно превъзхожда и \"Грипен\", и \"Юрофайтър\", категоричен бе Николай Ненчев.", "date": "2019.01.07", "title": "Президентът трябва да се съобразява с решенията на НС, отбеляза бивш министър"}
{"url": "https://www.bgonair.bg/bulgaria/2019-01-07/snegovalezhi-i-stud-tehnikata-e-po-mestata-si", "text": "Ниските температури и снеговалежите изкараха голяма част от снегопочистващата техника по улиците в София и републиканската пътна мрежа. Към момента няма места, където движението да е затруднено или да са въведени ограничения.  Над 750 машини обработваха републиканската пътна мрежа през изминалата нощ, като на места работата им продължава. Автомагистралите и всички първокласни пътища са отворени за движение при зимни условия. Тази сутрин на отделни участъци беше спирано движението на камиони над 12 тона. Пътните платна в столицата и страната се обработват със смеси против заледявания.  АПИ призовават водачите да бъдат внимателни, ако ще пътуват и предупреждава, че е възможно затварянето на участъци за почистване.", "date": "2019.01.07", "title": "Снеговалежи и студ: Техниката е по местата си"}
{"url": "https://www.bgonair.bg/science/2019-01-07/novata-s-class-na-mercedes-shte-bade-iztsyalo-hibridna", "text": "Новото поколение на Mercedes-Benz S-Class би трябвало да дебютира през настоящата година, като това ще бъде изцяло хибриден модел. Освен това лимузината ще се предлага и в електрическа версия EQ S, съобщава Carscoops. В компанията смятат да използват редови 6-цилиндрови мотори с обем 3,0 и и 2,9 литра в бензинови и дизелови варианти за своите хибридни агрегати. Ще има и модификация AMG с преработен 4,0-литров V8. Всички двигатели ще бъдат построени на обновена платформа MRA и ще се използват само за удължена версия на модела. Флагманът на компанията от Щутгарт ще може да изминава до 100 км само на електричество. Той ще бъде оборудван с нова система за задвижване на четирите колела 4Matic с по-голям въртящ момент, разпределен между двете оси. Едновременно с това се работи и над електрически EQ S, който ще стане първият модел на компанията, изграден на новата платформа MEА. Тя е създадена от инженерите на Mercedes от нулата, като използва всички предимства на шаси, предназначено за модели с електромотори и големи батерии. Електрическият флагман на марката ще получи два електромотора – по един на всяка ос, като съвкупната им мощност ще превишава 400 к.с. Освен това, Mercedes планира високопроизводителна версия на модела, разработена съвместно с АMG.Тя ще развива над 600 к.с. и ще може да измине повече от 500 км с едно зареждане на батериите.", "date": "2019.01.07", "title": "Новата S-Class на Mercedes ще бъде изцяло хибридна"}
{"url": "https://www.bgonair.bg/bulgaria/2019-01-07/atakuva-ni-arkticheski-stud-poleditsi-i-snegonavyavaniya-tormozyat-shofyorite", "text": "\r\n Поледиците и снегонавяванията по пътищата в страната затрудняват шофьорите. На места днес градусите паднаха до минус 12. Утре сутринта също ще е много студено, така ще бъде и през следващите дни. Mинус 25 градуса. Връх Мусала се оказва най-студената точка у нас. И ако за най-високия връх на Балканския полуостров тези градуси са нормални, то в градовете максималните отрицателни температури се усещат като арктически студ. Обяснението е просто - вятърът.  В борбата с поледиците и снегонавяванята от Пътната агенция мобилизираха над 750 снегорина, които разпръснаха тонове препарати против заледяване на пътищата. В София се обработват също спирките и подлезите.  Студеното време влияе сериозно и на нашето здраве. За да се избегнат студови алергии, дерматолозите препоръчват използване на хидратиращи и дори слънцезащитини кремове. За устните лекарите препоръчват кремове с хиалуронова киселина.  И още един полезен съвет - да носим топли дрехи от естествени материи, за да се избегне наелектризиране.  От Планинската спасителна служба предупреждават, че заради големите количества нов сняг и засилващите се ветрове, лавинната опасност в планините е значителна. ", "date": "2019.01.07", "title": "Атакува ни арктически студ, поледици и снегонавявания тормозят шофьорите"}
{"url": "https://www.bgonair.bg/reportazhi/2019-01-07/vsichki-zameseni-v-krazhbata-na-kartinite-na-maystora-v-aresta", "text": "\r\n Арестувани са двама мъже, заподозрени, че са откраднали картините на Владимир Димитров-Майстора и на пловдивския художник Димитър Киров от частен дом в София. В края на миналата седмица бяха задържани други двама души, в ареста са вече всички замесени в обира. В неделя полицаи извеждат с белезници 45-годишния Антон Антонов, по-известен като Амет, от дома му в столичния кв. \"Орландовци\". Днес съучастникът му Виктор Христов-Чоко сам се предава във Второ РПУ.  Близките му твърдят, че по време на обира бил пиян и не помнел нищо.  Общо 15 картини са откраднати около Нова година от къща бул. \"Сливница\", чийто собственик е Павел Антонов, един от наследниците на Владимир Димитров-Майстора.  12 от платната впоследствие бяха намерени, а днес и още едно. В неизвестност са две картини, които според Антонов не са чак толкова ценни.  Преди дни полицията задържа и двама търговци на картини - Атанас Йончев-Наско Дългия и Божидар Нейков. В домовете им бяха открити повечето от откраднатите творби.  Стойността на картините не е ясна, но по информация на СДВР търговците са платили за тях над 10 хил. лева, като предстояло и доплащане.  Предстои оценителна експертиза на картините. На последните двама задържани е повдигнато обвинение за взломна кражба.  За извършеното престъпление законът предвижда от 1 до 15 години затвор.", "date": "2019.01.07", "title": "Всички замесени в кражбата на картините на Майстора - в ареста"}
{"url": "https://www.bgonair.bg/operatsiya-istoriya/2019-01-07/za-balgarskata-sila", "text": "\r\n Още от древни времена българинът е живеел и оцелявал в условия, които са изисквали той да притежава физическа сила и умения. Голяма ролята за физическото възпитание на българите след освобождението имат швейцарските учители като Луи Айер и хора като генерал Владимир Стойчев. Първоначално мъжете са показвали физическа сила основно в цирковете, там се ражда и интересът към борбата. Може би  първият легендарен представител на българската сила е Дан Колов, изключително популярен и до днес. Борец, който е бил световна звезда. По време на социализма, освен професионалния спорт и големите олимипийски успехи е имало и интерес към хармоничното тяло. Особено популярни са били турнирите ''Бонсист'' - разказа бившият балкански шампион по културизъм и член на Управителния съвет на федерацията по културизъм Георги Георгиев. Журналистът Иван Бутовски разказа малко известни факти за историческите личности, нанесли най-големи обиди на българите. За голям българофоб е прието да се приема Чърчил, но не са знае доколко фразите, които му се приписват, са действително казани от него. Известна е и пиесата на Волтер \"Кандит\", където българите са описани като зловещ народ. Не е ясно защо Волтер е използвал именно името \"българи\" като символ на нещо лошо. Някои свързват отрицителното отношение към името \"българи\" с яростната оценка на Западната църква към богомилството, често наричани в Европа като \"бугари\".  ", "date": "2019.01.07", "title": "За българската сила"}
{"url": "https://www.bgonair.bg/bulgaria/2019-01-07/podobryava-se-sastoyanieto-na-namushkanite-mazhe-v-dianabad", "text": "Подобрява се състоянието на двамата криминално проявени мъже, които бяха намушкани нож в столичния квартал \"Дианабад\". Те все още са в интензивното отделение на болница \"Св. Анна\", но вече са на собствено дишане, съобщават от болницата. Мъжете бяха приети в много тежко състояние, след скандал на пътя миналата седмица. Те отнели предимство с автомобила си на пешеходец. Скарали се, а той ги намушкал с нож и избягал. И двамата са криминално проявени.", "date": "2019.01.07", "title": "Подобрява се състоянието на намушканите мъже в \"Дианабад\""}
{"url": "https://www.bgonair.bg/bulgaria/2019-01-07/sadat-ostavi-v-aresta-21-godishniya-valcho-arabadzhiev", "text": "21-годишният Вълчо Арабаджиев, който е син на хотелиерите Ветко и Маринела Арабаджиеви, остава в ареста.  Аргумените за решението на съдия Антон Урумов са два. Според него от доказателствата по делото може да се направи обосновано предположение, че младежът е участвал в пране на пари. Няма опасност той да се укрие, но има риск да извърши ново престъпление.  Преди решението на съда Вълчо заяви, че няма намерение да се укрива. В края на август при спецоперация в офиси в столичния хотел \"Маринела\" и в пловдивския хотел \"Марица\" бяха арестувани 10 души, сред които беше и синът на Ветко Арабаджиев - Вълчо.", "date": "2019.01.07", "title": "Съдът остави в ареста 21-годишния Вълчо Арабаджиев"}
{"url": "https://www.bgonair.bg/bulgaria/2019-01-07/70-godishna-zhena-izgorya-pri-pozhar-v-selo-orizovo", "text": "70-годишна жена е изгоряла в къща в чирпанското село Оризово. Съобщение за лумналия пожар в къщата е получен в 8:50 часа в съботния ден, съобщиха от полицията в Стара Загора. След потушаване на пожара от екип на РСПАБ-Чирпан, в стопанска постройка е открито тялото на 70-годишна жена, която е обитавала имота.  Извършен е оглед на местопроизшествието, при който не са установени данни за умишлен палеж и улики за насилствена смърт, информира  . Образувано е досъдебно производство.", "date": "2019.01.07", "title": "70-годишна жена изгоря при пожар в село Оризово"}
{"url": "https://www.bgonair.bg/bulgaria/2019-01-07/nikolay-banev-e-iskal-politichesko-ubezhishte-v-rusiya", "text": "\r\n Задържаният бизнесмен Николай Банев искал политическо убежище в Русия. Това станало ясно от разговори, които той водел в килията си от нелегално внесен телефон.  Преди дни служители на \"Съдебна охрана\" установили, че Банев разполага с устройството. То било внесено в кутия от натурален сок.  От експертиза се установило, че Банев е водил разговори с руски лобисти, на които предлагал да се създаде евразийска партия у нас. Политическата формация трябвало да защитава чужди интереси. В замяна поискал семейството му да получи политическо убежище в Русия, тъй като у нас бил репресиран.", "date": "2019.01.07", "title": "Николай Банев е искал политическо убежище в Русия"}
{"url": "https://www.bgonair.bg/bulgaria/2019-01-07/fandakova-predstavi-7-busa-za-trudnopodvizhni-hora", "text": "\r\n \n Седем нови микробуса ще обслужват трудноподвижни хора в София. Всеки един от тях струва средно между 40 и 65 хиляди лева. Придобвка, дълго чакана от хората с увреждания в столицата.  Павел Савов е прикован към инвалидната количка вече повече от 20 години. Изпитал е от първа ръка всички неудобства, свързани с предвижването на хората с увреждания.  Има обаче собствен автомобил, който е адаптиран към неговите индивидуални потребности.  Днес Павел беше един от първите, които изпробваха новите микробуси на Столичната община. Средствата за тях са осигурени по оперативна програма \"Развитие на човешките ресурси\".  Шофьорите са обучени да помагат на хората с увреждания да се качват и слизат в микробусите. ", "date": "2019.01.07", "title": "Фандъкова представи 7 нови буса за трудноподвижни хора"}
