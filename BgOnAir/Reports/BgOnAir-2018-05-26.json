{"url": "https://www.bgonair.bg/oporni-hora/2018-05-26/iliyana-yotova-ne-tryabvashe-ot-moskva-da-razbirame-za-poseshtenieto-na-borisov", "text": "\r\n Не трябваше от Москва да разбираме за посещението на Борисов. Тази новина трябваше да дойде от МС. Това каза Илияна Йотова в предаването \"Опорни хора\" с водещ Ганиела Ангелова. По думите ѝ Радев е поставил важните въпроси пред Владимир Путин. \"Държавният глава направи първата крачка, дано отношенията да  бъдат възобновени. Искрено се надявам от срещата на Борисов с Путин да видим категорични решения. Тези отношения са важни, особено след като си припомним говоренето на Плевнелиев против Москва\", каза още тя. \"Президентът Радев постави важни въпроси. Не мисля, че трябва да търсим спекулация в това, че в Русия са знаели за китайския инвеститор за \"Белене\". Иска ми се да вярвам в искреността на правителството в желанието за строеж на АЕЦ \"Белене\". Имаме нужда и от \"Български поток\". Дано разговорът по тази тема продължи\", допълни още Йотова. Според нея е трябвало да има координация в двете посещения - на Радев и Борисов. \"Това е нормалното, когато говорим за държавност. От МС не са ни търсили. Министрите отказаха да участват в делегацията на Радев. Това не е правилно! Ще припомня думите на Цветанов: \"Какво ще прави Радев при Путин, когато сме председатели на Съвета на ЕС\". Сега, аз да попитам ли същото? Несериозно е! Отношения с Русия са важни! Не случайно и Меркел, и Макрон се срещнаха с него\", категорична е тя пред Bulgaria ON AIR. \"Срещата на върха безспорно е успех за България! Дано тази политика на правителството продължи. Има алтернатива на управлението и тя е БСП\", завърши Йотова.  ", "date": "2018.05.26", "title": "Илияна Йотова: Не трябваше от Москва да разбираме за посещението на Борисов"}
{"url": "https://www.bgonair.bg/bulgaria/2018-05-26/karlovo-otbelyaza-tarzhestveno-praznika-na-rozata-vapreki-protestite", "text": "\r\n Карлово отбеляза тържествено Празника на розата, въпреки протестите миналата събота и недоволството на розопроизводителите за ниските изкупни цени. Розопроизводителите призоваха за държавна политика по отношение на разширяване на пазарите. Празникът на розата започна рано тази сутрин с извеждане на \"Царицата на розата\" от масивите край Карлово и възпроизвеждане на ритуала розобер.  Розовият цвят в момента се изкупува на цена 2,50 лв. за кг. Кампанията по розобера в Карловско приключва до седмица.  След кампанията започва работа по създаването на сдружения на земеделските производители. Целта е да се търси помощта на държавата за разширяване на пазарите в Корея, Китай и Куба.  Кметът на общината и \"Царицата на розата\" призоваха за приемане на закон за маслодайната роза още тази година.  Кулминацията на празника беше в центъра на града, където Царицата на розата мина с шествие по улиците на града.", "date": "2018.05.26", "title": "Карлово отбеляза тържествено Празника на розата, въпреки протестите"}
{"url": "https://www.bgonair.bg/bulgaria/2018-05-26/chereshova-zadushnitsa-e-pochitame-pametta-na-martvite", "text": "Днес е Черешова задушница, която се отбелязва в съботния ден преди големия християнски празник Петдесетница. Черешовата задушница е свързана с поверието за прибирането на душите на всички покойници, които са били на свобода след Велики четвъртък. Православната църква е установила на този ден специално богослужение в памет на починалите християни. Тази обща панихида познаваме като Черешова задушница. На този ден чрез богослужението в църквата измолваме прошка от Бога за нашите покойници. Живите се молят за отминалите от този свят, защото телесната смърт не прекъсва единството между вярващите. В памет на покойниците, наред с молитвите, от нас се изискват и дела на благотворителност. \"Милост за даване да имаш към всеки живеещ, но и умрелия не лишавай от милост\" - четем в Библията. Благотворителен характер имат и общите трапези, които вярващите правят на Черешова задушница. Приготвят се жито, хляб, вино, плодове и други храни, които се раздават. Житото символизира възкресението, а хлябът - Исус Христос. На Черешова задушница християните посещават гробовете на близките си покойници, почистват ги, прекадяват ги, преливат ги с вода и с червено вино. Запалват свещ и раздават житото, хляба и първите череши, дали името на тази панихида. Повече новини четете на . Снимка: Олег Попов, Bulgaria ON AIR", "date": "2018.05.26", "title": "Черешова задушница е - почитаме паметта на мъртвите"}
{"url": "https://www.bgonair.bg/bulgaria/2018-05-26/pochina-golemiyat-balgarski-hudozhnik-i-obshtestvenik-svetlin-rusev", "text": "\r\n На 84-годишна възраст почина големият български художник, общественик и колекционер на произведения на изкуството Светлин Русев. Академикът е издъхнал в дома си. Един от най-изявените български творци е завършил живопис при професор Дечко Узунов. Автор е на десетки пана и стенописи, а само преди няколко дни в София беше открита изложба с платна от най-забележителни френски автори на 20 век, подредена лично от него.", "date": "2018.05.26", "title": "Почина големият български художник и общественик Светлин Русев"}
{"url": "https://www.bgonair.bg/bulgaria/2018-05-26/obstanovkata-v-plovdiv-se-normalizira-sled-moshtnata-burya-udarila-grada", "text": "Нормализира се обстановката в Пловдив, след като мощна буря удари града снощи. Тя предизвика хаос в движението и щети по сгради и автомобили.  В пожарната са постъпили над 30 сигнала за изкоренени дървета, има и наводнени сгради. За кратко са паднали 35 л дъжд на кв. м.  Стихията образува езеро с размерите на мини язовир на входно-изходната артерия в района на надлез \"Скобелева майка\" в Пловдив.  Продължава отводняването на още няколко подлеза. Пет автомобила са премазани от паднали дървета. От сутринта екипи на пожарната разчистват щетите и отводняват приземни етажи. Валежи, придружени с гръмотевици, се очакват и днес на отделни места в страната. Не е изключено да паднат и градушки. Ще духа слаб, в Източна България до умерен североизточен вятър. Валежи се очакват както в планините, така и по Черноморието.", "date": "2018.05.26", "title": "Обстановката в Пловдив се нормализира след мощната буря, ударила града"}
{"url": "https://www.bgonair.bg/economy/2018-05-26/es-namalyava-aktsiza-na-birata-i-na-nyakoy-vina", "text": "Европейската комисия предложи днес намаляване на акциза на бирата и по-ниски ставки за вината от малки изби. Мотивът е да се насърчат гражданите да сменят концентратите с напитки с по-ниско съдържание на алкохол и така да се намали консумацията на алкохол. Според предложението, което очаква одобрение от Европейския парламент и правителствата на страните членки, преди да влезе в сила., прагът за бирата, която ще се облага по намалени ставки с вдига от 2,8 об. % на 3,5 об. %. Това ще обхване повечето видове пиво, предлагани в България. В момента България не прилага диференцирана ставка, като нискоалкохолните бири са освободени от акциз. Той се събира само на пивото с алкохолно съдържание над 3,5%. Всички бирени напитки се облагат с  20 на сто ДДС. Акцизът върху бирата у нас е 0,7669 евро акциз на хектолитър. Малките винарни и крафт производителите на алкохол ще бъдат включени в бъдещата единна европейска система за сертифициране, предлага Еврокомисията. Чрез нея те ще получат достъп до по-ниските ставки на определените в ЕС акцизи. За първи път сред тях ще бъдат включени и независимите производители на сайдер. Затяга се режима и за алкохола, който не е предназначен за пиене. Еврокомисията иска да замени хартиената документация, чрез която се проследява движението на етиловия и метиловия спирт, с електронна система. Така се очаква да намалеят измамите с т. нар. денатуриран алкохол, който не е предназначен за консумация от хората. Той се използва за производството на почистващи препарати, течност за чистачки, парфюми, лекарства и антифриз. Повече четете на  .", "date": "2018.05.26", "title": "ЕС намалява акциза на бирата и на някой вина"}
{"url": "https://www.bgonair.bg/bulgaria/2018-05-26/slancheva-nedelya-v-tsyala-balgariya-na-mesta-s-kratkotrayni-valezhi", "text": "Времето днес ще е слънчево, в сутрешните часове в отделни котловини видимостта ще е намалена. Атмосферното налягане слабо ще се повиши и ще е малко по-високо от средното за месец май. Преди обяд над източните, а по-късно през деня и до полунощ и над останалата част от страната ще се развива купеста и купесто-дъждовна облачност. На места отново ще има краткотрайни валежи, придружени с гръмотевици. Има условия за градушки. Ще духа слаб, в Източна България до умерен североизточен вятър. Максималните температури ще са между 24° и 29°, за София – около 24°. Такава е прогнозата на НИМХ при БАН. По Черноморието облачността ще е по-често значителна. Ще има краткотрайни валежи от дъжд, придружени с гръмотевици. Ще духа умерен вятър от север-североизток. Максималните температури ще са 23-26°. Температурата на морската вода е 20-22°. Вълнението на морето ще е около 3 бала. В планините преди обяд ще е предимно слънчево, по върховете – мъгливо. Около и след обяд ще се развива купеста и купесто-дъждовна облачност и на места отново ще има краткотрайни, в отделни райони и временно интензивни валежи, придружени с гръмотевици. Ще духа умерен, временно и силен вятър от североизток. Максималната температура на височина 1200 метра ще е около 16°, на 2000 метра – около 10°. Повече новини четете на  . Снимка: Pixabay", "date": "2018.05.26", "title": "Слънчева неделя в цяла България - на места с краткотрайни валежи"}
{"url": "https://www.bgonair.bg/reportazhi/2018-05-26/maratontsi-obikoliha-s-koroni-yuzhniya-park", "text": "\r\n Бегачи с корони обиколиха днес Южния парк. Нестандартната инициатива е в чест на 50-тата годишнина на датския принц Фредерик, който също е заклет фен на бягането. Триста души от най-различна възраст, в различна спортна форма, но с еднакъв спортен хъс. Всички до един - с кралска корона на главата. Това не е сцена от филм, а част от пейзажа в Южния парк тази сутрин.  За кралския привкус има причина – всички заедно отпразнуваха рождения ден на датския принц Фредерик. Всъщност за подарък принцът си спретнал същото – пробягал километри в различни части на страната си. Така в знак на уважение, родни бегачи потренираха заедно. Правят го всяка събота тук, но за пръв път с корона. Всеки тича за удоволствие, но удовлетворението е в личните рекорди, не в наградите, категорични са маратонците.", "date": "2018.05.26", "title": "Маратонци обиколиха с корони Южния парк"}
{"url": "https://www.bgonair.bg/world/2018-05-26/evakuiraha-hilyadi-ot-metroto-v-kiev-zaradi-bombena-zaplaha", "text": "Пет станции на метрото бяха затворени в украинската столица Киев след телефонна заплаха за поставена бомба. На сигнала са се отзовали полицаи, сапьори и медицински екипи.  В момента тече евакуация на пътниците и на персонала на метрото, проверяват се всички места, за които е отправена заплахата.  Припомняме, че тази вечер в украинската столица ще се състои финалът на Шампионска лига между \"Ливърпул\" и \"Реал\" (Мадрид). В Киев вече пристигнаха хиляди фенове, а степента от терористична заплаха е повишена.", "date": "2018.05.26", "title": "Евакуираха хиляди от метрото в Киев заради бомбена заплаха"}
{"url": "https://www.bgonair.bg/world/2018-05-26/moshtni-buri-vrahletyaha-rumaniya-i-ungariya", "text": "Мощни бури, придружени с проливни дъждове, удариха Румъния и Унгария. Жителите на източните части на северната ни съседка станаха свидетели на необичайно явление, което прилича на торнадо. Обилните дъждове са нанесели щети и на други места в страната. Докато в части от Унгария остава в сила предупреждението за гръмотевични бури, на другия край на Европа - в Норвегия, се готвят за горски пожари.", "date": "2018.05.26", "title": "Мощни бури връхлетяха Румъния и Унгария"}
{"url": "https://www.bgonair.bg/world/2018-05-26/predi-finala-na-shampionska-liga-koy-e-po-skap-real-vs-livarpul", "text": "Отборът на \"Реал\" (Мадрид) струва с 400 млн. евро повече от този на \"Ливърпул\". Това заяви редакторът на спортния сайт   Веселин Коларов в предаването \"Бизнес старт\" по  . Двата тима се изправят един срещу друг днес във финала на Шампионска лига, като гостът обясни, че \"кралският клуб\" е фаворит не само заради по-скъпите си звезди.  \"Реал\" преследва трети пореден триумф в турнира на богатите – нещо, което никой не е постигал в този му формат. Опитът е изцяло на страната на испанците, очакванията са за зрелищен мач\", каза Коларов. Той коментира и цените на футболистите, като заяви, че Кристиано Роналдо (120 млн. евро) ще е №1 по този показател в Киев. \"За \"Ливърпул\" това е Мохамед Салах (80 млн. евро). Голямата разлика може да се види между петите най-скъпи състезатели на съперниците – Гарет Бейл (70 млн. евро) и Алекс Окслейд-Чембърлейн (30 млн. евро)\", добави гостът. Коларов направи съпоставка между представянето на Роналдо и Салах през сезона в Шампионска лига и каза още, че египетският национал трябва да затвърди отличното си представяне, за да може да се сравнява с петкратния носител на Златната топка.", "date": "2018.05.26", "title": "Преди финала на Шампионска лига: Кой е по-скъп? Реал vs Ливърпул"}
{"url": "https://www.bgonair.bg/world/2018-05-26/pusnaha-harvi-uaynstiyn-pod-garantsiya-ot-1-mln-dolara", "text": "Няколко часа, след като холивудският продуцент Харви Уайнстийн сам се предаде на полицията в Ню Йорк, той беше освободен под гаранция от 1 милион долара. Длъжен е да носи електронна гривна. Днес на \"акулата\", както е известен в кино средите, бяха повдигнати първи криминални обвинения за сексуално посегателство над две различни жени. Имената им засега не се съобщават, но според американските медии едната от тях е актрисата и певица Лусия Еванс. Досега Уайнстийн категорично отхвърляше всички обвинения. Те обаче положиха основите на движението \"И аз също“, борещо се срещу сексуалното насилие над жените.", "date": "2018.05.26", "title": "Пуснаха Харви Уайнстийн под гаранция от 1 млн. долара"}
{"url": "https://www.bgonair.bg/world/2018-05-26/mazh-otkri-strelba-s-kalashnik-po-detska-gradina-v-zagreb", "text": "Мъж е арестуван в Загреб, след като открил стрелба с \"Калашник\" по детска градина, съобщава агенция \"Фокус\". Той е открил огън от четвъртия етаж на съседната сграда, но след бързата реакция на полицията е арестуван. Родителите на децата са били извикани спешно на място, за да приберат децата. Няма пострадали.  Снимка: Facebook", "date": "2018.05.26", "title": "Мъж откри стрелба с Калашник по детска градина в Загреб"}
{"url": "https://www.bgonair.bg/world/2018-05-26/makedoniya-shte-mozhe-da-polzva-balgarskite-posolstva", "text": "Българският външен министър Екатерина Захариева потвърди, че България може да позволи на Македония да ползва нейните посолства там, където няма свои собствени, предава агенция \"Фокус\". По думите ѝ по тази тема са разговаряли министър-председателите на двете държави Бойко Борисов и Зоран Заев. \"Това ще бъде още един знак за сближаване между двете държави\", зави още Захариева. Снимка: Олег Попов (Bulgaria ON AIR)", "date": "2018.05.26", "title": "Македония ще може да ползва българските посолства"}
{"url": "https://www.bgonair.bg/world/2018-05-26/shest-dushi-sa-raneni-sled-sblasatsi-v-migrantskiya-tsentar-na-o-lesbos", "text": "Шест души са ранени при сблъсъци на остров Лесб ос в района на мигрантския център \"Мория\", пише агенция \"Фокус\". Някои от ранените обитатели са били взимани на импровизирани носилки и откарвани в болницата в главния град на острова Митилини, а на други е оказана първа помощ на място от пристигналите медицински екипи. Не е ясно на какво се дължат сблъсъците. В препълнения лагер често се съобщава за пострадали от подобни конфликти. Хиляди търсят убежище там и са принудени да чакат с месеци уреждане на статута им или депортиране.", "date": "2018.05.26", "title": "Шест души са ранени след сблъсъци в мигрантския център на о. Лесбос"}
{"url": "https://www.bgonair.bg/world/2018-05-26/sledvashto-pokolenie-na-porsche-911-izliza-na-pazara", "text": "Следващото поколение на Porsche 911 ще излезе на пазара с две хибриди версии, съобщи британското списание Auto Express. Информацията обаче все още е оскъдна, като се знае само, че двата варианта ще са позиционирани на различни нива в моделната гама на 911.  Първият хибриден вариант на следващия 911 ще е позициониран близо до базовата версия на Carrera, докато другият най-вероятно ще е топ версията на модела. По подобен начин са позиционирани хибридите и в семейството на Panamera – компанията предлага по-скромния E-Hybrid, както и топ версията Turbo S E-Hybrid.  Според източници от компанията, в техническо отношение хибридните варианти на 911 ще са идентични с E-Hybrid версията на Cayenne. При него Porsche постави електромотор между бензиновия двигател и трансмисия и позиционира батерията под пода на багажника.  Сега Porsche 911 се предлага в 24 версии – от базовите варианти през Turbo и Turbo S, чак до GT2 RS и GT3. Повече новини четете на  . Снимка: Facebook", "date": "2018.05.26", "title": "Следващо поколение на Porsche 911 излиза на пазара"}
{"url": "https://www.bgonair.bg/world/2018-05-26/boyko-borisov-ot-zagreb-tryabva-da-zapazim-mira-na-balkanite", "text": "\r\n Премиерът Бойко Борисов е на посещение в Загреб, където се срещна с хърватския си колега Андрей Пленкович. Двамата премиери обсъдиха напредъка по започналите по време на българското председателство проекти за сближаването и приемането на Западните Балкани в Европейския съюз. Премиерът беше посрещнат в \"Бански двори\". Там той се разписа в \"златната книга\" за официални гости, а след това проведе разговор на четири очи с хърватския премиер Андрей Пленкович. След срещата Борисов откри паметник на Иван Вазов на алеята на поетите в парк \"Бундек\". След това Бойко Борисов ще отлети за Киев, където ще разговаря с украинския премиер Влодомир Гройсман и президента Петрo Порошенко.", "date": "2018.05.26", "title": "Бойко Борисов от Загреб: Трябва да запазим мира на Балканите"}
{"url": "https://www.bgonair.bg/world/2018-05-26/ot-moskva-makron-i-putin-s-kritika-kam-tramp-za-sporazumenieto-s-iran", "text": "\r\n Поредна критика към решението на Доналд Тръмп да изтегли Съединените щати от ядреното споразумение с Иран отправиха Еманюел Макрон и Владимир Путин по време на икономическия форум в Санкт Петербург.  Въпреки това френският президент подчерта, че Европа остава отдадена на съюза си със Съединените щати.  От своя страна руският държавен глава беше категоричен – ако Доналд Тръмп продължи да сменя мнението си по отношение на подобни важни споразумения, прогресът ще е почти невъзможен.", "date": "2018.05.26", "title": "От Москва: Макрон и Путин размахаха пръст на Тръмп за споразумението с Иран"}
