{"url": "https://www.bgonair.bg/bulgaria/2018-08-08/mazutni-petna-na-tsentralniya-plazh-v-sozopol-i-plazh-smokini", "text": "Мазутни петна са се появили на централния плаж в Созопол и плаж Смокини. За това са сигнализарали туристи в късния следобед днес, съобщи за България ON AIR директорът на екоинспекцията в Бургас - Тонка Атанасова.  От Регионалната инспекция по околната среда и водите в Бургас вече са уведомили Морска администрация, за да се установи нарушителя и да се наложат санкции. По всяка вероятност замърсяването на морето е от танкери, които превозват нефт.  Вероятната причина за появата на катранените топчета на плажа е старо замърсяване извън териториалните води на България, които силният вятър и бурното море са изхвърлили на брега в последните няколко дни.  Издадени са предписания на концесионерите на плажовете да почистят ивицата от мазута. Подобни сигнали имаше в края на юли от Несебър и Синеморец.", "date": "2018.08.08", "title": "Мазутни петна на централния плаж в Созопол и плаж Смокини"}
{"url": "https://www.bgonair.bg/world/2018-08-08/ogneniyat-ad-v-kaliforniya-stresna-tramp-prezidentat-se-namesva", "text": "Американският президент Доналд Тръмп обеща да положи максимални усилия, за да помогне на пострадалите при най-големите пожари в историята на щата Калифорния. Към момента най-опасното и най-голямото огнище на стихията е това край Мендочино.  Неконтролируемата стихия наложи евакуацията на стотици хиляди хора. Огънят е изпепелил над 290 000 акра - територия, равняваща се на площта на Лос Анджелис.  По последни данни въпреки усилията на огнеборците, пламъците ще бушуват поне до края на месеца. Огънят се разраства заради сушата, жегите и ветровете, а синоптиците не очакват скорошни валежи, които биха могли да облекчат работата на пожарникарите.", "date": "2018.08.08", "title": "Огненият ад в Калифорния стресна Тръмп, президентът се намесва"}
{"url": "https://www.bgonair.bg/world/2018-08-08/ogromen-pozhar-izpepeli-blizo-10-zhilishtni-sgradi-v-germaniya", "text": "\r\n Огромен пожар изпепели няколко жилищни сгради и прекъсна важна железопътна линия в западния германски град Зигбург вчера. При инцидента са ранени близо 40 души, включително няколко пожарникари. Няма информация за пострадали или ранени българи, съобщиха от външното ни министерство.  От там предупредиха сънародниците ни живеещи или пътуващи през близкия до Бон град Зигбург, да проявяват особено внимание при придвижването си с влак заради пожара. Както и да се уверят, че влаковете се движат по разписание, съветват още от консулството ни във Франкфурт на Майн. 550 пожарникари, полицейско водно оръдие и хеликоптер в продължение на часове гасиха пламъците в Зигбург. Стихията тръгнала от тревна площ до железопътната линия и бързо обхванала разположените в съседство сгради. Пламъците се разгорели от рекордните високи температури, които вчера достигнаха 39 градуса.", "date": "2018.08.08", "title": "Огромен пожар изпепели близо 10 жилищни сгради в Германия"}
{"url": "https://www.bgonair.bg/world/2018-08-08/sled-zhegite-yapontsite-v-gotovnost-za-moshten-tayfun", "text": "Япония се готви за мощен тайфун. Очаква се близо 90 хиляди души да бъдат евакуирани. Тайфунът Шаншан наближава Централна Япония и в полунощ се очаква да удари остров Хоншу, а утре и столицата Токио.  Там вече заваляха поройни дъждове. Над 130 полета са отменени от двете главни летища в столицата. Миналия месец Япония преживя най-смъртоносното си природно бедствие от повече от три десетилетия.  Тогава над 200 души загинаха след като проливни дъждове предизвикаха наводнения и свлачища.", "date": "2018.08.08", "title": "След жегите японците в готовност за мощен тайфун"}
{"url": "https://www.bgonair.bg/world/2018-08-08/chuzhdestranni-rabotnitsi-v-italiya-ne-sme-robi", "text": "Чуждестранни работници в Италия на протест с искане за повече уважение и по-добри условия на труд след смъртта на 16 техни колеги при две пътни катастрофи.  Едно от пътнотранспортните произшествия беше с микробус с българска регистрация. В демонстрацията се включиха предимно селскостопански работници, предимно африканци, които събират домати в Южна Италия.  Те скандираха \"Не сме роби и не на експлоатацията\". В област Пулия, хиляди африканци, а също и поляци, българи и румънци цяло лято берат домати под жаркото слънце.  Малцина обаче имат изискваните от закона условия на труд и заплащане.", "date": "2018.08.08", "title": "Чуждестранни работници в Италия: Не сме роби!"}
{"url": "https://www.bgonair.bg/world/2018-08-08/ispanski-iztrebitel-izstrelya-po-greshka-raketa-v-estoniya", "text": "Испански изтребител Юрофайтър погрешка изстреля ракета въздух-въздух \"АМРААМ\" в южната част на Естония.  Инцидентът е станал при тренировъчна мисия във въздушното пространство на балтийската страна.  Няма пострадали и нанесени щети, съобщиха местните власти.  Испанското министерство на отбраната заяви, че е започнало разследване на случая.  Ракетата е с обхват 100 км, носи до 10 кг взрив и има вградена система за самоунищожаване при случайно изстрелване. Снимка: Pixabay", "date": "2018.08.08", "title": "Испански изтребител изстреля по грешка ракета в Естония"}
{"url": "https://www.bgonair.bg/reportazhi/2018-08-08/dnk-test-dokaza-naim-syuleymanoglu-ima-oshte-edna-dashterya", "text": "\r\n ДНК тест доказа, че японката Наоми Секаи Мори е дъщеря на легендарния щангист Наим Сюлейманоглу. Така наследсвото на спортиста ще бъде разпределено между четиримата му наследници.  Анализът на пробите от тялото на покойния Сюлейманоглу доказва категорично, че най-великият щангист в историята е баща на Секаи Мори. Така 27-годишната японка автоматически става правен наследник на имотите и състоянието на шампиона. След смъртта си роденият в кърджалийското село Птичар Сюлейманоглу остави в наследство няколко недвижими имота и 2 милиона турски лири, които се равняват на около 640 000 лева. Преди месец тялото на Сюлейманоглу беше ексхумирано, за да бъдат взети проби за ДНК анализ. Това предизвика остра реакция от страна на законните дъщери на Сюлейманоглу – Нилай, Есин и Сезин. Наоми Секаи Мори е плод на любовта между щангиста и японска журналистка. Двамата се запознават на олимпийските игри в Сеул през 1988 година. За кратко влюбените живеят в Анкара. Но когато детето навършва 2 години, с майката се връщат в Япония. Самият Наим никога не е отричал съществуването на Наоми, въпреки че се стараеше да пази далеч от медиите личния си живот. ", "date": "2018.08.08", "title": "ДНК тест доказа: Наим Сюлейманоглу има още една дъщеря"}
{"url": "https://www.bgonair.bg/world/2018-08-08/velikobritaniya-poiska-himicheski-inspektori-da-sabirat-novi-dokazatelstva-za-novichok", "text": "Великобритания поиска инспектори на Организацията за забрана на химическите оръжия да съберат нови доказателства по разследването на отравянето на двама души с \"Новичок\" в английския град Еймсбъри.  От организацията заявиха, че нейни експерти ще вземат още проби от отровното вещество, за да бъдат анализирани в специализирани лаборатории.  През юни двама британци – Доун Стърджис и Чарли Роули, се разболяха, след като били изложени на действието на веществото. Впоследствие Стърджис почина.  В началото на годината пък в английския град Солсбъри с \"Новичок\" бяха отровени бившият руски шпионин Сергей Скрипал и дъщеря му Юлия. ", "date": "2018.08.08", "title": "Великобритания поиска химически инспектори да събират нови доказателства за \"Новичок\""}
{"url": "https://www.bgonair.bg/world/2018-08-08/dazhd-prevarna-ulitsite-na-toronto-v-reki", "text": "Проливни дъждове предизвикаха наводнения в Канада.  В Торонто улиците се превърнаха в реки. В разпространените кадри се вижда как колите буквално плуват във водата.  Съобщава се за десетки наводнени къщи и евакуирани хора", "date": "2018.08.08", "title": "Дъжд превърна улиците на Торонто в реки"}
{"url": "https://www.bgonair.bg/world/2018-08-08/3-ot-7-te-balgarski-uchenitsi-postradali-pri-vzriva-v-bolonya-ostavat-v-bolnitsa", "text": "Трима от българските ученици, които пострадаха при взрива на камион-цистерна в Болоня, остават в болница.  Тяхното лечение ще продължи вероятно още 2-3 дни дни. По-продължителен ще бъде престоят на 17-годишното момче, което е със серизони обгаряния по краката. То е в клиника по изгаряния в Чезена.  Другите по-леко пострадали при инцидента български ученици вече се съвземат от стреса и са заявили пред директорката на училището, че ще продължат стажа си в италианските фирми до края на месеца.  Децата са част от група от 20 ученици в 11 и 12 клас на професионалната гимназия по механотехника в Силистра. ", "date": "2018.08.08", "title": "3 от 7-те български ученици, пострадали при взрива в Болоня, остават в болница"}
{"url": "https://www.bgonair.bg/world/2018-08-08/nov-pozhar-v-rayona-na-atina-plamatsi-bushuvat-i-v-portugaliya-v-avstraliya-nevizhdana-susha", "text": "\r\n Нов пожар пламна в района на Атина. Издадено е предупреждение за опасност от пожари и на шест гръцки острова.  А огънят в Португалия застрашително се движи към туристически градове по крайбрежието.  3 пожарни и 1 хеликоптер гасят новия горски пожар край Атина в Гърция. Пламъците са се разразили в селището Неа Макри, което е разположено в близост до местата, засегнати от опустошителните пожари преди две седмици, отнели живота на над 90 души. Пожарът в Неа Макри не застрашава хора и сгради и е под контрол, съобщават властите.  В Португалия битката с огнената стихия продължава. Повече от 2000 пожарникари се опитват да потушат пламъците. Властите са разтревожени, че огънят се мести към популярни туристически градове, където хиляди туристи са на почивка.  Десетки доброволци помагат на огнеборците, носейки контейнери, пълни с вода. Властите евакуираха хиляди по пътя на огъня в Португалия. Хиляди декари земеделски площи са унищожени.  В Австралия невиждана суша. Най-населеният щат Нов Южен Уелс преживява подобно нещо за първи път от 50 години.  Селскостопанските водохранилища са пресъхнали, а посевите са унищожени. Федералните правителства са предоставили помощ в размер на 430 милиона австралийски долари, но тя не е достатъчна. Метеоролози прогнозират сушата да продължи през следващите три месеца.  Със суша се борят и в Швейцария. Армията предприе необичайна спасителна акция в големите горещини. С помощта на хеликоптери армията достави вода на няколко хиляди крави, намиращи се в планински масив.  Районът от няколко седмици страда от тежка суша, предизвикана от рекордните горещини в Европа. За да помогнат на бедстващите животни, всяко от които се нуждае от поне 150 литра вода на ден, военните напълниха два огромни резервоара, за да могат да помогнат на кравите.   ", "date": "2018.08.08", "title": "Нов пожар в района на Атина, пламъци бушуват и в Португалия, в Австралия - невиждана суша"}
{"url": "https://www.bgonair.bg/bulgaria/2018-08-08/60-kg-kanabis-ozhanaha-vlastite-v-s-vladimirovo", "text": "\r\n Полицаи откриха близо 60 килограма канабис в землището на хасковското село Владимирово. Задържани са двама мъже от Стара Загора.  Властите са се подготвили много сериозно за \"жътвата\" на канабис, каза премиерът Борисов. \"Сутринта имахме оперативка по жътвата. Хората жънат жито, овес. Ние се готвим как да ги хванем като жънат канабиса. Защото има на много места. Наблюдаваме ги и ги чакаме да ги ожънат\", каза още Борисов", "date": "2018.08.08", "title": "60 кг. канабис \"ожънаха\" властите в с. Владимирово"}
{"url": "https://www.bgonair.bg/bulgaria/2018-08-08/14-godishno-momche-se-udavi-v-prelivnika-na-yazovir-kray-s-dobrolevo", "text": "\r\n 14-годишно момче се удави в преливника на язовир край врачанското село Добролево. Водоемът не е охраняем, но са били поставени предупредителни табели, които обаче са изчезнали.  Момчето отишло с няколко по-малки деца, за да се разхладят в горещините. Роднините му дори не знаели, че отишъл там.  Останалите деца, които били с него, се изплашили и не скочили, а избягали, иначе жертвите можело да са и повече, коментират местните. Табели, забраняващи къпането във водоема били поставени още пролетта, но изчезнали. Мястото само изглежда плитко - на места има огромни ями, които надхвърлят 4 метра.  Вероятно момчето е хлътнало в някоя от тях или се е ударило при скока в твърдото дъно. ", "date": "2018.08.08", "title": "14-годишно момче се удави в преливника на язовир край с. Добролево"}
{"url": "https://www.bgonair.bg/denqt-on-air/2018-08-08/stolichnite-remonti-gotovi-do-parviya-zvanets-v-uchilishtata", "text": "\r\n През лятото обикновено столицата е по-празна и трафикът става по-лек. Но не и когато има ремонти на ключови булеварди. Столичната община планира да приключи всички строителни дейности, касаещи градския транспорт и движението на колите, до началото на учебната година.  Предвиждат се нови бус ленти, нов тип завиване от въпросните ленти и споделеното движение на трамваи и автобуси. Това ще рече, че автобусите тръгват по трамвайните линии, които се отделят от пътните плътна, и спират на обособени перони на всяка спирка. Така се и увеличава скоростта на градския транспорт, съобщи зам.-кметът по транспорт на София Евгени Крусев.  \"Това е първото такова трасе. Избрали сме го по \"Константин Величков\", тъй като оттам минават най-много трамваи. Идеята е нова за София, но в Европа е често срещана. Целта е по-бърз и атрактивен градски транспорт\", поясни още той.  Крусев отбеляза още, че новите изменения за градския транспорт няма да повлияят на автомобилния трафик. Лентите за автомобилите няма да бъдат стеснявани.  \"Изграждаме общо 6 перона. На всяка спирка ще има светофар, тъй че придвижването на пътниците ще бъде безопасно. Другата седмица ще започнем обяснителна кампания, която да даде яснота кой може да завива от и да се движи в бус лентите\", обясни гостът в \"Денят ON AIR\". \"От бус лента може да се завива надясно, тъй че да няма конфликт между движещите се направо и завиващите надясно. За целта ще има и специална маркировка. Също така, желанието ни е нощният градски транспорт да остане. Той трябва да бъде оптимизиран, тъй че да върши работа на всички\", подчерта зам.-кметът пред Bulgaria ON AIR.  За финал на разговора Евгени Крусев изтъкна, че темпът на обновяване на градския транспорт е невиждан за последните 30 години. \"Цялата инвестиционна програма ще струва около 100 милиона лева\", каза още той. ", "date": "2018.08.08", "title": "Столичните ремонти – готови до първия звънец в училищата!"}
{"url": "https://www.bgonair.bg/denqt-on-air/2018-08-08/shte-badat-li-vazmozhni-minimalnite-zaplati-po-branshove-sled-2020-g", "text": "\r\n Според социалния министър Петков договарянето на минималните осигурителни доходи може да отпадне от догодина и да бъде заменено от минимални заплати по браншове. Доколко това е реалистично, в студиото на Bulgaria ON AIR коментира бившият социален министър Иван Нейков. \"Когато започнат да се целуват работодатели и работници нещо не е наред\", бе ироничен Иван Нейков. \"Това бе отдавнашна идея на самите работодатели, които твърдяха, че по този начин ще се отчете спецификата на региона. Например трудноизплатимата минимална заплата във Видин няма същата стойност в София. Синдикатите винаги са били против такава картина. В момента дискусията е за минимални работни заплати за около 30 бранша. Ние едвам една успяваме да договорим\", каза бившият социален министър. Той припомни, че обикновено министърът на труда разрешава административно проблемите. \r\n\"Ако сега се стигне до съгласие да се договаря минимална заплата, какво ще направи финансовият министър? В момента нивото на доверие между работодатели и синдикати е под средното\", коментира Нейков и предположи, че приемането на предложението на синдикатите би могло да бъде \"по-малкото зло\" за Министерството на труда и социалната политика.  Бившият социален министър потвърди реалистичността на срока до 2020 г. за промените, но изтъкна, че тези преговори могат да се водят между браншови работодателски и синдикални организации, както и, че колективните договори важат само за онези работодатели, които членуват в работодателските организации, а се говори, че такива са само 15%. Иван Нейков определи като верен път следването на вече ратифициран международен акт, който препоръчва създаването на орган, представляващ, по думите му, \"гласът на разума\", когато не може да бъде постигнато споразумение в Националния съвет за тристранно сътрудничество.  \"Ако всяка от страните предлага своята теза и експертните групи дадат своите предложения, обществото ще бъде убедено, комбинацията от предложения ще бъде приета. Не сме го правили до сега в България, но трябва да се опита\", каза още Нейков.", "date": "2018.08.08", "title": "Ще бъдат ли възможни минималните заплати по браншове след 2020 г.?"}
{"url": "https://www.bgonair.bg/bulgaria/2018-08-08/smarten-sluchay-na-zaslona-tevno-ezero-v-pirin", "text": "Мъж е починал тази сутрин на заслон \"Тевно езеро\" в Пирин, съобщиха от Планинската спасителна служба пред \"Фокус\". Причината за смъртния случай е вътрешно заболяване. Екип на ПСС от Банско транспортира тялото.", "date": "2018.08.08", "title": "Смъртен случай на заслона \"Тевно езеро\" в Пирин"}
{"url": "https://www.bgonair.bg/bulgaria/2018-08-08/venchaeneto-dnes-nosi-kola-kashta-i-pochivka-nyakoi-vyarvat-drugi-ne", "text": "\r\n Бум на сватбите днес! Причината се крие в символиката от днешната дата – 8-и, 8-и, 2018 година. Заради късмета, който се смята че носи числото 8, само в София над 50 двойки сключиха брак.  Репортерът ни Даниела Пехливанова се срещна с част от младоженците днес. Преди 11 месеца съдбата събира Алекс и Люси, а само преди три месеца те взимат решение да се обвържат доживот. Датата все пак вълнува младоженката, а за младоженеца е важно само едно – да е възможно най-скоро. Люси обаче не оставя всичко само на случайността, тъй като вярва в символиката на числата. Обръща се към нумерологията и така стига до най-подходящата за нея дата – днес. Нумеролозите пък допълват, че младите семейства, които днес ще сключат брак, ще могат да си купят кола, ще пътуват, а доста от тях ще се устроят в чужбина.  Повтарящите се числа в дата обаче не означавали задължително късмет и успех. \"Има две години, които ще бъдат критични. Това са пета и седма година. През тези години семейството ще претърпи криза\", разкри нумерологът Милена Иванова.  В ритуалните зали пък издадоха други дати, през които женитебите зачестяват. Те също са свързани със символика, но малко по-различна от нумерологичната. Често се случвало след големи празници като Коледа или Великден, младите двойки да предприемат пътя към бракосъчетаването. А причината за това е, че роднините им започват да ги подканват, веднъж щом се съберат около трапезата. Търсачите на силни усещания пък гледат не на датата, нито числата в нея, а на мястото – по тази причина ако видите сватба в самолет, на върха на планина или дори под вода – не се учудвайте. Още по-голям наплив за женене ще има на друга дата, съвсем скоро – 18-и, 8-и, 2018 година. Тогава само в София ще се венчаят над 100 младоженци.", "date": "2018.08.08", "title": "Венчаенето днес носи кола, къща и почивка - някои вярват, други не..."}
{"url": "https://www.bgonair.bg/denqt-on-air/2018-08-08/vmesto-uiski-i-bademi-trikove-i-shemi-letnite-izmami-sa-v-razgara-si", "text": "\r\n Сезонът на отпуските и почивките е, а с него идват както вълнуващите оферти, така и фалшивите схеми. За жалост, понякога хитрините на търговците не са чак толкова очевидни. Как да не изгорим под жаркото слънце на измамата? \"За това лято при нас са постъпили 75 случая за измами и нарушения. Изненадан съм, че са толкова малко. Когато хората почиват са малко по-малко склонни да реагират необмислено. Също така, качеството на туристическата услуга по нашето море, се повишава\", отбеляза председателят на Комисията за защита на потребителя Димитър Маргаритов.  В \"Денят ON AIR\" той обобщи, че най-често се среща опитът на търговците да измамят своите клиенти. Отново е време да заявим, че при коректно отношение клиентите ще се върнат. Туризмът не е \"ден година храни\", поясни още гостът.  \"При съмнение веднага трябва да се сигнализира на КЗП. Клиентите не бива да се подвеждат по жаргонните, често на английски, наименования на различните оферти. Тази година няма драстични случаи. Не трябва да се предоверяваме. Трябва да се свързваме директно с този, които ни предлага офертата\", посочи още Маргаритов пред Bulgaria ON AIR.  За финал на разговора председателят на КЗП изтъкна, че хората все още се връзват на евтини реклами, но и търговците използват нови хитрини. \"Води се война и тя ще продължи, но все повече и повече битки ще бъдат печелени за българския потребител\", отсече той.", "date": "2018.08.08", "title": "Вместо уиски и бадеми – трикове и схеми… Летните измами са в разгара си!"}
{"url": "https://www.bgonair.bg/bulgaria/2018-08-08/15-godishno-momche-se-udavi-v-yazovir-vav-vrachansko", "text": "Момче от ромската махала на врачанското село Добролево се е удавило в язовир \"Живковец\" край селото. За инцидента в полицията било съобщено снощи. 15-годишният Никсън Илиев отишъл с чичо си на язовира за риба и влязъл да се изкъпе. Момчето обаче се заплело в клони край брега и започнало да вика за помощ. Докато чичо му притича от другия край на водоема, непълнолетният потънал. Полицаите вече са извършили оглед на мястото и разследват обстоятелствата около трагичния инцидент. По случая е образувано и досъдебно производство.", "date": "2018.08.08", "title": "15-годишно момче се удави в язовир във Врачанско"}
{"url": "https://www.bgonair.bg/bulgaria/2018-08-08/sinat-na-bencho-benchev-saobshti-bashta-mu-poluchil-sardechna-kriza", "text": "Общинският съветник Бенчо Бенчев, един от основните участници в скандала около арестите на Митьо Очите, е в болница.  Това съобщи синът му пред медии в Бургас. Бенчев получил сърдечна криза и дори загубил говора си, твърди синът му.  А според бившия депутат от ДПС Незрин Узун Бенчо Бенчев е с напреднал стадий на Паркинсон и 95% инвалидност.  Двамата бяха задържани преди дни в Истанбул заедно с издирвания с международна заповед Димитър Желязков- Очите.  Бенчев и Узун бяха освободени от българските власти без повдигане на обвинения за участие в престъпната група, разбита при спецакция в Бургас.  Те вече са разследвани за помагачество, пране на пари и данъчни престъпления. Вчера БСП-Бургас изключи Бенчев от групата на левицата в общинския съвет.", "date": "2018.08.08", "title": "Синът на Бенчо Бенчев съобщи: Баща му получил сърдечна криза"}
{"url": "https://www.bgonair.bg/bulgaria/2018-08-08/ministar-valchev-e-gotov-da-pomogne-na-meteorolozite-da-napusnat-ban", "text": "\r\n Скандал с продължение. След заканите за протест на метеоролозите и искането им да бъдат извадени от структурата на БАН и да минат под шапката на Образователното министерство: Министърът на образованието Димитър Вълчев съобщи - готов е да им съдейства. Пред Българското национално радио Вълчев съобщи, че вече е разговарял с ръководствата и на БАН, и на Института и се надява до месец да се намери решение. В писмо до премиера Борисов вчера метеоролозите обвиниха ръководството на БАН , че ги е излъгало за допълнителните пари за прогнози, които правителството отпусна през юни. 15-те млн. лв. бяха дадени на Българската академия на науките от държавата именно за метеорологичния институт. Метеоролозите настояват пред Борисов за държавна проверка на отпуснатите средства и начина на харченето им от ръководството на академията. В писмо до медиите от БАН заявяват, че принадлежността на Института по метеорология към БАН никога не е поставяна под въпрос и служителите са длъжни да спазват закона.", "date": "2018.08.08", "title": "Министър Вълчев е готов да помогне на метеоролозите да напуснат БАН"}
