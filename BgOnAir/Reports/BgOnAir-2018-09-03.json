{"url": "https://www.bgonair.bg/world/2018-09-03/ogromen-pozhar-plamna-v-natsionalniya-muzey-na-rio-de-zhaneyro", "text": "\r\n Огромен пожар пламна в прочутия Национален музей на Рио де Жанейро. Стотици огнеборци се опитват да овладеят огъня, пламнал след затварянето на музея, който е най-старата научна институция в Бразилия.  Причината за пожара все още не е ясна. Към момента властите не съобщават за жертви и пострадали.  В сградата, която в миналото е служила за резиденция на португалското кралско семейство, се съхраняват над 20 милиона исторически предмета, включително египетски артефакти. Институцията, която тази година трябваше да отбележи 200 години от създаването си, притежава и изключително ценен скелет на жена на 12 хиляди години – най-старият, откриван някога в света.", "date": "2018.09.03", "title": "Огромен пожар пламна в Националния музей в Рио де Жанейро"}
{"url": "https://www.bgonair.bg/world/2018-09-03/tezhka-avtobusna-katastrofa-v-ispaniya-pone-chetirima-sa-zaginalii", "text": "Тежък пътен инцидент в Испания. Най-малко четирима души са загинали, а 20 са пострадали при сблъсък на автобус в стълб на виадукт. Инцидентът станал в град Авилес, в северната част на страната, малко преди 14 часа местно време. Според говорител на гражданска защита, превозното средство е излязло от пътното платно и се е ударило в стълба на новострояща се отсечка от магистралата. На място са изпратени линейки и пожарни коли, хеликоптер е превозил ранените до няколко болници в района. ", "date": "2018.09.03", "title": "Тежка автобусна катастрофа в Испания - поне четирима са загинали"}
{"url": "https://www.bgonair.bg/world/2018-09-03/sled-kravoprolitni-boeve-blizo-400-dushi-izbyagaha-ot-zatvor-kray-tripoli", "text": "Около 400 затворници избягаха след бунт в затвор в предградие на либийската столица Триполи, където от седмица се водят кръвопролитни боеве.  Властите съобщиха, че надзирателите, страхувайки се за живота си, не направили опит да спрат бягството на задържаните.  Много от избягалите са поддръжници на покойния либийски диктатор Муамар Кадафи.  От понеделник въоръжени групи влязоха в сблъсъци, при които бяха убити най-малко 40 и ранени над 100 души, повечето цивилни.  Подкрепяното от ООН правителство в Триполи вчера обяви извънредно положение в столицата заради сериозността на положението.", "date": "2018.09.03", "title": "След кръвопролитни боеве: Близо 400 души избягаха от затвор край Триполи"}
{"url": "https://www.bgonair.bg/world/2018-09-03/stachka-na-moryatsite-v-gartsiya-blokira-feribotite", "text": "Стачка на моряците блокира морския транспорт в Гърция днес. През следващите 24 часа фериботите ще останат в пристанищата, прекъсвайки връзките между островите и континента.  Моряците настояват за по-високо заплащане след като на 21 август, след осем години на сериозни съкращения на разходи и международни спасителни мерки, премиерът Алексис Ципрас обяви, че Гърция излиза от кризата.  Стачката идва и в края на летния сезон и от фериботните компании осигуриха допълнителни курсове в неделя, за да отговорят на туристическите нужди през уикенда преди стачката.", "date": "2018.09.03", "title": "Стачка на моряците в Гърция блокира фериботите"}
{"url": "https://www.bgonair.bg/world/2018-09-03/dobra-novini-za-fenovete-na-u2-bono-se-zavrashta-za-turneto", "text": "Боно се завръща за турнето на U2. Фронтменът на ирландската банда заяви, че ще си върне гласа за останалата част на тура из Европа.  В изявление на певеца се посочва, че той се е консултирал \"със страхотен лекар\", който го е уверил, че ще възвърне напълно гласа си.  В събота U2 прекъсна концерта си в Берлин, след като Боно загуби гласа си.  Това предизвика опасения, че 7-месечното турне на групата ще се провали. Сега обаче те обещават, че ще зарадват германските си фенове с нов концерт на 13 ноември отново в Берлин.", "date": "2018.09.03", "title": "Добра новини за феновете на U2: Боно се завръща за турнето"}
{"url": "https://www.bgonair.bg/world/2018-09-03/okolo-180-hilyadi-turisti-sa-blokirani-po-gratskite-ostrovi-zaradi-stachkata-na-moryatsite", "text": "Близо 180 хиляди туристи са блокирани по гръцките острови заради двудневна стачка на моряците. Фериботите ще останат в пристанищата и утре, след като синдикати и работодатели не постигнаха компромис на днешната си среща. Моряците настояват за повишение на заплатите си с 5%, които бяха замразени през последните 8 години. На 21 август, след години на тежки реформи и сериозни съкращения на разходите, Гърция официално излезе от последната си спасителна програма.", "date": "2018.09.03", "title": "Около 180 хиляди туристи са блокирани по гръцките острови заради стачката на моряците"}
{"url": "https://www.bgonair.bg/bulgaria/2018-09-03/razbraha-se-koalitsiyata-prodalzhava-svoeto-upravlenie", "text": "\r\n След четиричасово заседание на коалиционните партньори във властта стана ясно, че правителството ще продължи да управлява. Патриотите и ГЕРБ са постигнали консенсус, че предсрочни парламентарни избори към този момент не са решение. Оставките на министрите на вътрешните работи Валентин Радев, на транспорта Ивайло Московски и на регионалното развитие Николай Нанков обаче не са били обсъждани на днешния коалиционен съвет. Това ще стане на следващата такава среща след седмица, когато ще се обсъжда всяка оставка персонално и ще се решава дали ще има рокади в правителството. Според зам.-председателя на ГЕРБ и председател на ПГ Цветан Цветанов с предстоящия есенен сезон управляващите ще създадат  по-добра координация, комуникация и взаимно уважение сред всички в коалицията. \"Към настоящия момент няма стартирана процедура по конституционното споразумение точка 6. Съгласуването ще бъде направено в понеделник, когато ще дадем ход и на процедурата, която е свързана с правилника за организация на дейността на Народното събрание и на Конституцията. Имаме министри в оставка, но нямаме стартирана процедура, която да е с влизане на предложение в Министерски съвет за промени на състава на Министерския съвет\", настоя Цветанов. Според него стабилността днес е най-важното, за да има успех едно управление. \"Ние нямаме различни тълкувания относно изпълнението на 4-годишната си управленска програма\", каза още председателят на ПГ на ГЕРБ. Лидерът на \"Атака\" Волен Сидеров добави, че се надява всички да са си взели поука и да не позволяват \"разтурването\" на управлението, което няма да е добро за хората. По думите му, ако правителството подаде оставка, това ще доведе до хаос и неизвестност. \"Избираме да решаваме нещата, които са по между ни-по между ни. Надявам се, че ще го изпълним това. Аз лично съм готов да го направя това. Нашите отношения да не минават първо през медиите, а да бъдат в коалиционния съвет. Ако това не може да се изпълни и не стане, тогава ще отидем към хаос\", заяви Сидеров. Красимир Каракачанов пък беше категоричен, че в малката коалиция може да имат различия и да емоционални, но не биха допуснали връщането на БСП и ДПС във властта.  \"Ние продължаваме да си бъдем различни и ще продължаваме да сме различни, защото сме различни хора. Аз се радвам, че това, което всеки един от нас подаде, че диалогът трябва да е по-чест, по-интензивен и по-конструктивен, тази вечер се осъществи за пореден път. Коалицията е единна, вървим напред в името на България\", обяви военният министър. Други рокади по време на този коалиционен съвет не са били обсъждани.", "date": "2018.09.03", "title": "Разбраха се: Коалицията продължава своето управление!"}
{"url": "https://www.bgonair.bg/denqt-on-air/2018-09-03/bivsh-diplomat-ankara-obgrizhva-islyamofobskite-nastroeniya-v-turtsiya", "text": "\r\n Ердоган предложи търговията между участниците в Съвета за сътрудничество на тюркоезичните държави да премине на национални валути. Междувременно в Турция инфлацията удари 15-годишен рекорд. Тя достигна почти 18% през август, показват данните на Националния статистически институт на страната. През последните седмици само хранителните продукти са поскъпнали с близо 20%. \"Ердоган не дава предложението за търговията за първи път. То беше казано по време на посещението му в Киргистан. На фона на тази валутна и структурна криза в Турция, може да се говори за долари, но първо трябва да бъдат изплатени външните дългове, които са в долари\", категоричен е бившият генерален консул на България в Одрин Георги Димов в студиото на \" \". По думите политиката на Анкара се изповядва от кризата със САЩ, която е факт от 2013 г. насам. \"Кризата в страната може да я реши самата държава, ако има политическа воля, но за този момент не се вижда такава воля. Ние трябва да се въздържаме от всякакви официални изявления по темата. Нашите държавници да внимават какво говорят. Сегашната политика на Анкара обгрижва ислямофобските настроения\", обясни още бившият генерален консул на България в Одрин пред  . Според него икономическата криза в Турция има няколко изхода - или дълговете на страната да бъдат отложени, или южната ни съседка да сключи споразумение с Международния валутен фонд.", "date": "2018.09.03", "title": "Бивш дипломат: Анкара обгрижва ислямофобските настроения в Турция"}
{"url": "https://www.bgonair.bg/economy/2018-09-03/benzinovite-avtomobili-na-volkswagen-sashto-manipulirani", "text": "Volkswagen все още се възстановява от скандала с манипулираните дизелови двигатели на своите модели, който избухна през есента на 2015, а сега е на път да се забърка в подобна ситуация и с бензиновите си автомобили, пише Automedia.bg.  Според изданието Bild am Sonntag, инженери на Volkswagen са признали пред германските следователи, че някои бензинови модели на марката също са оборудвани с устройство, коeто манипулира тестовете за вредни емисии и разход на гориво. То е поставено и на коли на Porsche и Audi. Вестникът се позовава на документите на прокуратурата в Мюнхен, според които още през ноември 2015 експерти на най-големия германския автомобилен производител са признали, че автоматичните скоростни кутии на Volkswagen, Audi и Porsche са имали програми за управление, които могат да влияят на данните за токсичността на изхвърляните газове. Така са били манипулирани показанията за съдържащия се в тях въглероден двуокис и са давани неверни данни за разхода на гориво. През февруари 2016 вътрешно разследване в концерна е показало по какъв начин може да се активира програмата на скоростната кутия по време на проверка, за да даде лъжливите показания. Говорител на Volkswagen отказа да коментира твърденията, като заяви, единствено, че през последните месеци представители на компанията „активно са обсъждали с Федералната служба за транспортни средства проблема със скоростните кутии”. И допълни, че производителят оказва пълно съдействие на разследването. Повече четете на  .", "date": "2018.09.03", "title": "Бензиновите автомобили на Volkswagen - също манипулирани!"}
{"url": "https://www.bgonair.bg/world/2018-09-03/pozhar-gori-v-emblematichnata-za-livarpul-sgrada-litaluuds", "text": "Десетки огнеборци се опитват да потушат пламъците, избухнали в известната историческа сграда \"Литълуудс\" в британския град Ливърпул.  Няма данни за пострадали, тъй като зданието не се обитава от 2003 година.  5-етажната сграда е един от символите на Ливърпул. \"Литълуудс Пуул“ е построена през 1938 година и е част от търговската империя \"Литълуудс“ на сър Джон Муурс.  Сградата наскоро е била продадена, за да бъде превърната в голямо кино и телевизионен център с 350 работни места. Причината за пожара се изяснява.", "date": "2018.09.03", "title": "Пожар гори в емблематичната за Ливърпул сграда \"Литълуудс\""}
{"url": "https://www.bgonair.bg/bulgaria/2018-09-03/elektronni-dnevnitsi-zamenyat-hartienite-v-nad-50-uchilishta-v-stranata", "text": "\r\n Електронни дневници ще изместят хартиените в над 50 училища в страната. От новата учебна година в столичното 119 средно училище за родителите няма да се налага да купуват бележници за децата си.  С празни рафтове, без дневници ще започне новата учебна година в столичното 119 средно училище. Причината е въвеждане на електронни дневници, които ще изместят хартиените. Необходим е мобилен смартфон. В реално време се отразяват оценките, отсъствията, забележките и домашните, като отново в реално време достигат като приложение в телефона на родителя.  Всички данни за ученика могат да се попълват както от мобилен телефон, така и от компютър. Така всяка оценка, отсъствие, забележка или домашно няма да остане скрито за родителите.", "date": "2018.09.03", "title": "Електронни дневници заменят хартиените в над 50 училища в страната"}
{"url": "https://www.bgonair.bg/bulgaria/2018-09-03/statistikata-sochi-vsyaka-10-katastrofa-u-nas-s-zhertva", "text": "Всяка 10 катастрофа у нас е с жертва. Това са констатациите от доклада за пътно-транспортната обстановка в страната за миналата година.  Най-опасно е в района на Търговищко, където във всяко трето произшествие е загивал човек. Изключително рисково е и движението на територията на София, където при сравнително малък брой ПТП-та, броят на загиналите е 49, тоест загинали при всяка трета катастрофа.  Основната цел в стратегията срещу катастрофите е към 2020 г. броят на загиналите при пътно-транспортни произшествия да бъде намален с 50%, а на тежко ранените - с 20 на сто.", "date": "2018.09.03", "title": "Статистиката сочи: Всяка 10 катастрофа у нас с жертва"}
{"url": "https://www.bgonair.bg/denqt-on-air/2018-09-03/smyanata-na-ministri-bez-osnovanie-i-ne-reshava-problemi", "text": "\r\n Премиерът Бойко Борисов събра на среща управляващата коалиция. ГЕРБ и лидерите на \"Обединените патриоти\" обсъждат трите министерски оставки, които министър-председателят поиска и които предизвикаха напрежение в мнозинството. След инцидента край Своге, при който загинаха 17 души, Бойко Борисов поиска оставките на трима министри - на вътрешните работи Валентин Радев, на транспорта Ивайло Московски и на регионалното развитие Николай Нанков. На този фон президентът Румен Радев настоя оставките да не бъдат начин за решаване на проблемите. Според държавния глава трябва да се поеме истинска отговорност за инцидента край Своге и управляващите, както и опозицията да се насочат към решаването на реалните проблеми и налагането на реални алтернативи. Социологът Юлий Павлов и политологът доц. Стойчо Стойчев също се съгласиха, че с оставки проблеми не се решават. \"Специално трагедията в Своге показа по какъв начин функционира системата за управление на обществените процеси в България, въобще как се управлява\", каза в студиото на   политологът доц. Стойчо Стойчев. Той обаче беше категоричен, че това не е система на управлението само на ГЕРБ, а тя е валидна за всички партии и коалиции, които са били на власт в последните 30 години. Политологът добави още, че решаването на подобни системни проблеми като пътната безопасност с персонални промени, няма да доведат до нищо. Социологът Юлий Павлов също се съгласи с мнението, че смяната на министри няма да помогне за справянето с определени проблеми. Той дори нарече тези действия \"тържество на популизма\" и сподели мнението си, че Радев, Нанков и Московски нямат никаква вина за инцидента край Своге или за този с бащата на президента Румен Радев. Павлов каза също, че виновен си е водачът на автобуса, който падна в пропаст край Своге. \"И ако има наистина нарушения в асфалта, трабва да се търсят първите виновници. Тази комисия, която е приела проекта, а това е част от АПИ. Всички други си подават оставката, само АПИ не\", подчерта социологът пред  . Двамата гости говориха и за бъдещето на управлението на кабинета. Според тях БСП не предлагат алтернатива, а само персонална замяна и според тях няма кой да събори това правителство, защото няма сила нито в парламента или извън него, която да е способна на това.", "date": "2018.09.03", "title": "Смяната на министри: Без основание и не решава проблеми!"}
{"url": "https://www.bgonair.bg/denqt-on-air/2018-09-03/politicheski-i-teatralni-predstavleniya-kade-igrayat-po-dobre", "text": "\r\n Идва есента, започва нов политически сезон, но започва и нов театрален сезон. Големият български актьор Славчо Пеев смята, че нито в театралните салони, нито на политическата сцена се получава това, което трябва да бъде. Той сподели мнението си, че в българските театри, с изключение на Народния театър \"Иван Вазов\", цари бедност и по думите му сега от 10 постановки се посещават едва 4-5.  \"Едно представление трябва да е такова, че когато влезе зрителят, да се почувства в друг свят\", подчерта Славчо Пеев в студиото на .  Той разказа и за предстоящата премиера на пиесата \"Почти като човешки глас\", която е поставяна за пръв път преди близо 30 години и сега отново ще бъде представена пред публиката. \"Не е остаряла. Вътре отношенията между хората, това ме притеснява, че това важи още\", допълни Славчо Пеев.  Актьорът сподели пред  , че всичко, което става в България влияе и на политическата класа. По думите му има много злоба, дори ако погледнем само начина, по който шофираме. \"Хората не вярват, че нещо може да се случи интересно\", добави още неповторимият Славчо Пеев.", "date": "2018.09.03", "title": "Политически и театрални представления: Къде играят по-добре?"}
{"url": "https://www.bgonair.bg/bulgaria/2018-09-03/am-hemus-gotova-za-panirovka-kamion-s-brashno-katastrofira", "text": "Инцидент блокира част от магистрала \"Хемус\". Пакети с брашно са изпаднали от камион и са се разпилели по платното в посока Варна, в участъка между селата Невша и Провадия.  Участъкът беше затворен между 10:30 и 12 часа, за да може да бъде почистен. Трафикът се осъществяваше само в една от лентите. Сигналът за инцидента, на разклона за село Млада Гвардия, е подаден малко преди 7 часа. За секунди магистралата се оказала обвита в гъста \"димна\" завеса, а пътното платно било осеяно с хартиени чували и изсипаното брашно от тях.  Според очевидци, водачът на камиона е избягал от мястото на инцидента. От Агенция \"Пътна инфраструктура\" предупреждават - шофьорите да се движат с повишено внимание и съобразена скорост, защото участъкът може все още да не е напълно почистен.", "date": "2018.09.03", "title": "АМ \"Хемус\" готова за панировка: Камион с брашно катастрофира"}
{"url": "https://www.bgonair.bg/bulgaria/2018-09-03/ubietsat-na-7-godishnata-damla-se-izpravya-pred-sada", "text": "\r\n Днес съдът решава съдбата на 25-годишния Мехмед Хасан, обвинен за жестокото убийство на 7-годишната си братовчедка Дамла в Момчилград.  Той беше доведен под засилена охрана в съдебната зала, като отказа да отговаря на въпросите на медиите. Пред магистратите Мехмед поиска съкратено съдебно следствие, като призна всички доказателства, събрани по случая.  Това означава, че няма да бъдат разпитвани свидетели, нито представяни експертизи.  По закон, присъдата на Мехмед Хасан, ще бъде намалена с една трета заради признаването на вината.  Дамлa беше открита мъртва в дома си в края на миналата година, а няколко дни по-късно Мехмед беше задържан за убийството ѝ.", "date": "2018.09.03", "title": "Убиецът на 7-годишната Дамла се изправя пред съда"}
{"url": "https://www.bgonair.bg/bulgaria/2018-09-03/sakskoburggotski-tarsi-pomosht-ot-chuzhbina-za-da-si-varne-dvoretsa-vrana", "text": "Бившият премиер Симеон Сакскобургготски излезе с изявление, във връзка с решението на Софийския градски съд, че дворецът \"Врана\" е собственост на държавата, а не негов. В обръщението си, той пита - \"Заслужавам ли да ме лишат от моя дом и заставят да напусна Родината\". И допълва, че вече се уповава само на това, че посегателствата над него няма да останат незабелязани в чужбина, където частната собственост е неприкосновена.", "date": "2018.09.03", "title": "Сакскобургготски търси помощ от чужбина, за да си върне двореца \"Врана\""}
{"url": "https://www.bgonair.bg/bulgaria/2018-09-03/61-ot-balgarite-dovolni-ot-ministerskite-ostavki", "text": "61% одобрение за трите министерски оставки в кабинета \"Борисов 3\", показва експресно национално представително проучване на социологическа агенция \"Алфа Рисърч\", проведено по поръчка на БНТ. Поемането на политическа отговорност се оценява преобладаващо позитивно от гражданите, но почти 30% са критичните мнения. Сред тях се открояват привържениците на двата основни политически опонента - ГЕРБ и БСП.", "date": "2018.09.03", "title": "61% от българите доволни от министерските оставки!"}
{"url": "https://www.bgonair.bg/bulgaria/2018-09-03/zapochva-iztochvaneto-na-potanaliya-mopang-kray-sozopol", "text": "Започва операцията по източването на нефтения разлив край Созопол. Днес работна платформа ще влезе в морето с водолазен кораб и нефтосъбирач.  Те ще бъдат застопорени със специални котви, тежащи шест тона. След това, ако времето позволява, ще започне ефективното източване на мазута.  Водолазите, които ще работят под водата, са 10 души. Те ще работят на смени по двама. Над водата, екипът е около 30 души. Потъналият преди близо век кораб \"Мопанг\" в момента изпуска много малко количество гориво, посочи водолазът Михаил Заимов.", "date": "2018.09.03", "title": "Започва източването на потъналия \"Мопанг\" край Созопол"}
{"url": "https://www.bgonair.bg/operatsiya-istoriya/2018-09-03/bitkata-za-dobrudzha-kogato-balgarite-voyuvaha-s-rusite", "text": "\r\n В битката за свободата на Добрич и Добруджа българска армия се сражава с румънски войски и  един голям руски корпус под командването известния генерал Андрей Зайончковски. Заедно с руснаците срещу нас се бие и  една сръбска доброволческа дивизия - разказа историк от НВИМ Стоян Николов.  Да се биеш с руси е било особено емоционално за нашите войници, тъй като все пак те виждат в тях хората, които са ни освободили от османско иго, а повечето ни офицери са руски възпитаници. Не случайно най-големият русофил Иван Вазов пише едно знаменито тогава стихотворение \"На руските воини\", в което пита \"О руси! О братя славянски, защо сте вий тука? Защо сте дошли на полята балкански, немили неканени гости\".   Сраженията за Добрич са изключително жестоки и кръвопролитни. При отстъплението си румънците убиват и десетки цивилни граждани. Първия сблъсък между руси и българи е когато Осми приморски полк съкрушава атаката на шест руски ескадрона от елитния Трети Смоленски улански полк, нанасяйки им особено тежки поражения.Загиват повече от половината руски улани, включително техния командир полковник Калмиков. При Добричката епопея особено героично се сражават и врачанския и козлодуйския полк. Разбира се, известна е и огромната ролята на знаменитата конна дивизия на генерал Иван Колев, която последователно громи румънци, сърби и накрая казаци. По онова време казашката кавалерия се е считала за най-елитната и смъртоносна конница в Европа, но въпреки това българите побеждават.  Когато се биеш за родния си край, може да победиш всеки - заключи Стоян Николов. \"Петър Дънов е изключителна личност. Личност за която най-важно е просвещението, науката и възпитанието. Не случайно той е завършил елитния Бостънски университет, но вместо да остане в САЩ, се прибира в България. Сякаш неговото позитивно учение е контратеза на жестокостта и омразата на онова време на войни и политически убийства - разказаха Галина Герасимова и Андрей Грива от Бялото братство.   Петър Дънов е бил много близък приятел на Капитан Петко войвода. Малко известен факт е и, че Дънов и живял в къща - близнак с комунистическия лидер Георги Димитров. На два пъти Димитров се укрива у Дънов, когато е търсен от полицията.   През декември 1944 година след смъртта на Дънов, Георги Димитров  разрешава тялото на учителя да бъде погребано в \"Изгрев\".   Дънов е може би най-превеждания  и цитиран българин по света. За българите той казва, че са взели мистика от траките, жертвоготовността от славяните и храбростта от прабългарите. При посещенията в България пред гроба му се покланя Пако Рабан, а певицата Мадона също иска да посети мястото.       \r\n   \r\n   ", "date": "2018.09.03", "title": "Битката за Добруджа, когато българите воюваха с русите"}
{"url": "https://www.bgonair.bg/bulgaria/2018-09-03/koalitsionna-sreshta-v-ministerskiya-savet-obsazhdat-se-ministerskite-ostavki", "text": "\r\n Премиерът Бойко Борисов събра на среща управляващата коалиция. ГЕРБ и лидерите на \"Обединените патриоти\" обсъждат трите министерски оставки, които министър-председателят поиска и които предизвикаха напрежение в мнозинството. На срещата в Министерския съвет присъстват още председателят на ПГ на ГЕРБ Цветан Цветанов и финансовият министър Владислав Горанов. След инцидента край Своге, при който загинаха 17 души, Бойко Борисов поиска оставките на трима министри - на вътрешните работи Валентин Радев, на транспорта Ивайло Московски и на регионалното развитие Николай Нанков. Срещата между коалиционните партньори започна с искане и на още една оставка. Лидерът на \"Атака\" Волен Сидеров пожела вицепремиерът Валери Симеонов също да се раздели с поста си, а на негово място да застане друг кадър на \"Обединени патриоти\". Сидеров смята, че така ще се намали напрежението в коалицията. За сега все още не е ясно кой ще заеме трите места в кабинета. Нанков, Радев и Московски обаче по всяка вероятност ще се върнат в Народното събрание като депутати.  Предстоят консултации за техните заместници, в медийното пространство обаче вече се спрягат и някои имена. Заместничката на Нанков Малина Крумова се очаква да поеме ръководството на регионалното министерство, Николина Ангелкова пък може да се прехвърли в това на транспорта, а Красимир Ципов може да спре да е заместник и да оглави вътрешното ведомство.", "date": "2018.09.03", "title": "Коалиционна среща в Министерския съвет: Обсъждат се министерските оставки"}
{"url": "https://www.bgonair.bg/bulgaria/2018-09-03/zapochna-remontat-na-fatalnata-otsechka-kray-svoge", "text": "\r\n Започна ремонтът на участъка край Своге, където тежка катастрофа отне живота на 17 души. Досега се изчакваше да приключи разследването на инцидента. Днес започна фрезоването на пътното платно, а след това предстои и преасфалтирането. Отсечката е 370 метра, а ремонтът й е планиран и не е предизвикан от тежката катастрофа. Мантинелата пък няма да бъде подменена, докато община Своге не се заеме с това.  След като приключи преасфалтирането на опасната отсечка, ще се прегледа целият 82-километров път, за да се прецени трябва ли да се прави ремонт отново. Ще бъдат взети асфалтови проби от цялото трасе, за да се провери качеството на положения асфалт. Но предписание за отстраняване на нередности е издадено повече от месец преди инцидента.", "date": "2018.09.03", "title": "Започна ремонтът на фаталната отсечка край Своге"}
{"url": "https://www.bgonair.bg/bulgaria/2018-09-03/rumen-radev-kategorichen-ostavkite-ne-sa-reshenie-na-problemite", "text": "\r\n На прага на новия политически сезон - президентът Румен Радев с послание. Утре е първото заседание на Народното събрание след дългата лятна ваканция.  На този фон президентът Румен Радев настоя оставките да не бъдат начин за решаване на проблемите. Според държавния глава трябва да се поеме истинска отговорност за инцидента край Своге и управляващите, както и опозицията да се насочат към решаването на реалните проблеми и налагането на реални алтернативи. По думите му с оставки няма да се промени нищо, а по този начин хората ще трябва да търсят нови решения на техните проблеми.  Държавният глава обяви още, че ще работи за изграждането на нова перспектива за България. Той е категоричен още, че нови избори няма да решат реалните проблеми. Междувременно пък премиерът Бойко Борисов събира управляващата коалиция. ГЕРБ и лидерите на Обединените патриоти ще обсъждат трите министерски оставки, които министър-председателят поиска. Те предизвикаха сътресения в мнозинството.", "date": "2018.09.03", "title": "Румен Радев категоричен: Оставките не са решение на проблемите!"}
{"url": "https://www.bgonair.bg/bulgaria/2018-09-03/do-kraya-na-denya-sabirat-probi-za-afrikanska-chuma-ot-selo-bozveliysko", "text": "\r\n До края на деня ще се събират проби за африканска чума в провадийското село Бозвелийско. Там регистрираните свине са 55. Всички населени места във Варненско са с потенциален риск от разпространение на заразата. Междувременно жителите на село Тутраканци заплашват с протести, ако не получат средства за умъртвените си животни, които там са 90 на брой, но едва една четвърт от тях са били регистрирани. Засега няма данни за разпространение на заразата в други райони.", "date": "2018.09.03", "title": "До края на деня събират проби за африканска чума от село Бозвелийско"}
