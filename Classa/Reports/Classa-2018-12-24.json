{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390813-1500-%D0%BD%D0%BE%D0%B2%D0%B8-%D0%BC%D0%B5%D1%81%D1%82%D0%B0-%D0%B2-%D0%B4%D0%B5%D1%82%D1%81%D0%BA%D0%B8-%D0%B3%D1%80%D0%B0%D0%B4%D0%B8%D0%BD%D0%B8-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0-%D0%B4%D0%BE%D0%B3%D0%BE%D0%B4%D0%B8%D0%BD%D0%B0", "text": "\"Догодина ще бъдат открити между 1100 и 1500 нови места в детските градини в столицата.\" Това заяви заместник-кметът по културата Петър Чобанов в онлайн предаване по темата за недостигът на места в детските градини в София. По думите му никога в историята на София не са се строили толкова много детски градини, като през последните години. \"За последните 10 години са изградени близо 100 обекта, а през 2019 ще се работи по нови 15\", подчерта той. Чобанов сподели също, че се ремонтират баните в Овча Купел и Банкя, като цялостният ремонт се очаква да приключи през 2020 г. Той посочи, че 6 млн. лв. са осигурени за ремонта на сградата в Банкя, а за този в Овча Купел над 3 млн.лв. европейски средства. По думите му се предвижда банята в Овча купел да се превърне в научно-образователен център. Чобанов подчерта, че се работи и по възстановяването на банята в \"Горна баня\". Той е категоричен, че сградата трябва да запази своето предназначение на баня, каквото е и настояването на жителите на квартала. Според него основният проблем там е недостатъчният дебит и концесията, която е сключена през деветдесетте години с бутилираща компания. Относно темата за съдбата на северното крило на Централната минерална баня в столицата, заместник-кметът отбеляза, че още в древен Рим термите не са били само място за хигиена, а също и за култура. Така Чобанов аргументира намерението на общината северното крило на сградата да бъде превърнато в музей.", "date": "2018.12.24", "title": "1500 нови места в детски градини в столицата догодина"}
{"url": "http://www.classa.bg/component/k2/item/390809-%D0%BD%D0%B0%D0%B9-%D0%BF%D0%BE%D0%BB%D0%B5%D0%B7%D0%BD%D0%B8%D1%8F%D1%82-%D0%B0%D0%BB%D0%BA%D0%BE%D1%85%D0%BE%D0%BB-%D0%BF%D0%BE-%D0%B2%D1%80%D0%B5%D0%BC%D0%B5-%D0%BD%D0%B0-%D0%BF%D1%80%D0%B0%D0%B7%D0%BD%D0%B8%D1%86%D0%B8%D1%82%D0%B5", "text": "Греяното вино е една от емблемите на зимата – подобно на горещия шоколад в красива чаша и добра компания.    Разбира се, за някои греяното вино не е свързано толкова с ароматното ухание на портокалови корички, колкото с.. настинка, изпотяване и люто топло вино.    И все пак, каквато и да е асоциацията, заложете на тази изкусителна топла напитка – защото тя е не само вкусна, не само сгряваща, но и много полезна!    Греяното вино пази от доста болежки. И ще се учудите колко ефикасно се оказва за редица проблеми. Оздравете се, докато се глезите с него!", "date": "2018.12.24", "title": "Най-полезният алкохол по време на празниците"}
{"url": "http://www.classa.bg/%D1%82%D0%B5%D1%85%D0%BD%D0%BE/item/390810-spacex-%D0%B8%D0%B7%D0%B2%D0%B5%D0%B4%D0%B5-%D0%B2-%D0%BE%D1%80%D0%B1%D0%B8%D1%82%D0%B0-%D1%81%D0%BF%D1%8A%D1%82%D0%BD%D0%B8%D0%BA-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D0%B2%D0%B2%D1%81", "text": "Частната компания SpaceX, основана от Илън Мъск, успешно изведе в орбита спътник GPS III SV01 на американските военновъздушни сили, предадоха информационните агенции. Ракетата-носител Falcon 9 беше изстреляна от полигона \"Кейп Канаверал\" във Флорида. Това е първата мисия на SpaceX, възложена от Пентагона. Изведеният в орбита спътник, произведен от компанията Lockheed Martin, ще бъде първият GPS сателит от трето поколение. Това беше 21-ата и последна мисия на SpaceX за 2018 г.", "date": "2018.12.24", "title": "SpaceX изведе в орбита спътник на американските ВВС"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390811-%D0%B1%D1%8A%D0%B4%D0%BD%D0%B8-%D0%B2%D0%B5%D1%87%D0%B5%D1%80-%E2%80%93-%D0%B2%D1%8F%D1%80%D0%B0-%D0%B8-%D1%82%D1%80%D0%B0%D0%B4%D0%B8%D1%86%D0%B8%D1%8F", "text": "Празнуваме един от най-светлите християнски празници - Бъдни вечер, който се чества семейно от всички християни. Семейството се събира в очакване на раждането на Божия син - Иисус Христос. Празникът Бъдни вечер е посветен на дома, огнището, но и на починалите предци - родственици, които също се смятат за част от семейството. Според библейските текстове, на Бъдни вечер започват родилните мъки на Дева Мария. Тази вечер е начало на празненството, възславящо Христовото рождение. Християнският празник, който предшества раждането на Христос, българите наричат \"Малка Коледа\", \"Суха Коледа\", \"Детешка Коледа\" или по-рядко - \"Мали Божич\" и \"Крачун\". Празничната трапеза включва обреден хляб, наречен \"Боговица\", \"Богова пита\", \"Божичник\", \"вечерник\", \"светец\" или \"харман\". Той е замесен с \"мълчана вода\" от мома или от млада булка, като брашното е пресято през три сита. От тесто върху хляба се оформят изображения на нивата и домашните животни. Освен този хляб, момата носи и \"вит-превит кравай\", който е предназначен за коледарите. Върху трапезата се нареждат нечетен брой ястия - 7, 9 или 11. Сред тях са пълнени чушки с ориз, сърми, боб, леща, варено жито, баница с тиква, ошав. Според традицията, колкото повече са ястията, толкова по-богата ще е годината. Вечерята започва с прекадяването на трапезата, стаите, оборите и градината, за да се прогонят злите духове. След произнасянето на молитвата \"Отче наш\", стопанинът разчупва питата с парата и първото парче от нея се оставя пред иконата за Бога, второто е за къщата, а останалите се разпределят на всеки член от семейството. Вярва се, че на когото се падне парата, той ще има най-голям късмет през годината. Обичаят повелява по време на яденето да не се става, а трапезата не се прибира. Под трапезата стопанката слага слама, която се асоциира със сламата в яслата на новородения Христос. Тази слама не се хвърля. Тя се поставя в градините или под плодните дръвчета, за да раждат повече. Не се изхвърля и пепелта от бъдника. Обикновено стопаните я пръскат в нивите и лозята - за плодородие. От нея слагат и в семето за посев. С тази пепел лекуват и някои заболявания. Днешната коледна елха замества бъдника - пън от плодовито дърво, който горял през цялата нощ на 24 срещу 25 декември в огнището, за да се помогне на раждането на новото слънце, на новия Бог, да му даде енергия и светлина. Елхата със запалените свещи символизира този обред. Основните цветове на украсата й са червено, жълто, златно - цветовете на слънцето и на огъня, а запалените свещи са като искрици от горящия бъдник. На Бъдни вечер завършват 40-дневните коледни пости.", "date": "2018.12.24", "title": "Бъдни вечер – вяра и традиция"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390812-%D0%BF%D0%BE%D1%81%D1%82%D0%B0%D0%B2%D0%B8%D1%85%D0%B0-%D0%BD%D0%BE%D0%B2%D0%B8-%D0%B5%D0%BB%D0%B5%D0%BA%D1%82%D1%80%D0%BE%D0%BD%D0%BD%D0%B8-%D1%82%D0%B0%D0%B1%D0%BB%D0%B0-%D0%B2-%D1%81%D0%BE%D1%84%D0%B8%D1%8F", "text": "Поставиха новите 220 електронни табла в столицата, съобщи Нова телевизия, позовавайки се на Столична община.   Шест от новопоставените табла са полиметрични. Такива има на спирките на \"Орлов мост\", \"Плиска\", \"Окръжна болница\" и \"Лъвов мост\". Общият брой на електронните табла е близо 1200.   На четири реда тече информация за превозните средства, които минават от там и времето, в което се очаква да пристигнат на място. Информацията е достъпна и за хора със зрителни проблеми посредством гласово оповестяване. Под таблата са поставени маршрутите на всяка линия, а на гърба на новите устройства има карта на градската транспортна мрежа.", "date": "2018.12.24", "title": "Поставиха нови електронни табла в София"}
{"url": "http://www.classa.bg/%D1%81%D0%B2%D1%8F%D1%82/item/390805-%D0%BA%D0%B8%D1%82%D0%B0%D0%B9-%D0%B8-%D1%8F%D0%BF%D0%BE%D0%BD%D0%B8%D1%8F-%D0%BD%D0%B0%D0%BC%D0%B0%D0%BB%D1%8F%D0%B2%D0%B0%D1%82-%D0%BF%D1%80%D0%B8%D1%82%D0%B5%D0%B6%D0%B0%D0%B2%D0%B0%D0%BD%D0%B8%D1%82%D0%B5-%D0%BE%D0%B1%D0%BB%D0%B8%D0%B3%D0%B0%D1%86%D0%B8%D0%B8-%D0%BD%D0%B0-%D1%81%D0%B0%D1%89", "text": "Според последните данни, публикувани тази седмица от Министерството на финансите на САЩ, два от най-големите чуждестранни притежатели на американски държавни облигации, Китай и Япония, през октомври са намалили държания от тях дълг. Държаните от Китай американски държавни ценни книжа станаха с 1,138 млрд. долара, по-малко от предходния месец. Втората по големина икономика в света намалява притежанията си за пет последователни месеца, но все още остава най-големият притежател на американските облигации. Япония върви по същия път, тъй като е намалила притежаваните от бонове на американската хазна до 1,018 трилиона, като това е трети месец на последователно намаляване. Според Геннадий Голдберг, лихвен стратег на TD Securities, продажбата на американски облигации от Китай може да бъде част от стратегията му за \"защита на националната си валута\". Що се отнася до Япония, Токио \"намалява притежаваните от нея държавни ценни книжа, защото по отношение на валутното хеджиране, притежанията в долари не са много привлекателни за тях от гледна точка на възстановяване на доходността\", цитира Ройтерс.", "date": "2018.12.24", "title": "Китай и Япония намаляват притежаваните облигации на САЩ"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390806-%D0%BD%D0%B8%D0%BC%D1%85-%D0%BA%D1%8A%D0%BC-%D0%B1%D0%B0%D0%BD-%D1%81-%D1%83%D0%B6%D0%B0%D1%81%D0%BD%D0%B0-%D0%BF%D1%80%D0%BE%D0%B3%D0%BD%D0%BE%D0%B7%D0%B0-%D0%B7%D0%B0-%D0%B4%D0%BD%D0%B5%D1%88%D0%BD%D0%B8%D1%8F-%D0%B3%D0%BE%D0%BB%D1%8F%D0%BC-%D0%BF%D1%80%D0%B0%D0%B7%D0%BD%D0%B8%D0%BA", "text": "Днес облачността ще се увеличава и след обяд от северозапад ще започнат превалявания от дъжд, които до полунощ ще обхванат почти цялата страна. Ще духа умерен вятър от запад-югозапад, но по-късно след обяд ще започне да се ориентира от северозапад и ще се усили. С него ще нахлува студен въздух. Атмосферното налягане до вечерта ще се понижава, ставайки по-ниско от средното за декември, след което ще започне да се повишава. Максималните температури ще са между 8 и 13°, на места в Предбалкана и по-високи. Вечерта, с понижението на температурите, на места във високите полета на Западна България, дъждът ще преминава в сняг, но ще спира. Такава е прогнозата за времето на Националния институт по метеорология и хидрология (НИМХ) при БАН, съобщи за Агенция „Фокус\" дежурният синоптик Боряна Маркова, цитирана от \"Фокус\". Над Черноморието облачността ще е значителна и привечер от север ще започнат превалявания от дъжд. Ще духа умерен югозападен вятър, който по-късно вечерта ще се ориентира от северозапад и с него дневните температури ще се повишат, максималните ще са между 10° и 14°. Температурата на морската вода е около 7°. Вълнението на морето ще е 1-2 бала. В планините ще е ветровито, със силен, по високите и открити части до бурен западен вятър, който вечерта ще се ориентира от север-северозапад. В следобедните часове ще има превалявания от дъжд, на височина над 2200 метра – от сняг, вечерта и в по-ниските части. Максималната температура на височина 1200 метра ще е около 9°, на 2000 метра – около 3°.", "date": "2018.12.24", "title": "НИМХ към БАН с ужасна прогноза за днешния голям празник"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/390807-%D0%BD%D0%B0%D0%BF-%D0%BE%D1%87%D0%B0%D0%BA%D0%B2%D0%B0-%D1%80%D0%B5%D0%BA%D0%BE%D1%80%D0%B4-%D0%BF%D0%BE-%D0%BA%D0%BE%D0%BB%D0%B5%D0%B4%D0%B0-%D0%B8-%D0%BD%D0%BE%D0%B2%D0%B0-%D0%B3%D0%BE%D0%B4%D0%B8%D0%BD%D0%B0", "text": "Ръст на харчовете по Коледа и Нова година очакват от НАП. За миналогодишните празници беше поставен рекорд. През касовите апарати са минали над 1,4 млрд. лв. Пиковите дни са били 22 и 29 декември когато сме платили в брой по почти 300 милиона лева. Навръх празниците разходите се свиват драстично, на самата Коледа сме похарчили почти 5 пъти по-малко – 67 млн. лв. Във всеки от останалите дни през касовите апарати минават над 100 млн. Заради ръста на икономиката и доходите се очаква тази година да бъде поставен нов рекорд. „Наблюдаваме една стабилна тенденция на повишаване на харчовете. Най-големите пикове в предколедното и новогодишно харчене са точно два дни преди новогодишната нощ. А, противно на очакванията, празнуването на самите празници не формира толкова голям паричен поток хората са похарчили повече пари в подготовката преди това\", коментира говорителят на НАП Росен Бъчваров.", "date": "2018.12.24", "title": "НАП очаква рекорд по Коледа и Нова година"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390808-%D0%BB%D0%B5%D0%B3%D0%B5%D0%BD%D0%B4%D0%B8-%D0%B8-%D0%BF%D1%80%D0%B5%D0%B4%D0%B0%D0%BD%D0%B8%D1%8F-%D0%BA%D0%BE%D0%B9-%D1%80%D0%B0%D0%B7%D0%B4%D0%B0%D0%B2%D0%B0-%D0%BF%D0%BE%D0%B4%D0%B0%D1%80%D1%8A%D1%86%D0%B8%D1%82%D0%B5-%D0%B4%D1%8F%D0%B4%D0%BE-%D0%BA%D0%BE%D0%BB%D0%B5%D0%B4%D0%B0-%D0%B8%D0%BB%D0%B8", "text": "Коледа наднича зад ъгъла, така че не можем да позволим на декември да премине без да осветим с прожектор произхода на празника, почитан от над два милиарда души всяка година през зимата.  Празникът, който съхранява традиции от различните култури по света. Традиции, които предците ни са започнали отдавна - подаръци и празници от римляните; венци и вечнозелени дървета от езичниците; печени пуйки от индианците; Дядо Коледа от древен християнски светец; и Юле от дневника на старите норвежки мореплаватели.  Заедно с вярата и ритуала, древната мъдрост е предавана през вековете, за да помогне на човечеството да понесе по-леко тъмните и студени зимни дни. От келтите и траките до християните, и от викингите до католиците, всички добавят красиви частици към богатата мозайка на светлия християнски празник, който наричаме Коледа или Рождество.  Дядо Коледа е шаман  Най-ранните традиции на многокомпонентната легенда за Добрия старец се връщат много назад във времето – още в дълбините на езическите времена. Подаръкът на огъня е може би най-важното откритие в историята на човешката раса. По време на най-тъмните нощи на дългата зима хората от племето се събирали заедно да празнуват и да пеят нощта, осветени от открит огън.  Според легендите шаманът - носител на познанието, е определял кой е бил лош или добър през годината. Преди много зими шаманът на племето или главният жрец е водел церемония, в която върху вечнозелено дърво или храст са поставяни подаръци, които след това били изгаряни в огъня като ритуална жертва. Така предците ни са връщали на боговете част от това, което хората са получили и с надежда да получат отново.  Имелът и бръшлянът, както и иглолистните дървета, са били считани за свети през зимния сезон на годината. Самата церемония се е провеждала в нощта на зимното слънцестоене – най-дългата нощ в годината, за да се гарантира, че Слънцето ще се върне и ще разпръсне над земята живителната си топлина и светлина.  Добрият шаман, като добър магьосник, успява да излезе извън времето и да бъде на много места едновременно. Как иначе Дядо Коледа може да поддържа скоростното темпо, обикаляйки целия свят за една нощ?! Транспортът му е обвързан изцяло със Севера. Самата дума \"шаман\" е със сибирски произход, извлечена е от езика на изчезващия днес народ на тулузите. А те естествено отглеждат елените, с които добрият старец обикаля нощното небе над света.  В историите на източноевропейските народи добрият Дядо често ползва комина, за да влезе в иначе добре залостената къща. Това е бил интригуващ начин да се дадат подаръци на спящите малки момчета и момичета. Традиционният дим от огнището или свещите, който носи молитвите на вярващите към Бога, е спомогнал за запазване на илюзията.  Дядо Коледа влиза в религията  Докато християнството се разпространявало из Европейския континент, традициите, свързани с добрия старец, макар и различаващи се в отделните държави, била твърдо закрепена в народните вярвания.  Християнският свят не иска да се откаже напълно от езическите си зимни традиции. Затова и преобразуването на празника в християнски става належащо по очевидна причина. В края на краищата за Църквата е удобно и подходящо през декември - времето на зимното слънцестоене, да се роди Спасителят. Точно по същото време се е родил и Митра - езическият Бог-войн на траките. Той е наричан още Непобедимото Слънце и е древен бог, почитан от много народи, разпръснати на три континента. Неговата биография включва девствено раждане, последно хранене с хляб и вино, споделено с последователи и обещанието да се върне.  Какъв е обаче произходът на приказния старец, който щедро раздава дарове и радост на хората в навечерието на Рождество Христово? За негов първообраз е избран християнският светец Николай, който живял през втората половина на ІІІ в. и заради благостта и мъдростта си бил определен за архиепископ на гр. Мира. След смъртта му почитта към него се разпространила в цяла Европа.  През 1626 г. холандски кораб прекосява океана и достига бреговете на Америка. Фигурата, изрязана в края му е изобразявала покровителя на моряците - свети Николай, наречен от холандците Синтър Клаас . Така Дядо Коледа пристига и в Новия свят. За няколко десетилетия холандският обичай да се празнува свети Николай се разпространява в Съединените щати. За американците Синтер Клаас набързо става Санта Клаус.  Дядо Коледа става рекламна звезда  Добрият белобрад дядо, който раздава подаръци на послушните деца придобива световната си слава през миналия век. През 1931 г. той влиза в рекламния бизнес чрез компанията \"Кока-Кола\", която го облича в червения цвят на фирмата. Заради закон, забраняващ публични изяви на деца в реклами, маркетинговият отдел придава на Дядо Коледа добродушния вид с дългата бяла брада, който през кратката почивка от задълженията си пийва от бутилка кола, оставена за него от приятелски настроено дете. От тогава до днес \"Кока-Кола\" и Дядо Коледа заедно завладяват пазарите и света.  Традициите днес  И както говорим за издръжливостта на старите обичаи, нека хвърлим поглед към един определено луксозен продукт, любим на мнозина - шоколада. Апетитната смес, създадена в Южна Америка преди повече от 3000 години, е извървяла дългия път от ръцете на ацтеките до джобовете на децата по целия свят.  Без значение как преживявате или гледате на древните традиции, важното е, че цялото човечество заедно за пореден път ще посрещне Новата година. Затова и убедено можем да кажем, че древните шамански традиции продължават и днес. Просто символите на празника се преместват на закрито и удоволствието от него е твърде забавно, за да му се съпротивляваме.", "date": "2018.12.24", "title": "Легенди и предания: Кой раздава подаръците - Дядо Коледа или"}
{"url": "http://www.classa.bg/%D1%81%D0%B2%D1%8F%D1%82/item/390804-%D1%83%D0%BA%D1%80%D0%B5%D0%BF%D0%B2%D0%B0%D0%BD%D0%B5-%D0%BD%D0%B0-%D1%8F%D0%B4%D1%80%D0%B5%D0%BD%D0%B0%D1%82%D0%B0-%D1%82%D1%80%D0%B8%D0%B0%D0%B4%D0%B0-%D1%80%D1%83%D1%81%D0%BA%D0%B0%D1%82%D0%B0-%D0%B0%D0%B2%D0%B8%D0%B0%D1%86%D0%B8%D1%8F-%D0%B7%D0%B0-%D0%B4%D0%B0%D0%BB%D0%B5%D1%87%D0%BD%D0%B8-%D1%80%D0%B0%D0%B7%D1%81%D1%82%D0%BE%D1%8F%D0%BD%D0%B8%D1%8F-%D0%BF%D1%80%D0%B0%D0%B7%D0%BD%D1%83%D0%B2%D0%B0-104-%D0%B8-%D1%80%D0%BE%D0%B6%D0%B4%D0%B5%D0%BD-%D0%B4%D0%B5%D0%BD", "text": "На 23 декември руската авиация за далечни разстояния празнува своята 104-та годишнина. Нейната история започва на 23 декември 1914 г. със създаването на ескадрила от самолети „Илия Муромец\", която през годините на Първата световна война е извършила около 400 бойни мисии. По време на Втората световна война пилотите на бомбардировачи с далечен обсег извършиха около 220 000 мисии. Днес руската авиация за далечни разстояния разполага с модернизирани бомбардировачи Ту-22М3, стратегически ракетни бомбардировачи Ту-160 и Ту-95МС, самолети за презареждане Ил-78 и други видове самолети. През 2018 г. това подразделение на руските военновъздушни сили получи 4 подобрени самолета Ту-95МС и модернизиран стратегически бомбардировач Ту-160. Тези стратегически ракетоносци са част от ядрената триада на Руската федерация. Досега тази година руските екипажи на дълги разстояния успешно извършиха полетни планове и бойна подготовка, достигайки 20 000 часа полет. Освен това за първи път от 5 години два стратегически бомбардировача Ту-160, транспортни самолети Ан-124 и самолети Ил-62 прелетяха от Русия до Венецуела. Те извършиха и \"специален полет\" над водите на Карибско море с излитане и кацане на международното летище Симон Боливар. Благодарение на тази мисия \"екипажите са натрупали опит в провеждането на полети в отдалечени географски райони, в условия на южните географски ширини\"", "date": "2018.12.24", "title": "Укрепване на ядрената триада: Руската авиация за далечни разстояния празнува 104-и рожден ден"}
{"url": "http://www.classa.bg/%D1%81%D0%B2%D1%8F%D1%82/item/390803-%D0%B8%D1%80%D0%B0%D0%BD-%D0%B8%D0%B7%D0%B2%D1%8A%D1%80%D1%88%D0%B2%D0%B0-%D0%B2%D0%BE%D0%B5%D0%BD%D0%BD%D0%B8-%D1%83%D1%87%D0%B5%D0%BD%D0%B8%D1%8F,-%D1%81%D0%BB%D0%B5%D0%B4-%D0%BF%D1%80%D0%B8%D1%81%D1%82%D0%B8%D0%B3%D0%B0%D0%BD%D0%B5%D1%82%D0%BE-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D1%81%D0%B0%D0%BC%D0%BE%D0%BB%D0%B5%D1%82%D0%BE%D0%BD%D0%BE%D1%81%D0%B0%D1%87-%D0%B2-%D0%BF%D0%B5%D1%80%D1%81%D0%B8%D0%B9%D1%81%D0%BA%D0%B8%D1%8F-%D0%B7%D0%B0%D0%BB%D0%B8%D0%B2", "text": "Корпусът на ислямската революционна гвардия на Иран (IRGC) успешно проведе военни маневри в Ормузкия пролив, само ден след като няколко американски военни кораба навлязоха в Персийския залив, съобщи Тасним. Оказа се, че няколко военни части са били част от ученията на IRGC на иранския остров Кешм, включващи бойни, инженерни и електронни военни единици. Освен това бяха извършени въздушни и наземни атаки срещу хипотетични цели на враг на брега, при които бяха пуснати ракети със среден обсег. Групата кораби на американския флот, водена от американския ядрен превозвач Джон Стеннис, навлезе в Персийския залив в петък, в първата подобна операция в района през последните осем месеца, след оттеглянето на Вашингтон от иранското ядрено споразумение. Съобщава се, че корабите на IRGC са наблюдавали самолетоносача и неговата атакуваща група, а иранските военни са пуснали в полет безпилотен самолет и са изстреляли тестово ракети сравнително далеч от военните кораби. Операцията на САЩ идва след многократните заплахи от страна на ирански служители след налагането на антииранските санкции от страна на Вашингтон, за затваряне на Ормузкия пролив, вход на Персийския залив, през който минават една трета от всички петролни транзити.", "date": "2018.12.24", "title": "Иран извършва военни учения, след пристигането на американски самолетоносач в Персийския залив"}
{"url": "http://www.classa.bg/%D1%81%D0%B2%D1%8F%D1%82/item/390800-%D1%83%D0%B1%D0%B8%D0%B9-%D1%80%D0%BE%D0%B4%D0%B8%D1%82%D0%B5%D0%BB%D0%B8%D1%82%D0%B5-%D1%81%D0%B8-%D1%82%D1%8A%D0%BC%D0%BD%D0%B0%D1%82%D0%B0-%D1%81%D1%82%D1%80%D0%B0%D0%BD%D0%B0-%D0%BD%D0%B0-%D0%B0%D0%BB%D0%B5%D0%BA%D1%81%D0%B0,-%D0%B2%D0%B8%D1%80%D1%82%D1%83%D0%B0%D0%BB%D0%BD%D0%B8%D1%8F%D1%82-%D0%B0%D1%81%D0%B8%D1%81%D1%82%D0%B5%D0%BD%D1%82-%D0%BD%D0%B0-%D0%B0%D0%BC%D0%B0%D0%B7%D0%BE%D0%BD", "text": "Интелигентните високоговорители Amazon Echo печелят все повече популярност, благодарение на възможностите на Алекса, виртуалният гласов асистент, който може да осигури информация за времето и да поръча храна онлайн, наред с други основни задачи. Но Алекса също е зашеметила някои от потребителите си с речи и съвети, които не са много фини и дори шокиращи. Например, миналата година в отговор на гласова команда на клиент, Алекса казала: \"Убий осиновителите си\", съобщава Ройтерс, цитирайки източници от Амазон, запознат с тези и други подобни инциденти. След това клиентът написал строга критика за своя виртуален гласов помощник на уебсайта на компанията, описвайки ситуацията като \"напълно ново и страшно ниво\". Последващото разследване на този инцидент заключи, че Алекса е цитирала публикация извън контекста, от форума Reddit, така че са взети съответните мерки за ограничаване на достъпа на виртуалния асистент до тази платформа. В друг случай Алекса изнесла реч за дефекацията на кучета, докато на трети потребител рецитирала част от текст от Уикипедия за сексуалните актове. Тези епизоди вече са разкрити в рамките на стратегия, предприета от Амазон, за да направи Алекса по-добър комуникатор. Целта на тази инициатива е виртуалният асистент да може да разговаря с клиенти за всеки проблем, който може да бъде докладван в интернет, но в компанията са наясно, че ще бъде много трудно да се предпазят потребителите от обида. Като част от стратегията, Amazon стартира наградата Alexa през 2016 г., която ежегодно изплаща $ 500,000 на университетски студенти по информатика, за подобряване уменията за разговор на виртуалния асистент. Според Ройтерс инициативата вече дава резултати. Но последиците за неприкосновеността на личния живот изглеждат още по-сложни. Възможно е потребителите на интелигентните говорители да не знаят, че тези устройства записват техните разговори, информация, която може да бъде много ценна за „хакери\", правоприлагащи органи, компании и др. Тази седмица клиент на Амазон в Германия поиска от интернет гиганта да му изпрати записите, които е направил на своя интелигентен говорител, а компанията ги изпрати по погрешка на друг потребител. Докато през юли миналата година, Amazon открива, че говорителите му са били обект на кибератака, извършена от Китай. Това компрометира един от ключовете за защита, които биха могли да отключат транскриптите на разговорите, но без да се постигне самоличността на потребителите.", "date": "2018.12.24", "title": "\"Убий родителите си\": Тъмната страна на Алекса, виртуалният асистент на Амазон"}
{"url": "http://www.classa.bg/%D1%81%D0%B2%D1%8F%D1%82/item/390801-%D0%BF%D0%BE%D1%87%D0%B8%D0%BD%D0%B0-%D1%82%D0%B0%D0%BB%D0%B0%D0%BB-%D0%B1%D0%B8%D0%BD-%D0%B0%D0%B1%D0%B4%D1%83%D0%BB-%D0%B0%D0%B7%D0%B8%D0%B7,-%D1%87%D0%B5%D1%80%D0%B2%D0%B5%D0%BD%D0%B8%D1%8F%D1%82-%D0%BF%D1%80%D0%B8%D0%BD%D1%86-,-%D0%BA%D0%BE%D0%B9%D1%82%D0%BE-%D1%81%D0%B5-%D0%BE%D1%81%D0%BC%D0%B5%D0%BB%D0%B8-%D0%B4%D0%B0-%D0%BF%D1%80%D0%B5%D0%B4%D0%B8%D0%B7%D0%B2%D0%B8%D0%BA%D0%B0-%D1%81%D0%B0%D1%83%D0%B4%D0%B8%D1%82%D1%81%D0%BA%D0%BE%D1%82%D0%BE-%D0%BA%D1%80%D0%B0%D0%BB%D1%81%D0%BA%D0%BE-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE", "text": "Саудитският принц Талал бин Абдул Азиз почина на 87-годишна възраст, съобщиха в събота членове на кралското семейство. Талал е един от синовете на основателя на съвременната саудитска държава Абдул Азиз бин Сауд. Сегашният крал, Салман бин Абдул Азиз, е негов доведен брат. Талал бин Абдул Азиз, наречен „червеният принц\", е известен като неуморим застъпник на реформите и понякога е предизвиквал кралското семейство. Той също така се застъпва саудитските жени да могат да управляват, право, което най-накрая им е било предоставено тази година. Принцът ръководи Арабския фонд за развитие на Персийския залив, агенция на ООН, която насърчава образованието и здравето в развиващите се страни. През 60-те години той критикува системата на властта в кралството, настоява за значителни политически промени в Саудитска Арабия и създава либералното политическо движение „Свободни князе\". Това е наложило да бъде изпратен в изгнание в чужбина, докато по-големия му брат, Крал Фейсал бин Абдул Азиз му простил и му позволил да се върне в Рияд няколко години по-късно.", "date": "2018.12.24", "title": "Почина Талал бин Абдул Азиз, \"червеният принц\", който се осмели да предизвика саудитското кралско семейство"}
{"url": "http://www.classa.bg/%D1%81%D0%B2%D1%8F%D1%82/item/390802-%D0%BD%D0%B5-%D0%B3%D0%BE-%D0%BF%D0%BE%D0%B7%D0%BD%D0%B0%D0%B2%D0%B0%D0%BC-%D1%82%D1%80%D1%8A%D0%BC%D0%BF-%D0%B7%D0%B0-%D0%BE%D1%81%D1%82%D0%B0%D0%B2%D0%BA%D0%B0%D1%82%D0%B0-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%8F-%D1%81%D0%BF%D0%B5%D1%86%D0%B8%D0%B0%D0%BB%D0%B5%D0%BD-%D0%BF%D1%80%D0%B0%D1%82%D0%B5%D0%BD%D0%B8%D0%BA", "text": "Американският президент Доналд Тръмп назова оставката на Брет МакГърк, специалния пратеник на САЩ за световната коалиция, противопоставяща се на Ислямската държава (ИД) \"успех в нищото\". „Брет МакГърк, когото не познавам, беше назначен от президента Обама през 2015 г. Той трябваше да напусне през февруари, но той просто подаде оставка, преди това време да изтече. Фигурант, фалшивите новини придават толкова важност на този успех в нищото\" - пише президентът в личния си профил в Twitter. Брет МакГърк, който възнамеряваше да напусне поста си през февруари, подаде оставка в петък поради \"силно несъгласие\" с решението, обявено от Белия дом да изтегли близо 2000 американски войници от Сирия. Освен водещ на усилията на САЩ срещу ИД в Сирия, Ирак и Афганистан от 2015 г., МакГърк водеше и тайните преговори с Техеран, които доведоха до обмен на затворници между САЩ и Иран. Оказа се, че напускането му ще влезе в сила от 31 декември.", "date": "2018.12.24", "title": "\"Не го познавам\": Тръмп за оставката на американския специален пратеник"}
