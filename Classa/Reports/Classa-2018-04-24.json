{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381262-%D0%B1%D0%BB%D0%B8%D0%B7%D0%BE-50-%D0%BE%D1%82-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8%D1%82%D0%B5-%D1%80%D0%BE%D0%B4%D0%B8%D1%82%D0%B5%D0%BB%D0%B8-%D0%BF%D0%BE%D0%B4%D0%B3%D0%BE%D1%82%D0%B2%D1%8F%D1%82-%D0%B4%D0%B5%D1%86%D0%B0%D1%82%D0%B0-%D1%81%D0%B8-%D0%BE%D1%82-%D1%80%D0%B0%D0%BD%D0%BD%D0%B0-%D0%B2%D1%8A%D0%B7%D1%80%D0%B0%D1%81%D1%82-%D0%B7%D0%B0-%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5-%D0%B2-%D1%87%D1%83%D0%B6%D0%B1%D0%B8%D0%BD%D0%B0", "text": "Все повече родители, близо 50%, обмислят възможност за продължаване на образованието на децата си в чужбина. Те обикновено започват да подготвят наследниците си още от 9 - 10- годишна възраст, съобщават от консултантска агенция ЕДЛАНТА. Най-често тази подготовка стартира с краткосрочни летни езикови ваканции, а след това преминава през по- интензивни курсове и програми с академична насоченост, които съчетават обучение по чужд език с отделни предмети или изпитна подготовка. У нас най-предпочитаните езици за изучаване в ранна детска възраст са английски, немски, испански и френски. През последните години има засилен интерес към руски и японски, предимно в периода на последните години от средното образование, особено от деца, които изучават тези езици в специализирани паралелки в гимназията. Най-предпочитаните дестинации за езикови ваканции са предимно в Европа, докъдето има директни и редовни полети на авиокомпаниите. Изборът зависи и от целта на летния езиков курс. Испания, Малта, Кипър, Португалия и Франция са предпочитани от тези, които желаят да съчетаят полезното с приятното. Интерес към Англия и Германия имат предимно ученици, които обмислят да продължат образованието си в тези държави. Напоследък често търсени от родителите на тийнейджърите са така наречените „специализирани\" ваканции, които съчетават интензивно чуждоезиково обучение с изучаване на отделни предмети (напр. математика, химия, биология, компютри, кодиране, изкуства и др.). Все по-популярни стават и т.нар. ,,taster\" програми, по време на които учениците посещават лекции, дискутират на специализирани теми и са потопени максимално в университетски тип атмосфера. Целта е да разберат дали специалности като право, политология, икономика, инженерни науки, медицина, мениджмънт, програмиране, журналистика и др. са подходящи за тях и биха отговорили в бъдеще на очакванията им. Тези програми предполагат по- задълбочено владеене на езика, както и зрялост на самия кандидат. Най-ранната възраст за специализирани езикови ваканции в чужбина е 13 години, а най-популярни са сред младежите на възраст 15-17 г.", "date": "2018.04.24", "title": "Близо 50% от българските родители подготвят децата си от ранна възраст за образование в чужбина"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381255-%D1%84%D0%B8%D1%80%D0%BC%D0%B8-%D0%BD%D0%B0-%D0%BA%D0%BE%D0%B2%D0%B0%D1%87%D0%BA%D0%B8-%D0%B7%D0%B0%D0%BF%D0%BE%D1%80%D0%B8%D1%80%D0%B0%D1%82-%D1%81%D0%BC%D0%B5%D1%82%D0%BA%D0%B8-%D0%BD%D0%B0-%D0%BF%D0%BE%D0%BB%D0%B8%D1%82%D0%B8%D1%86%D0%B8-%E2%80%93-%D1%82%D1%8A%D1%80%D1%81%D1%8F%D1%82-%D0%BD%D0%B0%D0%B4-1-%D0%BC%D0%B8%D0%BB%D0%B8%D0%BE%D0%BD-%D0%BB%D0%B5%D0%B2%D0%B0", "text": "Банкови сметки и имоти на бивши депутати, зам.-кметове, общински съветници и областни координатори на партия Български демократичен център (БДЦ) са запорирани заради записи на заповеди, които са подписвали преди 2 – 3 г. Това показа проверка на “24 часа” в регистрите на съдилищата. Запорите са по искане на частни съдебни изпълнители от цялата страна. Фирмите, които претендират, че са подписвали с тях договори за различни суми, са от орбитата на енергийния бос Христо Ковачки.       Бизнесменът е сочен за неформален лидер на БДЦ, която беше парламентарно представена в 43-ото народно събрание. Няколко месеца след като парламентът се разпусна, се оказва, че висшите функционери на партията дължат пари на фирмите около Ковачки. Над 1 млн. лв. е общата сума, която фирмите на Ковачки търсят от политиците. Това са бившият депутат от БДЦ и дългогодишен мениджър във фирмите на Ковачки Кънчо Филипов, съпредседателят на партията Стефан Кенов, зам.-кметът на Видин Десислава Тодорова, областният председател за Стара Загора Янко Янков, общинският съветник в Плевен Здравко Георгиев, организационният секретар на партията Стилиян Аврамов и много други. Потърсени за коментар от “24 часа”, повечето разказват, че са подписвали празни бланки на записи на заповеди като гаранция за лоялност, но нямат договори с фирмите, които са запорирали банковите им сметки. Дадоха ми 10 хил. лв. за изборите. Парите са харчени за партията – кампания за местните избори, заплати за секретарки, наеми за офиси. Всичко е отчетено. Сега си ги искат обратно с фирма, която никога не бях чувал. Към записите за заповед е приложен договор за заем и подписът там не е мой. Това е най-малкото некоректно спрямо нас”, казва Янко Янков, бивш областен координатор на БДЦ за Стара Загора. Категоричен е, че на представения договор за заем към записите на заповед не е неговият подпис. Поискал е експертиза, която да го докаже. “10 хил. лв.  ще ги преглътна,  ще ги платя, но  има колеги с  по 200 хиляди. Това е масово, към хора от цялата партия, не е само към мен – Кънчо Филипов, Стоян Заяков, бившия му секретар Стефан Кенов. Ще правят колективна жалба до главния прокурор. Всички, които са били на ръководните длъжности в партията и са получили пари, имат такива запори”, казва Янко Янков от Стара Загора, един от над 20-те бивши функционери на БДЦ в цялата страна, от които фирмата “Диджиталресърч” сега търси пари, изхарчени за предизборни кампании. “Получих запора на банковите ми сметки с призовка. Беше една неделя. Фирмата е “Диджиталресърч”. Представили са 20 записи на заповед, всяка за по 14 хил. лв. Никога не съм имал отношения с “Диджиталресърч”, не познавам собственика Надежда Арсова. Записите на заповед са попълнени ръкописно. Разписвал съм празна бланка на запис на заповед за лоялност, но на друг човек, на друго място – юристка”, казва общинският съветник от Плевен Здравко Георгиев. Той вече е пуснал жалба до районната прокуратура в града, за да се разследват документни престъпления. Освен това води и гражданско дело, за да докаже, че не е подписвал никакви документи с “Диджиталресърч” и е готов да бъде подложен на детектор на лъжата. Договорът към записите на заповед бил със сменени страници и различно мастило. Казва, че знае и за други негови бивши съпартийци в това положение.   “Диджиталресърч”, която води десетки дела срещу бивши кадри на БДЦ, е собственост на Надежда Арсова, родена през 1991 г. Капиталът на дружеството е 20 лв. Много от служителите на Христо Ковачки  Хората, към които тя претендира да е отпускала пари, са категорични, че нямат отношение към нея, нито са подписвали записи на заповеди и договори за заеми с фирмата ѝ. “Диджиталресърч” е създадена през 2011 г. Към датата, посочена в договорите на политиците от БДЦ с нея, собственик и управител е Надежда. След като те започват да оспорват документите, през февруари 2018 г. започва смяна на собствеността на дружеството, показва справка в Търговския регистър. Във фирмата като мажоритарен собственик на дяловете влиза 47-годишният Димитър Димитров от Монтана, който за пръв път започва да се занимава с бизнес сега. Той става и управител на “Диджиталресърч”. На 21 февруари Надежда Арсова се опитва да му прехвърли и останалите си дялове, но от Агенцията по вписвания отказват. Организационният секретар на БДЦ Стилиан Аврамов също е със запор на банковите сметки от “Диджиталресърч”. И той води дела. Една сутрин се събудих длъжник. Предявили са договори за заем, каквито не съм подписвал. Обезпечени са със записи на заповеди, които не съм издавал никога към “Диджиталресърч”. Надежда Арсова познавам само като секретарка на г-н Христо Ковачки. Подал съм жалба до Главна дирекция “Национална полиция”. Посочил съм, че зная за много идентични казуси в цялата страна – Плевен, Димитровград, Харманли, Стара Загора, София, Златоград, Сливен, Карнобат, Сунгурларе, Видин. Нямам информация докъде е стигнало разследването. Общото между всички със запори е принадлежността им към партия БДЦ”, казва Стилиян Аврамов пред “24 часа”. “В началото на ноември разбрах, че имам запори от “Диджиталресърч”. Обадиха ми се от банката. Тогава очаквах тест за бременност след инвитро процедура. Сега съм бременна в 7-и месец и не мога да опиша как преживях всичко това. За пръв път чух за тази фирма и не познавам Надежда Арсова”, казва Десислава Тодорова. Според запора на ЧСИ тя дължи 20 хил. лв. по два записа на заповед. Спомня си, че като представител на БДЦ за Видин е подписвала празни бланки, за да бъде лоялна на партията.     “Съпредседателят Стефан Кенов ми обясни, че трябва да го направя. защото не съм подписвала договори с “Диджиталресърч”. Делото е насрочено за 30 април”, обяснява Тодорова. Съпредседателят на БДЦ и бивш депутат от партията Стефан Кенов също е със запори – на банкови сметки и на имоти. Преди 3 седмици неизвестни запалиха колата му “Шкода Октавия” пред дома му в Карнобат, но не е ясно дали инцидентът има нещо общо с проблемите му около запорите. Той дължи над 200 хил. лв. по няколко записа на заповед. Кенов не отговаряше на мобилните си телефони. В същото положение е и баща му д-р Георги Кенов, който беше кмет на Сунгурларе от ДПС, но през 2015 г. се яви от листата на БДЦ. “Не искам да коментирам. Много неща ми се случиха. Живея под стрес. Ще се оттегля от политиката. Ако искат, да ми вземат къщата. Търговската верига “Европа” е фирмата, която ми наложи запорите. Живеем под страх цялото семейство. Не мога да го опиша. Съжалявам, че съм бил кмет. Виждал съм се един-два пъти с Христо Ковачки. Не съм подписвал записи на заповед”, казва д-р Кенов, който сега е общински съветник в Сунгурларе. На 14 март т.г. бившият депутат от БДЦ Кънчо Филипов получава уведомление от частен съдебен изпълнител, че сметките му са запорирани заради 15 хил. лв. дълг плюс лихви. Договорите, за които се твърди, че Филипов е подписвал, са от 17 септември 2015 г. и 18 септември 2015 г.     Освен народен представител от партията той е дългогодишен служител в холдинга на Христо Ковачки и бивш директор на “Брикел”. “В уведомлението пишеше, че имам 2 договора за заем и запис на заповеди с фирма “Алекс и Иво” ЕООД. Собственик е бил Станислав Иванов, който е служител във фирми на г-н Ковачки. Познавам го, но никога не съм подписвал документи с него. Обжалвал съм решението на съда по бързото производство за запора. Тази фирма трябва да докаже, че е подписвала договор с мен. Производството е спряно. Омерзен съм от цялата ситуация. С г-н Ковачки не съм се виждал, откакто се разпусна 43-ото народно събрание”, казва Кънчо Филипов, потърсен за коментар по темата. Той също е подал сигнал в националната полиция, защото според него има престъпление заради представения договор, който е документ с невярно съдържание. На 14 февруари Кънчо Филипов получава известие, че дългът му към “Алекс и Иво” ЕООД е прехвърлен към “Бултрейд Корпорейшън”. И двете фирми са регистрирани на адрес в Индустриална зона “Орион”, където са офисите на фирмите на Христо Ковачки. По партидите и на двете са регистрирани прехвърляния на собствеността и смяна на управителите. “Странно защо стават тези прехвърляния и защо след 2 г. започват да търсят задължения. Знам и за други хора,  които са свързани с БДЦ  и имат същите проблеми. Ако са получавани пари по този начин за партията, това трябва да е отразено в отчетите към Сметната палата. Те са подписвани от д-р Красимира Ковачка и Стефан Кенов, те бяха съпредседатели”, казва Кънчо Филипов. Проверка на “24 часа” в отчетите на БДЦ в Сметната палата показва, че няма декларирани подобни суми, използвани за кампанията на партията, отпускани от дружествата “Диджиталрисърч” и “Алекс и Иво”. Стефан Кондузов: Засега няма претенции към мен, но няма да се учудя   Стефан Кондузов е бивш директор на “Топлофикация” – Сливен. Това е един от тецовете, които са собственост на Христо Ковачки. През ноември 2015 г. той е назначен за зам.-кмет на Сливен в екипа на Стефан Радев от ГЕРБ. На последните парламентарни избори Кондузов беше и кандидат за депутат от листата на ГЕРБ в града, но не успя да влезе в 44-ото народно събрание. В средата на февруари т.г. Кондузов се оттегли като зам.-кмет на Сливен по здравословни причини. “Подписвал съм празни бланки на записи на заповеди, когато бях директор на “Топлофикация” – Сливен. Казаха, че е като гаранция за добро управление. Засега няма претенции към мен, но няма да се изненадам. От човек като Ковачки всичко може да се очаква. Много неприятна история”, добави Кондузов.          ", "date": "2018.04.24", "title": "Фирми на Ковачки запорират сметки на политици – търсят над 1 милион лева"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/381260-%D0%BF%D0%BB%D0%B0%D0%BD%D0%B8%D1%80%D0%B0%D0%BD%D0%B8%D1%82%D0%B5-%D0%BD%D0%BE%D0%B2%D0%B8-%D0%B8%D0%B7%D0%B8%D1%81%D0%BA%D0%B2%D0%B0%D0%BD%D0%B8%D1%8F-%D0%BD%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D0%B1%D0%B0%D0%BD%D0%B4%D0%B0", "text": "Банката твърди, че това е необходимо, за да се попречи на работодателите да инвестират в автоматизацията и изобщо да се откажат от работниците.   Бедните страни, особено бившите колонии, често имат дългове пред такива организации, като Световната банка и международния валутен фонд, просто защото са били принудени в буквалния смисъл на думата да си купят свободата, а тяхното национално богатство е било разграбено по време на колониалния период и продължава да се разграбва от бившите собственици.   Тези стани, като правило имат повече дългове, отколкото могат да изплатят и постоянно балансират на ръба, което позволява на организациите-кредитори да прокарват промени в националните закони, разпродажба на държавни предприятия и активи, а също мерки за по-нататъшно намаляване на възможността държавата-длъжник някога да се измъкне от дълговото робство.   Новите препоръки на Световната банка заявяват за края на капитализма от следвоенната епоха, когато на официално ниво жестоката експлоатация на работниците се считаше по-скоро за грешка, отколкото особеност и за връщане към нещо като пазарен феодализъм, където правата на собственост винаги стоят по-високо от правата на човека.   Преди пет години в доклада на Световната банка за световното развитие за 2013 година беше направен извод, че трудовото законодателство малко или изобщо не влияе върху нивото на заетостта, но в проекта на новия доклад (WDR 2019), се казва, че ако уволнението на работника струва скъпо на работодателя, то и ще наемат по-малко (хора – бел.пр.):  .   Докладът се подготвя на фона на растящите спекулации за влиянието на изкуствения интелект и автоматизацията върху заетостта и работната заплата в близките десетилетия.  ", "date": "2018.04.24", "title": "Планираните нови изисквания на Световната банда"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/381257-%D0%B6%D0%B5%D0%BB%D1%8F%D0%B7%D0%BD%D0%B0%D1%82%D0%B0-%D0%BB%D0%B5%D0%B9%D0%B4%D0%B8-%D0%BD%D0%B0-%D1%82%D1%83%D1%80%D1%86%D0%B8%D1%8F", "text": "Наричат я „Желязната лейди\": Мерал Акшенер е смятана за най-силния конкурент на Ердоган на президентските избори, които ще бъдат проведени предсрочно през юни тази година. Коя е Мерал Акшенер и има ли шанс срещу Ердоган?, пита Deutche Welle. „Добрата партия\" отговаря на всички изисквания за участие в изборите. И ако сега се опитате да промените правилата, ще превърна живота ви в ад, заклевам се!\" – така Мерал Акшенер, основателка и председателка на „Добрата партия\", отговори на турския президент Ердоган, който малко преди това беше обявил, че следващите избори ще се проведат не през ноември 2019, а още през юни тази година. Все още не е ясно дали партията на Акшенер, която беше основана през октомври миналата година, ще бъде допусната до изборите. Висшата избирателна комисия на Турция тепърва ще излиза с решение дали „Добрата партия\" изпълнява всички изисквания, залегнали в турския избирателен закон. Но Акшенер има още една възможност да участва в изборите – ако успее да събере 100 000 подписа, тя може да се изправи срещу Ердоган като независима кандидатка на президентските избори. Професор Юсуф Халачоглу, член на „Добрата партия\", е забелязал силния характер на Акшенер още по време на нейното следване. „Мерал Акшенер беше моя студентка. Тя никога не се предаваше. И неизменно постигаше всичко, което си беше намислила. Никой не можеше да я спре\", спомня си професорът. Нейната пробивност ще ѝ бъде от голяма полза в политиката, казва още той и добавя: „Тя е истинска патриотка, а прогнозите ѝ почти винаги се сбъдват. Ето, предсказа, че ще има предсрочни избори и навреме започна да подготвя партията си за тях\". Политическата кариера на Акшенер започва през 1995 година, когато тя е сред приближените на първата министър-председателка на Турция г-жа Тансу Чилер. Година по-късно Акшенер става вътрешен министър в коалиционния кабинет на Чилер и консервативно настроения Неджметин Ербакан. Начело на вътрешното министерство тя си навлича гнева на мнозина в Турция, заявявайки, че лидерът на ПКК Абдуллах Йоджалан бил „от арменско котило\". По-късно Акшенер поднася извинение за думите си и благодарение на политическия си опит успява да излезе невредима от скандала. През 2001 година Акшенер участва в изграждането на ислямско-консервативната Партия на справедливостта и развитието (ПСР), но много бързо се разочарова от Ердоган. След само четири месеца преминава в ултранационалистическата Партия на националистическото действие, където става съветничка на партийния лидер Девлет Бахчели. По-късно оглавява опозиционното крило в партията, а на 25 октомври 2017 година основава своята „Добра партия\". 30% от турските избиратели харесват Акшенер Чуждите медии често сравняват Акшенер с Маргарет Тачър и затова я наричат „Желязната лейди\". Медиите в Турция обаче я цензурират, а телевизиите ѝ отказват изяви, твърди турският политолог Башкън Оран. И въпреки това тя се радва на голяма популярност, казва още той и добавя: „Всички хора, които не желаят диктатура в Турция, ще подкрепят онзи кандидат, който най-успешно се противопоставя на Ердоган. И по всичко изглежда, че това е именно Мерал Акшенер, която със сигурност ще привлече и избиратели на ПСР\". И наистина: актуално допитване показва, че 30 процента от турските избиратели харесват Акшенер. Но тя не бива да забравя, че изходът от гласуването на 24 юни ще зависи до голяма степен от вота на кюрдските избиратели, които представляват около 18% от общо 55-те милиона турски гласоподаватели, казва социологът Йозер Сенчер и добавя: „Всички кандидати, които ще се изправят срещу Ердоган, трябва да се съобразят с този факт. А Мерал Акшенер би трябвало да си зададе въпроса дали може да привлече тези гласове и при нужда да подобри стратегията си\".", "date": "2018.04.24", "title": "Желязната лейди на Турция"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381259-%D0%BC%D0%B0%D0%BD%D0%BE%D0%BB%D0%BE%D0%B2%D0%B0-%D0%BF%D1%80%D0%B5%D0%B4%D0%BB%D0%B0%D0%B3%D0%B0-%D1%83%D0%BB%D0%B5%D1%81%D0%BD%D0%B5%D0%BD%D0%B8%D1%8F-%D0%B7%D0%B0-%D0%BC%D0%B5%D1%81%D1%82%D0%BD%D0%B8-%D0%BE%D0%BC%D0%B1%D1%83%D0%B4%D1%81%D0%BC%D0%B0%D0%BD%D0%B8", "text": "Омбудсманът Мая Манолова ще внесе предложение за законови промени в парламента, които да улеснят избора на местни обществени защитници. Законопроектът предвижда те да се избират с 1/2 мнозинство от общинските съвети вместо с 2/3, както е сега. Манолова предлага още местните омбудсмани да получават заплащането си от държавата вместо от общините, за да бъдат независими от тях и за да не ги натоварват финансово. Само в 14 от 245 общини има избрани местни обществени посредници, а националният няма как да огрее навсякъде, каза Манолова на форум по темата в парламента. Според нея, омбудсмани трябва да има във всички общини с население над 10 000 души, но изборът им не трябва да е задължителен, а заплатите им следва да се определят от общинските съвети. „В България гражданите имат множество нарушени, застрашени права. Огромно е социалното страдание\", аргументира нуждата от разширяване на мрежата от омбудсмани Манолова. Силвия Георгиева от Националното сдружение на общините обяви, че ще бъде потърсено мнението на представителите на всички местни власти по предложенията на Манолова. „Институцията на местно ниво да се създава тогава, когато има осъзната потребност от местната общност\".", "date": "2018.04.24", "title": "Манолова предлага улеснения за местни омбудсмани"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/381261-%D0%BA%D0%BE%D1%80%D0%BD%D0%B5%D0%BB%D0%B8%D1%8F-%D0%BD%D0%B8%D0%BD%D0%BE%D0%B2%D0%B0-%D0%BE%D1%86%D0%B5%D0%BD%D0%BA%D0%B0%D1%82%D0%B0-%D0%BC%D0%B8-%D0%B7%D0%B0-%D0%BA%D0%B0%D0%B1%D0%B8%D0%BD%D0%B5%D1%82%D0%B0-%D0%B1%D0%BE%D1%80%D0%B8%D1%81%D0%BE%D0%B2-3-%D0%B5-%D0%BD%D0%B5%D1%81%D1%82%D0%B0%D0%B1%D0%B8%D0%BB%D0%BD%D0%BE%D1%81%D1%82", "text": "  Има две противоположни тези по случая с кмета на „Младост\". Времето ще покаже как ще приключи този случай – дали с осъдителна присъда срещу Иванчева или срещу страната ни. Като юрист ще кажа, че по начина, по който се направи акцията, беше притеснително. Това заяви лидерът на БСП Корнелия Нинова в ефира на БТВ.   „Дано държавата да се бори с корупцията и това да не е ПР акция. В румънския модел такива неща приключват с осъдителна присъда и влизане в затвора\", допълни тя.   Нинова коментира и скандала с алкохола и полуголите жени, посрещнали делегатите на Европейския младежки форум у нас. „Това е скандално. Изложихме се. Получихме убийствена критика. Даваш на Европа никаква политика за младежите и да ги забавляваш с алкохол и полуголи жени, е голяма излагация\".   По отношение искането на БСП за намаляване на депутатските заплати и отпуските, Корнелия Нинова каза: „Нали законите в България важат за всички? Кодексът на труда казва колко дни ще почиваме през годината, а за депутатите има отделно правило. Законност или популизъм е това?\".   Лидерът на опозиционната определи първата година от управлението на кабинета \"Борисов 3\" като нестабилно. „Заради многото конфликти вътре в самата коалиция. Нестабилност в коалицията, в обществото заради протестите всеки ден. Безуспешна политика по важните въпроси - здравеопазване, образование. Няма реален резултат за живота на хората\".   Корнелия Нинова заплаши председателя на парламентарната група на ГЕРБ Цветан Цветанов с дело в Страсбург. Поводът са думите на Цветанов относно това, че президентът Румен Радев е избран от Института \"Решетников\" и, че води политика против интересите на страната и с поглед към Русия.   \"Няколко пъти го предупредих и му казах да внимава какво говори. Той обвинява президента в най-тежките обвинения \"престъпления срещу държавата\", заяви Нинова като се закани, че ако Цветанов още веднъж обвини Румен Радев ще му бъде заведено дело.   Нинова разкри, че по време на КСНС е повдигнат въпроса за закупуването на бойни самолети, като Радев се обърнал към Цветанов с думите да се въздържа и да не коментира неща, които не разбира.", "date": "2018.04.24", "title": "Корнелия Нинова: Оценката ми за кабинета \"Борисов 3\" е нестабилност"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381252-%D0%BC%D1%87%D0%BA-%D1%81%D0%B0%D0%B2%D0%B0-%D1%81%D1%82%D1%80%D0%B0%D1%82%D0%B8%D0%BB%D0%B0%D1%82-%D0%B8-70-%D0%B2%D0%BE%D0%B9%D0%BD%D0%B8-%D1%81-%D0%BD%D0%B5%D0%B3%D0%BE", "text": "      Светият мъченик Сава произхождал от готите и живял в Рим при царуването на император Аврелиан. Той имал сан стратилат, тоест бил воевода, но бил и верен, и угоден на Небесния цар, нашия Господ Иисус Христос. Често посещавал страдалците за Христовото име по тъмниците, помагал им от своето имущество, подкрепял ги търпеливо да понасят страданията и ги подбуждал към мъжествени подвизи. Този негов добродетелен живот бил така угоден Богу, че заради чистотата и постничеството на светеца Бог му дарил власт над бесовете и той изгонвал нечистите духове от хората.   Скоро донесли на царя, че Сава е християнин, и царят го привикал на разпит.   Тук той безстрашно изповядал Христа, свалил воинския си пояс и го хвърлил, отричайки се от воеводския сан, като същевременно заявил, че е готов да отиде на всякакви мъчения за Христовото име.   Тогава, по нареждане на мъчителя, провесили светеца и го били жестоко, после го горили с огън и накрая го хвърлили в котел с вряща смола. Но светецът, опазван от невидимата Божия сила, останал цял и излязъл от котела невредим. Като видели чудото, седемдесетте воини, които били там, повярвали в Христа и открито изповядали, че са християни. По заповед на мъчителя те веднага били посечени с меч и така получили мъченически венец, като че от ръцете на Самия Христос. Свети Сава бил затворен в тъмницата и там се удостоил с Божествено видение и помощ: в полунощ, когато се молел, му се явил Христос, осиявайки го със светлината на Своята слава, и го увещал да не се бои от мъченията, но безстрашно да върви към своя подвиг.    Когато Сава втори път бил отведен на разпит и ту с ласкателство, ту с уговорки, ту с жестоки мъчения го принуждавали да се поклони на идолите, но той не се подчинявал на мъчителите, го хвърлили в реката, където се удавил и завършил подвига на своето мъченичество, достигайки тихото пристанище на Христовото Царство.", "date": "2018.04.24", "title": "Мчк Сава Стратилат и 70 войни с него"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381253-24-%D0%B0%D0%BF%D1%80%D0%B8%D0%BB,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1479 г. пр.н.е. - Тутмос III става фараон на Египет.   1184 г. пр.н.е. - Гърците влизат в Троя с помощта на Троянски кон (по предания).   1771 г. - 85-метрово цунами връхлита японския остров Ишигаки.   1792 г. - Французинът Клод-Жозеф дьо Лил съчинява музиката и текста на Марсилезата - химн на Франция от 1795 г.   1877 г. - Светият синод избира за български екзарх Йосиф I.   1877 г. - Начало на Руско-турска война (1877-1878): Руският император Александър II с манифест обявява война на Османската империя.   1884 г. - Канцлерът на Германия Ото фон Бисмарк обявява немско владичество върху територията на днешна Намибия, което е начало на германската колониална империя.   1895 г. - Джошуа Слоам започва първото самостоятелно околосветско плаване с яхта.   1907 г. - Основан е египетският футболен клуб Ал-Ахли   1915 г. - С ареста и депортирането на стотици видни арменци в Константинопол (днес Истанбул) започва Арменския геноцид в Османската империя.   1916 г. - Започва Великденското въстание в Дъблин, което цели отделяне от Великобритания и създаване на ирландска република.   1941 г. - Принц Нородом Сианук става крал на Камбоджа.   1953 г. - Уинстън Чърчил е ръкоположен за рицар от кралица Елизабет II.   1981 г. - Демонстриран е първият персонален компютър - IBM PC.   1984 г. - Apple Computer представят своя преносим компютър Apple IIc.   1990 г. - Космическият телескоп Хъбъл е изстрелян с помощта на космическата совалка Дискавъри.   1995 г. - Международният наказателен трибунал за бивша Югославия посочва босненския сръбски лидер Радован Караджич и двама от неговите високопоставени помощници като заподозрени във военни престъпления.   2004 г. - След 18-годишно действие САЩ отменят икономическото си ембарго над Либия, като резултат от демонстрираното желание на Либия за съдействие при премахваненето на оръжията за масово унищожение.   2005 г. - Кардинал Йозеф Рацингер е избран за 265-я папа под името Бенедикт XVI.      ", "date": "2018.04.24", "title": "24 април, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381254-%D0%B1%D1%8A%D0%BB%D0%B3%D0%B0%D1%80%D0%B8%D0%BD%D1%8A%D1%82-%D1%85%D0%B0%D1%80%D1%87%D0%B8-%D0%BD%D0%B0%D0%B9-%D0%BC%D0%B0%D0%BB%D0%BA%D0%BE-%D0%B2-%D0%B5%D1%81-%D0%B7%D0%B0-%D0%BA%D0%BD%D0%B8%D0%B3%D0%B8", "text": "Българинът харчи най-малко в ЕС за вестници, книги и канцеларски материали. Същото е положението в Гърция. Най-много за книги харчат в Словакия.   През 2016 г. домакинствата в ЕС са изхарчила малко повече от 90 милиарда евро, или 1.1% от всички изхарчени пари, за покупката на книги, вестници и канцеларски материали, се казва в изследване на Евростат, свързано със Световния ден на книгата.         Най-високо е потреблението на книги, вестници и канцеларски материали в Словакия (2.1%), след това се нареждат германците (1.6%) и поляците (1.4%). На дъното са гърците и българите (0.6%), като малко над тях са чехите, испанците и малтийците (всички с 0.7%).     ", "date": "2018.04.24", "title": "Българинът харчи най-малко в ЕС за книги"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381251-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-24-%D0%B0%D0%BF%D1%80%D0%B8%D0%BB", "text": "ОВЕН ( 21 март - 20 април ) Необходимо е, да не си правите размазани планове, а да си поставите конкретни цели. Само по този начин, ще подобрите позицията си в работата и ще сте в състояние да получите впечатляващи печалби. Днес, може да имате ярка и незабравима среща, с романтичен оттенък. Ако не започнете да сравнявате новия избраник с бивш партньор, всичко ще бъде наред. ТЕЛЕЦ ( 21 април - 21 май )  Днес може да се наложи да преработите плановете си, поради лични обстоятелства. За нищо не съжалявайте – всичко ще е за добро! Възможно е бизнес пътуване в чужбина, както и сключване на печеливш договор. В трудни ситуации, се обърнете към близките си, а не се затваряйте в себе си. БЛИЗНАЦИ ( 22 май - 21 Юни ) Днес ще сте готови за малки рискове и импровизации в личния живот. Тези които отдавна мечтаят да срещнат \"своя\" човек, съдбата най-накрая, ще ви изпрати такова запознанство. Във финансовите въпроси, напротив, трябва да бъдете предпазливи. Всяка грешка, може да доведе до тежки загуби, които да ви вкарат в безизходно положение.   РАК ( 22 юни - 23 юли ) Бъдете първи във всичко, което предприемате. Не се страхувайте да експериментирате и да предлагате свои методи за решаване на проблеми в работата. Денят е добър за отдих на открито, занимания с любимите хобита и общуване с приятели. Само трябва да харчите по-малко пари за забавление, а най-добре е да седнете и да си направите бюджет за следващите месеци. ЛЪВ ( 24 юли - 23 август ) Днес може не просто да направите много, но дори да надминете работния план. Вашата упоритост определено ще бъде забелязана и ще има положително въздействие върху бъдещата ви кариера. Възможни са също провокации от завистливи колеги, но вие класически ще избегнете всякакви куриозни ситуации. ДЕВА ( 24-ти август - 23 септември ) Ще трябва да докажете своята компетентност в работата, особено ако наскоро сте започнали работа в нова компания. Бъдете отговорни и точни, това ще ви гарантира високи доходи. Вечерта, не си струва твърде дълго да прекарвате в интернет, по-добре си легнете по-рано. ВЕЗНИ( 24 септември - 23 октомври) Внимателно ще следите всичко, което се случва около вас. Това е една добра стратегия, която ще доведе до успех в работата. Не губете много енергия за празни приказки. Ако някой е негативно настроен към разговора, по-добре въобще да не общувайте с него. Следете срока на годност на продуктите които купувате, има риск от натравяне.   СКОРПИОН ( 24 октомври - 22 Ноември ) Днес са възможни нови срещи, съдбовни запознанства и положителни емоции. Благодарение на всичко това, настроението ви ще бъде прекрасно, а здравето чудесно. Може също да се запишете на курс, да организирате пътуване и да сключите сделка. Главното е, да не съмнявате в себе си и вашите способности.   СТРЕЛЕЦ ( 23 Ноември - 21 Декември ) Неочаквано, но много приятно запознанство, ще ви предаде увереност. Само не правете прибързани стъпки, за да не съжалявате след това. Шефовете, може да ви предложат творчески методи за работа, които ще позволят да разширите проектите си. Ако вашите колеги подкрепят идеите, може веднага да започнете да ги прилагате. КОЗИРОГ (22 Декември - 20 януари ) Днес не трябва да поемате повече задачи, отколкото може да свършите. С хората се дръжте максимално дружелюбно, за да не създадете конфликтна ситуация. Бъдете уверени в личния си живот, особено ако наскоро сте започнали романтична връзка. До вечерта, настроението ви може да се влоши, в резултат на емоционално напрежение.  ВОДОЛЕЙ ( 21 януари -  19  февруари ) Пред вас, ще се появят нови перспективи в работата. Ако следвате точно графика си, ще свършите всичко и ще бъдете в състояние да постигнете високи резултати. В отношенията с близките, може да има напрежение и недоразумения. Опитайте се, да укротите амбициите и желанията си и бъдете по-мили към хората, които обичате.   РИБИ ( 20 февруари - 20 март ) Възможен е голям напредък в кариерата и професионалното ви развитие. За семейните въпроси е най-добре да се консултирате с членовете на семейството си, а не да правите всичко сами. Ако не контролирате своите финансови разходи, до края на деня ще останете без пари. Спешно търсете допълнителни доходи.", "date": "2018.04.24", "title": "Дневен хороскоп 24 април"}
{"url": "http://www.classa.bg/%D1%81%D0%B2%D1%8F%D1%82/item/381246-%D1%82%D1%80%D1%83%D0%B4%D0%BD%D0%BE%D1%82%D0%BE-%D0%BF%D1%80%D0%B8%D1%8F%D1%82%D0%B5%D0%BB%D1%81%D1%82%D0%B2%D0%BE-%D0%BD%D0%B0-%D0%B3%D0%BB%D0%BE%D0%B1%D0%B0%D0%BB%D0%B8%D1%81%D1%82%D0%B0-%D0%BC%D0%B0%D0%BA%D1%80%D0%BE%D0%BD-%D0%B8-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%B8%D1%81%D1%82%D0%B0-%D1%82%D1%80%D1%8A%D0%BC%D0%BF", "text": "От всичко, което постигна Еманюел Макрон за почти година като президент на Франция, може би най-важното е трудното му приятелство с Доналд Тръмп.   Това е връзка, която изглежда невъзможна - от първото им здраво ръкостискане до неотдавнашното твърдение на Макрон, че е убедил Тръмп да бомбардират Сирия. И ще бъде помпозно демонстрирана, след като днес Макрон пристигне на първото държавно посещение на чуждестранен лидер във Вашингтон от встъпването на Тръмп в длъжност.   Макрон постоянно се обажда на Тръмп. Други световни лидери са прекалено предпазливи или слаби, за да ухажват импулсивния американски президент, но Макрон смята, че е по-умно и по-сигурно да разговаря с Тръмп, отколкото да го изолира.   Четиридесетгодишният умерен реформатор, които не е заемал изборна длъжност, преди да спечели президентските избори във Франция, защити подхода си към 71-годишния консерватор Тръмп в интервю за Фокс нюз, излъчено вчера.   “Аз няма да съдя… какъв трябва да е вашият президент или да смятам, че заради тези противоречиви мнения или разследвания президентът ви заслужава по-малко доверие”, заяви той.   Френският президент има много какво да спечели от тази тридневна държавна визита. Той иска да заздрави имиджа си като олицетворение на днешна Европа и защитник номер едно на либералния световен ред, както и да докаже, че Франция има съществена роля в разрешаването на световните проблеми като ядрените амбиции на Иран и международните търговски войни.   Неговите цели може да звучат като френска надменност или пожелателно мислене, но съответстват на глобалната стратегия “Франция се завръща”, която Макрон избра за мандата си.   Той редовно разговаря с руския президент Владимир Путин и с други лидери, будещи противоречиви оценки. Опита се да предприеме свои собствени дипломатически маневри в Близкия изток, за да защити френските интереси и да гарантира, че Европа ще има думата при определяне на бъдещето на региона.   Въпреки приятелските им отношения възгледите на Макрон и Тръмп се разминават по някои съществени въпроси.   Например глобалното затопляне. Макрон пародира лозунга от кампанията на Тръмп, като пусна в Туитър видео на английски, в което казва: “Да направим планетата отново велика!”. Видеото бе качено малко след като миналата година Тръмп обяви, че иска да се оттегли от подкрепеното от ООН парижко споразумение за климата.   Политиката към Иран е друг тема, по която има разногласия. Франция е най-активният привърженик на постигнатата през 2015 г. сделка, сдържаща иранските ядрени амбиции. Тръмп заплашва да се оттегли следващия месец от споразумението. Тази седмица Макрон се надява да успее да постигне напредък и да убеди Тръмп да “остане на борда”.   И стигаме до търговията. Макрон и германският канцлер Ангела Меркел, която планира да посети Вашингтон в петък, силно се противопоставиха на митата върху стоманата на Тръмп и неговата визия за “Америка на първо място”, които заплашват силния общ европейски пазар.   По принцип държавната визита на Макрон е по-скоро символична, отколкото насочена към важни въпроси и не се очаква голям пробив.   Но в дългосрочен план Макрон се надява неговото разбирателство с Тръмп да помогне за изглаждане на някои от политическите им противоречия. От канцеларията му дават за пример американско-френското сътрудничество при въздушните удари срещу Сирия като модел за бъдещи съвместни действия.   Как Макрон успя да не раздразни Тръмп, който е пословично чувствителен към обиди?   “Той много добре знае как да подходи към Тръмп”, казва Никълъс Дънгън, старши сътрудник в Атлантическия съвет - мозъчен тръст, базиран във Вашингтон. Докато други световни лидери и ветерани на американската политика карат Тръмп да изглежда като аутсайдер, Макрон го “приема и уважава, а не го пренебрегва”, казва Дънгън и добавя: “Това е много ефективна стратегия за влияние. . . чрез уважение и подобаващо отношение”.   “Поне засега. Макрон все още рискува да бъде заразен от вулгарността на Тръмп, към която досега беше имунизиран”, казва Дънгън.   Свободното владеене на английски от Макрон вероятно му е помогнало да постигне добри отношения, както и способността му да действа като човек със здрава ръка, както действа и Тръмп.   Въпреки че е по-дребен и по-млад от Тръмп, Макрон е способен да му партнира по начин, които предизвиква възхищение, вместо неодобрение, започвайки от първата им среща на форума на НАТО през май, където Макрон здраво стисна ръката на Тръмп и не го пускаше.   В конфронтационния свят на Тръмп, “Макрон влиза като стрела, готова за битка”, казва Франсоа Есбур, бивш френски правителствен съветник и настоящ председател на Международния институт за стратегически изследвания. На срещата на НАТО “Макрон му стиска ръката и това е началото на тяхното приятелство”, казва Есбур.   Визитата на френския президент в САЩ ще открои “изключителната способност на Макрон” да се спогажда с твърдолинейни лидери”, казва Есбур и допълва: “Очевидно той е единственият, който може да говори с тях по същество и едновременно с това, без да изглежда, че жертва собствените си ценности”.   Макрон се надява също пътуването до Вашингтон да издигне авторитета му навсякъде - от ЕС до Сирия и израелско-палестинския мирен процес.   За Макрон визитата в САЩ ще бъде добре дошла почивка от домашните проблеми: той излита в деня, когато се очаква стачки да блокират по-голяма част от френските влакове и една четвърт от полетите на “Ер франс”.   Макрон ще бъде почетен с две изискани вечери и ще произнесе специална реч пред Конгреса. Белият дом и Елисейският дворец подчертават близостта на двете страни, а не спорните въпроси.   И Макрон, и Тръмп са новаци в политиката с опит в бизнеса. Франция се счита за първостепенен съюзник на Америка заради помощта си за колонистите в спечелването на Войната за независимост.   Макрон ще почете отдавнашния съюз, подарявайки на Тръмп фиданка на дъб от мястото на една от битките в Първата световна война, в която участват американски войски, битката в гората Бело.   Това е знак на признание за жертвите, дадени от Америка за Франция, и очевиден намек за загрижеността на Макрон за околната среда. Той иска младото дръвче да бъде засадено в градините на Белия дом.", "date": "2018.04.24", "title": "Трудното приятелство на глобалиста Макрон и националиста Тръмп"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381247-%D0%B3%D0%BE%D0%BB%D1%8F%D0%BC%D0%B0-%D0%B1%D0%B5%D0%BB%D1%8F-%D0%B4%D0%B5%D0%B1%D0%BD%D0%B5-%D0%BD%D0%B0%D0%B4-%D1%81%D1%83%D0%B7%D0%B0%D0%BD%D0%B8%D1%82%D0%B0", "text": "От Държавна агенция за закрила на детето (ДАЗД) разглеждат клипа на Сузанита към новата й песен с попфолк певеца Ангел - „К'во става, брат\". Причината – поведението на дъщерята на Орхан Мурад, която скоро навърши 15 години, отново прекрачва моралните граници. На кадрите облеклото на певицата по традиция е оскъдно, отново са налице туърк изпълнения и размахване на среден пръст, но навеждането към колегата й за орална любов и плюенето по полицаи надмина скандалното видео на „Луцифер и Буда\", с което тя придоби широка популярност. Възмутен гражданин вече е подал сигнал в ДАЗД за клипа, като експертите ще сигнализират и СЕМ. \r\n    „Самосезирали сме се. Ще проверим дали родителите на Сузанита са дали разрешение тя да участват в подобни сцени\", обясниха от агенцията, цитирани от в. Монитор. Досега фолклегендата Орхан Мурад и съпругата му Шенай демонстрират пълно съгласие с поведението на наследницата си. Изпълнителят на „Хиляди слънца\" неведнъж заяви, че тийнейджърката не е по-скандална от другите имена в бранша и по друг начин не може да се пробие в България.  \r\n   „Ще съдя всеки, който си послужи с обидни думи, измислици и тиражиране на неверни неща по отношение на Сузанита и моето семейство\", закани се той преди време в отворено писмо във Фейсбук. Феновете също скочиха срещу клипа на „К'во става, брат\" и призовават за докладване на неприличното съдържание в YouTube, където видеото вече е на второ място по набиране на популярност. Те забелязаха и прилики с парчето на рапъра Лил Пъмп - Gucci Gang.  \r\n   Това не е първият път, в който певицата трябва да доказва авторски права. Песента „Луцифер и Буда\" беше свалена от платформата за видеосподеляне заради съмнение за плагиатство. Сигнал до сайта беше изпратен от професор Биджан Казем Мисаг, който стои зад мелодията към оригиналната песен - Allahumma Ya Subuhun. Цигуларят е написал музиката преди близо 40 години, а неин запис е направен през 1991 г. от световно признатият продуцент Том Прайс. \r\n  ", "date": "2018.04.24", "title": "Голяма беля дебне над Сузанита"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381248-%D1%80%D0%B0%D1%87%D0%BA%D0%BE%D0%B2-%D1%81%D0%BA%D0%B0%D0%BD%D0%B4%D0%B0%D0%BB%D0%B8%D0%B7%D0%B8%D1%80%D0%B0", "text": "Водещият Димитър Рачков за пореден път събра очите на цяла България. Той реши да се разпищоли насред сцената на „Като две капки вода\". Докато той и Зуека чакаха коментарите на журито за изпълнението на Боби Турбото като Ерос Рамацоти, Рачков се „скри\" зад храсти.        „Това е като на плажа. Чакай поне да се преоблека\", каза Рачков, който започна да се разсъблича.      Водещият сериозно започна да сваля дрехите си и така докато остана по боксерки.   ", "date": "2018.04.24", "title": "Рачков скандализира"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381249-%D0%B1%D0%B8%D0%B2%D1%88%D0%B0%D1%82%D0%B0-%D0%BD%D0%B0-%D0%B0%D0%BB%D0%BE%D0%BD%D1%81%D0%BE-%D1%83%D0%B2%D0%B8%D1%81%D0%BD%D0%B0", "text": "Бившата приятелка на Фернандо Алонсо Вики Одинцова засне доста опасна за живота й фотосесия. Рускинята увисна на 306 метра от земята на 73-ия етаж на небостъргача „Каян Тауър\" в Дубай, за да снима с фотографа Алекс Тихомиров. От кадрите е видно, че Одинцова не ползва никакви предпазни средства и разчита единствено на дясната ръка на Тихомиров. \r\n    ", "date": "2018.04.24", "title": "Бившата на Алонсо увисна"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381250-%D0%B3%D0%BE%D1%80%D0%B5%D1%89%D0%B0-%D1%84%D0%B5%D0%BD%D0%BA%D0%B0-%D0%B8%D0%B4%D0%B2%D0%B0-%D0%B2-%D1%80%D1%83%D1%81%D0%B8%D1%8F", "text": "Световното първенство по футбол в Русия стана още по-горещо след последните изказвания на бразилската фенка Ана Торес. Блондинката не веднъж и два пъти се е събличала за любимия Гремио, и се очаква да го направи и по стадионите в Русия по време на Мондиала. Торес обеща да пътува за Европа и да гледа всички срещи на \"селесао\", което въодушеви феновете не само в Бразилия, но и в Русия.              ", "date": "2018.04.24", "title": "Гореща фенка идва в Русия"}
{"url": "http://www.classa.bg/%D1%81%D0%B2%D1%8F%D1%82/item/381245-%D0%B4%D1%8A%D0%B3%D0%BB%D0%B0%D1%81-%D0%BC%D1%8A%D1%80%D0%B8-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D0%B7%D0%B0%D0%BF%D0%BB%D0%B0%D1%85%D0%B0-%D0%B5-%D0%B3%D0%B5%D1%82%D0%BE%D0%B8%D0%B7%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%B5%D0%B2%D1%80%D0%BE%D0%BF%D0%B0", "text": "  Изключителна арогантност е, че политици и коментатори из цяла Европа си позволяват да порицават Орбан, който изпълнява волята на своя народ.  Няколко поколения политически лидери промениха фундаментално нашите общества без съгласието и дори срещу желанието на народите. Не е ли време да се изправят пред тях и да отстранят тези тревоги, вместо да измислят нови начини да обиждат народа?             – Вашата книга “Странната смърт на Европа” имаше огромен световен успех. Как си го обяснявате?   – Според мен хората навсякъде виждат едни и същи неща и са разтревожени от едни и същи явления. Но техните опасения и най-легитимните им въпроси системно са потискани. Всеки път обаче, когато някой изложи (с подкрепата на солидни доказателства) това, което много хора си мислят, в крайна сметка тези думи отекват.   – Изненадахте си от начина, по който политиците приеха книгата ви. В лични разговори те не се поколебаха да приемат вашите заключения.   – Отдавна има разлика между реалността и това, което политически може да бъде изразено. Говорих с френски официални представители, както и с много други по целия континент, и те ми разказаха в лични разговори най-непоносимите неща, свързани с имиграцията, интеграцията и сигурността. Те познават проблемите, с които се сблъскваме всички ние. Въпреки това публично казват нещо друго. Защо? Защото, за да посрещнат предизвикателството, с което се сблъскваме всички ние, ще трябва да признаят, че няколко поколения политици в Европа са направили исторически грешки или са били напълно некомпетентни. Най-лесно за политиците е винаги да оставят този въпрос за по-късно, да слагат край на дискусията и да преследват хората, защото казват истината. Но в дългосрочен план това не е добра стратегия. Статуквото може да издържи още един или два избирателни цикъла. Не повече.   – Изразихте опасения относно антирасистките асоциации. Може ли да се говори за отклонение на антирасизма?   – Това, което ме тревожи, е, че “антирасистите” най-често са расисти. Същият е проблемът с т.нар. “антифашисти”, които почти винаги са дълбоки фашисти. Има моменти, в които антифашизмът и антирасизмът са необходими. Но, в последно време, групите, които се определят като такива, са виновни за това, което политическият философ Кенет Миног нарича “синдромът на пенсионирания св. Георги”. След като са убили дракон, те се скитат по земята в търсене на други дракони за убиване, докато накрая раздават удари със сабята във въздуха като в делириум. Повечето европейци недвусмислено искат масовата миграция да спре или да намалее значително. Но “антирасистките”групи казват, че тази гледна точка е расистка. Това е историческа грешка. Ако се злоупотребява с думи като “расист” и “нацист”, е много голяма вероятността да няма никаква полза от тези думи в деня, в който наистина може да има нужда от тях.   Въпросът, който задавам на “антирасистите” е следният: може ли един френски или британски гражданин, който вижда, че неговият квартал или общество се променя радикално, да изпита тъга по този повод или да се противопостави, без да бъде определян като расист? Ако отговорът е “не”, значи нещата наистина вървят зле.   – Не доведе ли това отклонение до скандала в Телфорд, където са били извършени хиляди групови изнасилвания от пакистански банди?   – Телфорд е само последният случай. Банди изнасилвачи бяха открити в Родъръм, Рочдейл, Оксфордшър и на няколко други места във Великобритания. Почти винаги това са групи от пакистански мъже (към които понякога се присъединяват северноафриканци), които се насочват към уязвими млади бели момичета, често непълнолетни, във всеки случай извън тяхната общност. 1500 млади момичета са били изнасилени само в един английски град. Съществуват специфични местни, племенни и религиозни причини, свързани отчасти с пакистанската “култура на срама”. Великобритания мълчеше по този въпрос от години. Отчасти поради тази страхлива учтивост, която съществува навсякъде, но която е особено разпространена у нас. Но и защото всички тези ужасни неща имат характеристиките на отвратително расистко престъпление и никой не искаше това да се знае. Цяла класа от местни чиновници, полицаи и политици се провали.   – Джереми Корбин, лидерът на опозицията, е бил обвиняван понякога, че си затваря очите пред ислямизма и антисемитизма…   – Забравете думата “понякога”: “винаги” е думата, която търсите. Г-н Корбин би искал да ни накара да повярваме, че след като цял живот е газил в смрадта, не е забелязал вонята. Не вярвам. Че човек, който е прекарал живота си да оправдава ислямистите, винаги е прикривал най-лошите антисемити… това трябва да    е чисто съвпадение. Не, г-н Корбин представлява истински проблем. Фактът, че през 2018 г. имаме Лейбъристка партия, измъчвана от антисемитизъм, би трябвало да е източник на дълбок национален срам.   – Според вас възходът на ислямизма е следствие от провала на европейските миграционни политики. Не успяват ли мнозинството имигранти да се интегрират? Това се стремеше да докаже избирането на Садик Хан за кмет на Лондон…   – Горд съм, че Лондон може да избере някой като Садик Хан. Той не е особено компетентен кмет, но помага да се докаже, че дискриминацията, изтъквана от мюсюлманските общности, е лъжа, разказана от лоши актьори. Що се отнася до интеграцията в широк смисъл, тя зависи от това накъде гледате. В някои квартали в центъра на Париж и Лондон изглежда, че всичко работи. Но ако отидем малко по-далече, в Сен-Дени или в Тауър Хамлетс, това обективно е бедствие.   – Вълната атентати, която порази Англия през 2017 г., не събуди ли политическата класа?   – Изоставих тази надежда. След атентатите на Лондон Бридж миналата година Тереза Мей каза “прекалено, това е прекалено”, но това не означаваше нищо. Какво е направила оттогава? Всички те се задоволяват с неясни бюрократични планове, за да разрешат един доста по-дълбок проблем. Въз основа на чисто правни критерии поне единият от нападателите на Лондон Бридж никога не е трябвало да бъде във Великобритания. Камикадзето в “Манчестър Арена” никога не е трябвало да бъде във Великобритания. Младият човек, който постави бомба в метрото в Лондон през септември миналата година, никога не е трябвало да бъде във Великобритания. Човек би си помислил, че тези въпроси ще бъдат част от обсъжданите теми. Но не. Случва се друга атака и политиците казват: “Технологичните компании трябва да направят повече, за да откриват екстремисткото съдържание онлайн”. Със сигурност това е важен въпрос, но това означава, че има аспекти на проблема с тероризма, които могат да бъдат засягани, и много по-обширни въпроси, за които дори не може да се намеква. Нашите общества винаги са имали проблем със сигурността. Но ислямисткият тероризъм е внесен проблем и то внесен под пряката отговорност на нашите политици.   – Пишете, че общественото мнение много добре е разбрало, че “това, което се крие зад тероризма, е една още по-голяма заплаха”. Какво имате предвид?   – Централният въпрос, по който трябва да мислим, е следният: към кого се обръща Европа? Дали това е потенциален дом за целия свят? Или просто за онези, които живеят там? Ако е така, къде е домът на народите на Европа? Преминахме към една странна концепция, която предполага, че останалата част от света ще си остане останалата част от света, но Европа ще се превърне в Обединени нации. Този начин на мислене ръководи решенията на нашите лидери, противно на желанията, които постоянно изразяват европейските народи. Мисля, че в дългосрочен план тази пълна промяна, тази фрагментация, тази гетоизация на нашия континент представлява екзистенциална заплаха, много по-голяма от тероризма.   – Тонът ви спрямо Швеция е особено пламенен, въпреки че тя често е давана за пример. Защо?   – Защото извън Германия нито една страна в Европа не е приела толкова мигранти през последните години, колкото Швеция. И никой няма толкова много проблеми. Нищо не може да се направи за шведите. Никой няма толкова абсурдно нерешителна, самоцензурираща се и упорито заслепена политическа класа. Обиколих предградията и видях квартали, които вече са превзети от престъпността, бандите, изнасилванията и нападенията с гранати. Почти всички журналисти следват партийната линия и повтарят едни и същи заучени лъжи. Изглежда смятат, че работата им е да държат лошите новини възможно най-далече от обществеността. Така че, както и в Германия, обществеността трябва да се научи да чете новините през вътрешно декодиращо устройство, както правеха при комунизма. Когато се съобщава за изнасилване, например, ако името на насилника не се споменава, всички знаят, че става дума за мигрант.   – В по-широк смисъл обяснявате смъртта на Европа с някаква форма на омраза към самия себе си…   – Нямахме хубав ХХ век в Европа и всеки един ще има нужда от време, за да се възстанови. Лично аз съм за силната самокритика, но слизам от автобуса, когато е управляван от хора, които искат да се самоунищожат.    Обичам Европа и мисля, че сме големи късметлии. Създадохме изключителна култура и права, които светът никога не е познавал. Понякога ме питат дали съм патриот. Според мен това е лош въпрос. Не мисля за нещата по този начин. Това, което чувствам, е благодарност. Признателен съм за това, което сме наследили, и усещам, че трябва да го съхраня и да се опитам да го предам. Но, от правителствата до университетите и извън тях, ние сме управлявани от хора, които не желаят да предадат това, което е добро, а да го заменят.   – Някои смятат, че възраждането на Европа задължително ще мине през съживяване на християнстото. Но Църквата е много благосклонна към приемането на мигранти…   – Сигурно е, че няма да можем да запазим това, което имаме, карайки се за нашите корени. А твърдението, че християнството не е в сърцето на онова, което ни прави Европа, е доказателство за ужасно невежество. Но вие имате право – поведението на Църквата (и не само Църквата в Рим, но и протестантските църкви в Северна Европа) беше много проблематично през цялата тази криза. Някои (в частност протестантските църкви) изцяло замениха вярата в Бог с вярата в един крайноляв социален активизъм. Папата има позиция, която е незащитима. Въпреки това разбирам защо го казва. И може би изпълнява една от ролите на Църквата, като го казва. Но той трябва да бъде оспорен от политиците и от други, които трябва да кажат много ясно: “Искаме да спасим целия свят. Но е факт, че не можем. И ако продължаваме, не само, че няма да спасим Могадишу, но можем да заприличаме на него”.   – Смятате ли, че “популизмът” ще влоши ситуацията или, точно обратното, че е част от решението?   – Доминиращите политически течения ще продължават да страдат, докато не се заемат най-накрая с легитимните тревоги на европейските народи. Ако политическата класа не отговори на тревогите на народите, екстремистите в крайна сметка ще спечелят. Как един европейски гражданин може да изрази    тревогите си за посоката, която поема обществото? Какъвто и да е неговият начин, и най-вече ако няма докторат, ще го третират като расист и ксенофоб. И ако гласува за “лошата” партия, ще бъде отхвърлен като “популист”. Истинският проблем обаче е ясен: няколко поколения политически лидери промениха фундаментално нашите общества без съгласието и дори срещу желанието на народите. Не е ли време да се изправят пред тях и да отстранят тези тревоги, вместо да измислят нови начини да обиждат народа?   – Какво разкрива третата последователна победа на Орбан?   – Много хора критикуват Виктор Орбан. Въпросът обаче е много прост: кой имаше право през 2015 г.? Орбан или Меркел? Тя беше наказана от електората си и сега има “Алтернатива за Германия” за основна опозиционна партия. Отказът на Орбан да се подчини на падането на европейските граници и на преустановяването на всички миграционни правила беше, наред с друго, отражение на желанията на огромното мнозинство на унгарския народ. Изключителна арогантност е, че политици и коментатори из цяла Европа си позволяват да порицават Орбан, който изпълнява волята на своя народ. Преди няколко седмици видях негова снимка, на която чете унгарското издание на моята книга. Казаха ми, че това може да разубеди вашия президент да прочете френското издание. Надявам се, че не!  ", "date": "2018.04.24", "title": "Дъглас Мъри: Голямата заплаха е гетоизацията на Европа"}
{"url": "http://www.classa.bg/%D1%81%D0%B2%D1%8F%D1%82/item/381243-%D0%BC%D0%B0%D0%BA%D1%80%D0%BE%D0%BD-%D1%81%D0%B0%D1%89,-%D1%84%D1%80%D0%B0%D0%BD%D1%86%D0%B8%D1%8F-%D0%B8-%D1%81%D1%8A%D1%8E%D0%B7%D0%BD%D0%B8%D1%86%D0%B8%D1%82%D0%B5-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%BE%D1%81%D1%82%D0%B0%D0%BD%D0%B0%D1%82-%D0%B2-%D1%81%D0%B8%D1%80%D0%B8%D1%8F,-%D0%B7%D0%B0-%D0%B4%D0%B0-%D0%B8%D0%B7%D0%B3%D1%80%D0%B0%D0%B4%D1%8F%D1%82-%D0%BD%D0%BE%D0%B2%D0%B0-%D0%B4%D1%8A%D1%80%D0%B6%D0%B0%D0%B2%D0%B0", "text": "В интервю за Fox News, френския президент Емануел Макрон е посочил, че САЩ, Франция и техните съюзници трябва да останат в Сирия след приключване на борбата срещу Ислямска държава, за да се избегне увеличаване на иранското влияние и да \"изградят нова Сирия \".   \"След това ще трябва да изградим нова Сирия и затова смятам, че ролята на Съединените щати е много важна\", заяви президентът пред програма Fox News Sunday. Френският лидер добави, че \"не са автоматично американските сили\", които трябва да изпълнят тази задача, а \"американската дипломация и президент\".   Той каза: \"в деня, когато приключим с тази война с ИД, ако си отидем напълно, дори и от политическа гледна точка, ще отстъпим място на иранския режим и Башар Асад, и те ще подготвят нова война и ще захранват нови терористи. \"   Макрон твърди, че след приключване на тази борба \"САЩ, Франция, нашите съюзници и всички страни в региона – включително Русия и Турция, ще трябва да играят много важна роля в създаването на тази нова Сирия\".   Наскоро беше известно, че Макрон е убедил американския си колега Доналд Тръмп да \"остане в Сирия дълго време\". \"Преди десет дни президентът Тръмп заяви: САЩ възнамеряват да се изтеглят от Сирия. Ние го убедихме, че е необходимо да остане\", заяви президентът пред френските медии.", "date": "2018.04.24", "title": "Макрон: \"САЩ, Франция и съюзниците трябва да останат в Сирия, за да изградят нова държава\""}
{"url": "http://www.classa.bg/%D1%81%D0%B2%D1%8F%D1%82/item/381244-%D1%81%D0%B0%D1%89-%D0%BC%D0%BE%D0%B6%D0%B5-%D0%B4%D0%B0-%D0%BE%D1%81%D1%82%D0%B0%D0%B2%D1%8F%D1%82-%D1%81%D0%B0%D0%BC%D0%BE%D0%BB%D0%B5%D1%82%D0%BE%D0%BD%D0%BE%D1%81%D0%B0%D1%87-%D0%B8-%D0%B0%D1%82%D0%B0%D0%BA%D1%83%D0%B2%D0%B0%D1%89%D0%B0%D1%82%D0%B0-%D0%BC%D1%83-%D0%B3%D1%80%D1%83%D0%BF%D0%B0-%D0%B2-%D1%81%D1%80%D0%B5%D0%B4%D0%B8%D0%B7%D0%B5%D0%BC%D0%BD%D0%BE-%D0%BC%D0%BE%D1%80%D0%B5", "text": "Съединените щати обсъждат дали да напусне поста си самолетоносачът Хари Труман и неговата атакуваща група в Европейския средиземноморски район, за да \"сдържа Русия\" и да служи като \"напомняне\" на правителството на Сирия, съобщава Defense News. Според портала, поддържането на корабите в Европа и отказването от Персийския залив, би представлявало огромно отклонение от мисиите на американския флот.   Окончателното решение все още не е взето, но мярката \"е в процес на обсъждане\", каза служител на отбраната. Ако бъде одобрена, тя ще служи като \"отговор на действията на Русия в региона и ще бъде в съответствие с новата стратегия за национална сигурност\", което изисква по-малко предсказуемост от военните, пише изданието.   Планът на Пентагона да държи самолетоносача близо до \"стратегическите руски интереси\", е в синхрон с новата Стратегия за национална сигурност, чийто приоритет е стратегическата междудържавна конкуренция, а не тероризмът. Преместването ще продължи с нов фокус, докато армията търси нови начини да използва своите сили, за да се справи с това, което смята за нарастващо предизвикателство от Русия и Китай, пише порталът.   В допълнение, се казва в доклада, тази мярка ще осигури заплаха за сирийския президент Башар ал Асад, когото западните страни обвиняват за предполагаемата химическа атака на 7 април в Дума. В отговор на това през миналата седмица САЩ, Великобритания и Франция атакуваха с ракети сирийската територия, без да чакат разследването на Организацията за забрана на химическите оръжия (ОЗХО).", "date": "2018.04.24", "title": "САЩ може да оставят самолетоносач и атакуващата му група в Средиземно море"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/381256-%D1%81%D0%B4%D0%B5%D0%BB%D0%BA%D0%B0%D1%82%D0%B0-%D0%B7%D0%B0-%D1%88%D0%B0%D0%B7%D0%B0%D0%BC-%D1%81%D0%B5-%D0%B7%D0%B0%D0%B1%D0%B0%D0%B2%D1%8F", "text": "Придобиването на популярната услуга за разпознаване на песни Shazam от Apple се изправя пред задълбочено разследване от страна на Европейския съюз, след като антитръстовите регулатори изразиха опасения, че производителят на iPhone може да използва данните на приложението, за да привлече потребителите към собствената си музикална услуга, съобщава Bloomberg. ЕС постави срок до 4 септември да разследва дали Apple може да получи несправедлив достъп до чувствителни данни за потребители на конкурентни услуги за музикален стрийминг. Европейската комисия ще провери и дали конкурентите на Apple Music може да понесат удари, ако Apple спре Shazam да ги пренасочва към тях. „Достъп до подобни данни може да позволи на Apple директно да таргетира клиентите на конкурентите си и да ги насърчи да се прехвърлят към Apple Music\", казва ЕС в изявление по имейл. „В резултат на това конкуриращите се услуги за музикален стрийминг може да бъдат поставени в неблагоприятно конкурентно положение\". Силните антитръстови органи на ЕС изпитват все по-големи опасения за начина, по който технологичните компании използват данните. Facebook получи сериозна глоба заради това, че не бе разкрила, че може да слее собствените си данни с приложението за съобщения WhatsApp по време на разследването през 2014 г. Еврокомисарят по конкуренцията Маргрете Вестагер говори за данните като за валута на безплатни услуги и за това как по-малките компании може трудно да се конкурират със съперниците, притежаващи множество данни. Apple не е отговорила веднага на искането за коментар. Приложението Shazam използва микрофона в смартфона или компютъра, за да идентифицира почти всяка песен, която звучи, и след това насочва потребителите към места, където могат да я чуят – например Apple Music или Spotify. Сделката е едно от най-големите придобивания на Apple, като според източници цената е 400 млн. долара. За Apple разследването срещу сливането се случва, докато се опитва да се пребори с нареждането на ЕС от 2016 г. да плати 13 млрд. евро данъци обратно на Ирландия. ЕС съди и Ирландия за това, че не е събрала сумата навреме.", "date": "2018.04.24", "title": "Сделката за Шазам се забавя"}
{"url": "http://www.classa.bg/%D1%81%D0%B2%D1%8F%D1%82/item/381242-%D1%8E%D0%B6%D0%BD%D0%B0-%D0%BA%D0%BE%D1%80%D0%B5%D1%8F-%D1%81%D0%BF%D0%B8%D1%80%D0%B0-%D0%BF%D1%80%D0%BE%D0%BF%D0%B0%D0%B3%D0%B0%D0%BD%D0%B4%D0%B0%D1%82%D0%B0-%D0%BD%D0%B0-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D1%81%D0%B8-%D1%81%D1%8A%D1%81-%D1%81%D0%B5%D0%B2%D0%B5%D1%80%D0%BD%D0%B0-%D0%BA%D0%BE%D1%80%D0%B5%D1%8F", "text": "Южна Корея реши да спре пропагандата на границата си със Северна Корея, дни преди срещата на върха между Кореите, насрочена за 27 април, съобщават Министерството на националната отбрана на южнокорейската държава и агенция Йонхап.   Мярката има за цел да \"намали военното напрежение между юга и севера и да създаде климат на мирни преговори\" по повод срещата на високо равнище, се казва в изявлението. Официалната среща между Кореите е насрочена за идващия петък, в граничното село Панминджон. Също така, южнокорейското министерство се надява, че тази мярка ще доведе до спиране на критиките и пропагандните дейности между двете Кореи и ще спомогне за насърчаването на климата на помирение на полуострова.   Пропагандните предавания на Южна Корея срещу Пхенян чрез мощни високоговорители, са започнали още през 1963 г. По границата между двете корейски държави има десетки високоговорители на двете страни, които излъчват послания срещу съседната страна. Двете страни преустановиха излъчването през 2015 г. след споразумение, а Южна Корея възобнови кампанията през януари 2016 г., в отговор на четвъртия ядрен тест на Северна Корея.   Жестът на Сеул идва два дни след обявяването от севернокорейския лидер Ким Чен-ун, че страната му не се нуждае от ядрен опити или изстрелване на управляеми ракети, и по тази причина постановява закриването на полигона за ядрени опити Пунйе-ри, разположен в северната част на страната.   Ким Чен-ун и неговият южнокорейски колега, Муун Джае-ин, ще проведат среща на върха на 27 април. Според медиите на тази дата може да приключи конфронтацията на полуострова, продължила повече от половин век.", "date": "2018.04.24", "title": "Южна Корея спира пропагандата на границата си със Северна Корея"}
{"url": "http://www.classa.bg/%D1%81%D0%B2%D1%8F%D1%82/item/381238-%D0%BB%D0%B5%D1%82%D1%8F%D1%89-%D0%BE%D0%B1%D0%B5%D0%BA%D1%82-%D0%B8%D0%B4%D0%B5%D0%BD%D1%82%D0%B8%D1%84%D0%B8%D1%86%D0%B8%D1%80%D0%B0%D0%BD-%D0%BF%D0%BE%D1%87%D1%82%D0%B8-%D1%81%D0%BC%D0%B0%D1%87%D0%BA%D0%B0-%D0%BA%D0%BE%D0%BB%D0%B0,-%D0%BA%D0%BE%D0%B3%D0%B0%D1%82%D0%BE-%D0%B2%D0%BD%D0%B5%D0%B7%D0%B0%D0%BF%D0%BD%D0%BE-%D0%BA%D0%B0%D1%86%D0%BD%D0%B0-%D0%BD%D0%B0-%D1%83%D0%BB%D0%B8%D1%86%D0%B0%D1%82%D0%B0", "text": "В сряда на улица в Тайланд в провинция Pathum Thani, внезапно \"се приземи\" летящ обект. По-късно обектът бе идентифициран като капак на цистерна за бетон. Големият кръгъл обект без малко щеше да причини смразяваща смърт на шофьора на бяла кола, когато падна директно на сантиметри пред автомобила.   Капакът е дошъл от инсталация за производство на бетон, намираща се в близост до мястото на инцидента, според местните медии. Във фабриката е имало експлозия на цистерна, която изстреляла капака към магистралата.   Случката за радост не причини никакви наранявания. Видеото от това последно събитие е записано от камера, инсталирана в колата, точно зад белия автомобил.", "date": "2018.04.24", "title": "Летящ обект (идентифициран) почти смачка кола, когато внезапно \"кацна\" на улицата"}
{"url": "http://www.classa.bg/%D1%81%D0%B2%D1%8F%D1%82/item/381239-%D0%B4%D0%B0%D0%BD%D0%B8%D0%B5%D0%BB-%D0%BE%D1%80%D1%82%D0%B5%D0%B3%D0%B0-%D0%BE%D1%82%D0%BC%D0%B5%D0%BD%D1%8F-%D0%B4%D0%B5%D0%BA%D1%80%D0%B5%D1%82%D0%B0-%D0%B7%D0%B0-%D0%BF%D0%B5%D0%BD%D1%81%D0%B8%D0%B8%D1%82%D0%B5,-%D0%B7%D0%B0-%D0%B4%D0%B0-%D1%83%D0%BB%D0%B5%D1%81%D0%BD%D0%B8-%D0%B4%D0%B8%D0%B0%D0%BB%D0%BE%D0%B3%D0%B0-%D0%B2-%D0%BD%D0%B8%D0%BA%D0%B0%D1%80%D0%B0%D0%B3%D1%83%D0%B0", "text": "След няколко етапа на преговори през 2017 г., на 16 април правителството на Никарагуа одобри реформа на Никарагуанския Институт за социално осигуряване (INSS), което представлява и нови нива на вноските за социално осигуряване.   Мярката е предизвикала отхвърляне сред различните сектори на населението на Никарагуа. От 18 април страната бе потопена в масови протести срещу новата пенсионна реформа, оставяйки убити 10 души Вчера президентът на Никарагуа, Даниел Ортега, одобри резолюция, с която се отменя декретът за пенсиите, за да се улесни диалогът в страната.   \"Това вече е резолюция за отмяна на предишното решение. С други думи, остава чистата маса, на която да седнем и да обсъдим въпроса\", заяви никарагуанският президент, добавяйки \"Ние трябва да работим чрез диалога, за да се осигури подобряване на пенсионната система \".   \"Искаме да възстановим реда, не можем да допуснем хаос и плячкосване\" - обясни Ортега.   \"Ние съжаляваме за актове на насилие, които са се случили и изразяваме солидарност със семействата на жертвите\", заяви президентът, който апелира към никарагуанския народ \"да се сложи край на насилието\".   Също така, Ортега благодари за всички послания, идващи към правителството с молба за \"мир и сигурност в страната и да спре насилието \", отбелязвайки особено това на папа Франциск.   \"Диалогът, както казахме, е от основно значение за разрешаване на всеки конфликт\", каза президентът. .", "date": "2018.04.24", "title": "Даниел Ортега отменя декрета за пенсиите, за да улесни диалога в Никарагуа"}
{"url": "http://www.classa.bg/%D1%81%D0%B2%D1%8F%D1%82/item/381241-%D1%83%D0%BD%D0%B3%D0%B0%D1%80%D0%B8%D1%8F-%D0%B1%D0%BB%D0%BE%D0%BA%D0%B8%D1%80%D0%B0-%D0%B7%D0%B0%D1%81%D0%B5%D0%B4%D0%B0%D0%BD%D0%B8%D0%B5%D1%82%D0%BE-%D0%BD%D0%B0-%D0%BA%D0%BE%D0%BC%D0%B8%D1%81%D0%B8%D1%8F%D1%82%D0%B0-%D0%BD%D0%B0%D1%82%D0%BE-%D1%83%D0%BA%D1%80%D0%B0%D0%B9%D0%BD%D0%B0", "text": "Унгария за трети пореден път блокира заседанието на Комисията НАТО- Украйна на ниво външни министри    По такъв начин изпълнявайки обещанието си да натиска Киев докато не внесе поправки и изменения в приетият есента закон за образованието ограничаващ възможността за изучаване на езиците на националните малцинства в Украйна.   Унгария смята, че законът нарушава конституцията и международните обезателства на Киев.     В началото на годината външният министър на Унгария Петро Сиярто заяви, че страната му ще отказва на Украйна всякаква подкрепа в стремежите й към интеграция, докато Киев си позволява подобни груби нарушения на европейските и международни норми и стандарти", "date": "2018.04.24", "title": "Унгария блокира заседанието на Комисията НАТО-Украйна"}
{"url": "http://www.classa.bg/%D1%81%D0%B2%D1%8F%D1%82/item/381240-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B5%D0%BD%D0%B8%D0%B5-%D0%BE%D1%82-%D0%B8%D1%80%D0%B0%D0%BD-%D0%BA%D1%8A%D0%BC-%D1%81%D0%B0%D1%89,-%D0%BF%D1%80%D0%B5%D0%B4%D0%B8-%D1%81%D1%80%D0%B5%D1%89%D0%B0%D1%82%D0%B0-%D0%BC%D0%B5%D0%B6%D0%B4%D1%83-%D1%82%D1%80%D1%8A%D0%BC%D0%BF-%D0%B8-%D0%BA%D0%B8%D0%BC-%D1%87%D0%B5%D0%BD-%D1%83%D0%BD", "text": "Желанието на Вашингтон едностранно да предоговори забележителното международно ядрено споразумение с Техеран, трябва да се разглежда като \"много опасно послание\" за всеки, който планира преговори със САЩ, предупреди министърът на външните работи на Иран, съобщава Ройтерс.   \"Съединените щати не само не са изпълнили своята част от споразумението с Техеран, но искат още повече\", каза Мохамед Джавад Зариф пред репортери в Ню Йорк, където ще присъства на заседание на Общото събрание на ООН.   Според иранския външен министър, това е не само много опасно послание за народа на Иран, но и за целия свят, защото \"принципът на действията в САЩ казва: моето си е мое, а вашето подлежи на договаряне. \"   Ръководителят на иранската дипломация предупреди също съюзниците на Вашингтон Франция и Германия, че да се опитат да разубедят президента на САЩ, ще бъде \"безсмислено упражнение\", имайки предвид, че тези страни все още не са окончателно решили да изменят споразумението.   Предупреждението на Иран идва след като Северна Корея изненадващо обяви, че ще спре за неопределено време програмата за ядрени опити, преди разговорите на високо равнище със Сеул и планираната историческа среща между Ким Чен-ун и Доналд Тръмп.   Споразумението, известно още като Съвместен всеобхватен план за действие (JCPOA), бе постигнато през 2015 г. между Иран, Съединените щати и и пет други държави (Великобритания, Китай, Франция, Русия и Германия). Доналд Тръмп многократно разкритикува пакта, като го нарече \"едно от най-лошите споразумения\", което Вашингтон някога е подписвал. Президентът на САЩ определи 12 май за краен срок за \"поправяне\" на историческото споразумение и предотвратяване на САЩ да го изоставят. На 16 март Франция, Германия и Обединеното кралство предложиха нови санкции срещу Иран, за да се гарантира, че Тръмп запазва своя ангажимент за JCPOA. На 22 април Иран обяви, че \"енергично\" ще възобнови обогатяването на уран, ако Съединените щати се откажат от ядреното споразумение.", "date": "2018.04.24", "title": "Предупреждение от Иран към САЩ, преди срещата между Тръмп и Ким Чен-ун"}
{"url": "http://www.classa.bg/%D1%81%D0%B2%D1%8F%D1%82/item/381233-%D0%BC%D0%B5%D1%80%D0%BA%D0%B5%D0%BB-%D0%B0%D1%80%D0%B0%D0%B1%D1%81%D0%BA%D0%B8-%D0%BC%D0%B8%D0%B3%D1%80%D0%B0%D0%BD%D1%82%D0%B8-%D0%B2%D0%BD%D0%B0%D1%81%D1%8F%D1%82-%D0%B0%D0%BD%D1%82%D0%B8%D1%81%D0%B5%D0%BC%D0%B8%D1%82%D0%B8%D0%B7%D1%8A%D0%BC", "text": "          \"Свидетели сме на един нов феномен. Бежанци и хора от арабски произход внасят в Германия нова форма на антисемитизъм\", заяви канцлерката Ангела Меркел в интервю за израелския телевизионен канал „Chanel 10 News\". Тя призна, че и преди бежанската вълна в Германия е съществувал антисемитизъм. Всички еврейски детски градини, училища и синагоги в Германия са под полицейска охрана. „Този факт ни потиска\", каза Меркел в разговор с кореспондента Дор Глик.     През последните седмици зачестиха антисемитските прояви в Германия. Една второкласничка в Берлин беше атакувана от ученици-мюсюлмани, заради юдейската ѝ вяра. След връчването на музикалните награди „Ехо\", с които бяха удостоени рапърите Фарид Банг и Феликс Блуме (с прякор „Колега\"), се разрази истински скандал, тъй като мнозина окачествяватпесните на двамата като откровено антисемитски. Възмущение предизвика инападението срещу един младеж в Берлин, който носел традиционната за евреите кипа. Нападателят е 19-годишен палестинец от Сирия, който живее в Германия от 2015 година.     Германската канцлерка даде интервюто за „Chanel 10 News\" по повод 70-годишнината от основаването на държавата Израел. От устата на Меркел прозвучаха сериозни похвали. Тя нарече Израел „демократична страна с невероятни постижения\". В същото време канцлерката заяви, че сигурността на тази страна е под постоянна заплаха.   Меркел разкритикува застоя на преговорите за мир между израелци и палестинци, както и заселническата политика на Израел. „Тази политика не помага за осъществяването на двудържавно решение за Близкия изток\". Стана ясно и това, че Германия няма да последва примера на САЩ, които смятат да преместят посолството си от Тел Авив в Ерусалим. Според Меркел, статутът на Ерусалим трябва да се определи в контекста на двудържавното решение. Тя обяви, че през втората половина от годината ще направи официално посещение в Израел.     Във Франция също зачестиха антисемитските нападения в последно време. По този повод 300 представители на френското общество излязоха с манифест, в който заклеймяват „новия антисемитизъм\" във Франция. В манифеста, публикуван във вестник „Le Parisien\", се казва, че в последно време във Франция са били убити 11 евреи, а някои от тях са били и изтезавани, „само защото са евреи\". Извършителите на подобни престъпления са радикални ислямисти, се казва в манифеста, в който се визират терористичните нападения в Тулуза и Париж през 2012 и 2015 година, както и няколко убийства в Париж и неговите предградия.   Растящият антисемитизъм бил игнориран от властите, защото една част от френския елит възприемал ислямисткия екстремизъм като израз на социален бунт. В манифеста се съдържат и обвинения срещу политическата класа – на някои места си били направили „гнусната предизборна сметка\", че във Франция има десет пъти повече мюсюлмански гласове, отколкото еврейски. „Настояваме борбата срещу провала на демокрацията, чийто белег е антисемитизмът, да се превърне в национален приоритет преди да е станало прекалено късно\", се казва в документа.   Подписали са го известни политици от десния и левия политически лагер като бившия президент Никола Саркози и бившия социалистически премиер Манюел Валс. Под документа стоят имената на редица известни творци като Шарл Азнавур, Жерар Депардийо, на интелектуалци и представители на различните религиозни общности в страната. Във Франция живее най-голямата еврейска общност в Европа, наброяваща близо половин милион души.", "date": "2018.04.24", "title": "Меркел: Арабски мигранти внасят антисемитизъм"}
{"url": "http://www.classa.bg/%D1%81%D0%B2%D1%8F%D1%82/item/381234-%D0%BF%D0%BE%D1%82%D1%83%D0%BB%D0%B2%D0%B0-%D0%BB%D0%B8-%D0%B1%D1%80%D1%8E%D0%BA%D1%81%D0%B5%D0%BB-%D0%BD%D0%B5%D0%BF%D1%80%D0%B8%D1%8F%D1%82%D0%BD%D0%B8-%D1%80%D0%B0%D0%B7%D0%BA%D1%80%D0%B8%D1%82%D0%B8%D1%8F-%D0%B7%D0%B0-%D0%BC%D0%B0%D0%BB%D1%82%D0%B0", "text": "            45 журналисти от 15 държави работят заедно, за да довършат разследването, започнато от Дафне Каруана Галиция, а заедно с това и да разкрият поръчителите на нейното убийство. Шестмесечните усилия на малтийското правителство и правосъдните органи да стигнат до извършителите на това брутално престъпление не даде никакви резултати. Създаде се впечатлението, че властите не водят сериозно разследването, а може би дори искат да прикрият някои факти, неудобни за управляващите.   Но какво прави ЕС, защо не постави Малта под натиск? И с какви средства биха могли да бъдат защитени разследващите журналисти?   „Еврокомисията очаква независимо и обстойно разследване, за да бъдат привлечени под наказателна отговорност отговорните за убийството\", заявява говорителят на ЕК Маргаритис Скинас. Но има ли шансове за такова разследване, след като политика, правосъдие и полиция в Малта са тясно обвързани помежду си и има съмнение, че независимостта на съдилищата и следователите не е гарантирана? С разкриването на тъкмо тези зависимости и преплитания дълги години се занимаваше и убитата журналистка Дафне Галиция. Международният екип от журналисти сега публикува нови подробности по проекта „Дафне\".   Въпреки това ЕК в Брюксел не смята, че правосъдието в Малта е обхванато от системна криза. Маргаритис Скинас обяви, че Комисията няма да възбуди наказателна процедура срещу Малта за нарушаване върховенството на закона. Случаят бил обсъден в Комисията, а там стигнали до извода, че правовата държава в Малта не е застрашена. Имало обаче специфични проблеми, по които трябвало да се разговаря и Комисията поддържала контакт с малтийското правителство. Евродепутатът от фракцията на Зелените Свен Гиголд, който беше член на делегацията на ЕС в Малта, не споделя това становище. „В Малта съществува системен проблем по отношение на правовия ред, а Еврокомисията го потулва - дори и след смъртта на Дафне. Това е просто ужасяващо\", казва той.   Брюксел все пак има намерение да подготви доклад по един друг проблем, свързан с Малта - съмнителната продажба на европейски паспорти. От Брюксел обаче добавят и това, че въпросът бил от компетенциите на националната държава, и че на първо време не се забелязвали нарушения на законите.   За този „бизнес\" на малтийското правителство обаче обстойно беше писала убитата журналистка. От нейните материали ставаше ясно, че всеки гражданин на трета страна може да получи малтийско гражданство по облекчена процедура срещу инвестиции и разходи в размер на общо 1,1 милиона евро. От тази облекчена процедура навярно се възползват предимно бизнесмени от Русия, Китай и арабските държави, които искат да си купят свобода на придвижване в Европа или да се укрият от санкции и наказателно преследване в други страни. Ставало дума за хора, които нямат никаква връзка с Малта, нито пък имат намерение наистина да живеят в островната държава.   По друг начин изглеждат нещата във връзка с обвинението за пране на пари, което е в центъра на безброй престъпни дейности в Малта. Дафне Галиция беше разкрила например връзки между автократичното държавно ръководство на Азербайджан, малтийската банка „Пилатус\" и премиера на Малта Джоузеф Мускат. В края на март властите в Малта затвориха банката, иранският ѝ собственик междувременно се намира в американски затвор, но разследването на съмнителните парични сделки между Баку и Малта не е напреднало ни най-малко.   В края на януари МВФ заяви следното: „Трябва да се предприемат дългосрочни усилия, за да се осигури интегритета на финансовата система в Малта. Нужни са ефикасен контрол и решително прилагане на правилата срещу прането на пари\". И Еврокомисията също призна, че Малта има проблем в това отношение: „ЕК проверява дали да открие наказателна процедура срещу Малта за нарушаване на европейските директиви в борбата срещу прането на пари\", каза говорителят Маргаритис Скинас.     Той се позова на новоприетата Пета директива на ЕС срещу прането на пари, която беше гласувана в Европарламента миналата седмица. Тази директива затяга допълнително разпоредбите срещу нелегалния бизнес. Публичен регистър на собствениците и компаниите   Още в предишната промяна на директивите срещу прането на пари имаше съществени промени, казва ръководителката на преговорите в Европарламента Юдит Саргентини. „Оттогава насам собствениците на фирми и недвижими имоти трябва да бъдат включени в специален публичен регистър като физически лица. Сега обаче в същия регистър ние включихме и компаниите\", казва тя. Според Саргентини, не бива да се очакват обаче бързи резултати. Преди да влезе в сила предишната промяна на директивата срещу прането на пари в ЕС изминаха три години.   „Надяваме се да се появи своего рода очистителен ефект. Тогава ще бъде много по-трудно престъпните машинации да се прикриват зад фасадата на уж легални фирми\", казва Саргентини. Тя се гордее с факта, че Европарламентът е отхвърлил желанието на някои страни-членки на ЕС да бъде строго ограничен достъпа до публичния регистър. Сега достъп до този регистър ще имат както неправителствени организации, така и разследващи журналисти.   Евродепутатката съзира проблеми в прилагането на директивите от страните-членки на ЕС. „Всички говорят за огромните вреди от прането на пари и същевременно бавят въвеждането на новите правила или не анализират в достатъчна степен някои информации, които и сега са налични, казва тя.", "date": "2018.04.24", "title": "Потулва ли Брюксел неприятни разкрития за Малта?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381235-%D0%BF%D1%80%D0%BE%D0%B1%D0%BB%D0%B5%D0%BC%D1%8A%D1%82-%D0%BD%D0%B5-%D0%B5-%D0%B2-%D0%B7%D0%B0%D0%BF%D0%BB%D0%B0%D1%82%D0%B8%D1%82%D0%B5-%D0%BD%D0%B0-%D0%B4%D0%B5%D0%BF%D1%83%D1%82%D0%B0%D1%82%D0%B8%D1%82%D0%B5", "text": "            Предложението на БСП за намаляване и замразяване на депутатските заплати е, разбира се, популистки евъргрийн, пуснат в обращение поради липса на други теми. Интересното обаче е защо той винаги е така ефикасен. Да, има сериозен проблем - и той ми се струва много по-дълбок от възмущението пред забогатели на наш гръб управници.   На една страна имаме парите, които се изчисляват на база на средната заплата (доколкото знам, се умножава по три). На друга са привилегиите, срещу които се гневяхме още преди десетилетия: лекуването в правителствена болница, 70-дневните ваканции, луксозните автомобили, назначаването на близки и роднини за сътрудници. С една дума - „дупутатските кюфтета\". На трета - това са партийните субсидии, за намаляването на които гражданите се изказаха масово на референдум. Но не само БСП, а и всички попаднали в парламента, бързат да забравят тази тема.     Обикновено аргументацията се основава на сравнения - какви скромни автомобили имали депутатите в Швеция и колко малка била субсидията в богата Германия. От другата страна обикновено вадят аргумента, че тези хора управляват десетки милиарди и ако ги направим твърде бедни, ще бъдат принудени да взимат нерегламентирано от другаде (сравними ли са, впрочем, орязаните 600 лева с подкупа, който би предложил едрият бизнес - не знам).   Материалното състояние на властта има двойствен смисъл. От една страна е аргументът: Самозабравиха се, тия живеят на друга планета. От друга: гледай го този, един свестен костюм не може да си ушие, а ще ме представлява пред други народи. Тоест, много богат управник е обидно, много беден - срамно.   Може би е най-добре депутатите изобщо да нямат заплати и да ходят в парламента единствено от идеални съображения. Това обаче значи, че там ще има класов подбор. Неслучайно едно от първите искания на чартистите в Англия през 19 век е народните представители да имат заплати, за да може в парламента да попадат и работници, които нямат други доходи освен заплатата си.   Темата за сътрудниците също е сложна - няма как да принудим законодателите да правят обществени поръчки за хората, които ще ги съветват. Ако назначават братовчеди, това, разбира се, е срамно и трябва да се припомни на следващите избори. Пред тази заплаха самите партии ще полагат усилия това да не се случва.   За големите отпуски също ще се намери аргумент. Ако се предположи, че депутатът наистина е съвестен в работата си, трябва да се знае, че голяма част от нея се върши извън залата: народният представител трябва да чете документи, да обсъжда партийни позиции, да проучва проблеми в избирателния си район. От тази гледна точка времето за пререкания в залата е най-малкото усилие, което очакваме от тези хора.   Дори в омразните привилегии има определен смисъл. Чуха се гласове, че ако избраниците ходят да се лекуват по общия ред в болниците за народа, това ще им даде повече представа за болежките на обикновените хора. Ако се возят в трамвай, ако нямат охрана, ако ходят на пазар, ако почиват в народни курорти... Вероятно това е важен опит, какъвто започва да липсва на онези с по 3-4 мандата. Но погледнете нещата от другата страна: попада депутатът на някаква опашка - едни го ругаят, други опитват да си уредят нещо, трети си правят селфи с него. През 1990-те един депутат от СДС, обявен от хардлайнерите за предател, ми се оплака, че се връщал вкъщи мокър - от плюнки. Надявам се, че времената вече са други, но някаква физическа дистанция между власт и народ все пак трябва да има. Въпросът е колко голяма следва да е тя в българския контекст.       Проблемът, според мен, е другаде: българските граждани не се разпознават в онези, които ги представляват. Каква точно е мярката, при която избраникът хем е един от нас, хем се възприема като най-добрия от всички нас?   Не заплатата от 3000 и кусур лева създава разрива, а подозрението за едни други доходи. И именно тяхното разкриване ще бъде избегнато с шумното намаляване на официалните. Зад проблема с отпуските също се крие едно друго недоволство: не разбираме какво точно правят тези хора, защото никой не ги задължава да ни дават отчет. Чуваме за колоритни случаи на едър депутат, който не стъпва в парламента. Чуваме за друг, който пък никога не е взимал думата. И до нула да сведат отпуските, единият пак няма да идва, а другият пак няма да се изказва, нали така?   Хората очакват друго: депутатите да отговарят пред тях не само на избори, но и във всеки един момент от мандата. Приемете, че тази нагласа идва от интерактивността, на която ни свикнаха дигиталните комуникации. Искат да имат някакъв лост за отзоваването им в случай на недоволство. Това, впрочем, беше основният тласък в референдума за мажоритарната система, не предполагаемото гласуване за „личности\". Казаха им, че не можело депутати да се отзовават и темата сякаш приключи. Но първо: не е вярно, в много страни могат да се отзовават.    И второ: темата съвсем не е приключила, тя ще избликва отново и отново. Впрочем, популярността на г-н Борисов се дължи именно на това, че дори без да е задължен от закона, реагира на граждански искания до степен да гони депутати. Популизъм ли е това? Ами дайте да го направим закон, така че подобно действие да не е популистко следване на обществени настроения, да има регламент и постоянство.   Гражданите имат чувството, че промъкнеш ли се веднъж във властта, едва ли не преставаш да отговаряш за тях. Абонираш се за властта и живееш с привилегиите завинаги, както навремето номенклатурата. Самият доход на избраника започва да не изглежда толкова внушителен, ако си представим, че ще го взима за четири или максимум осем години, и то след жестока изборна борба с неясен изход. Ако обаче депутатстването стане сигурна професия до живот, нещата изглеждат други.   Най-важното е да се върне уважението към парламента, а пътят към това е обвързването на депутатите с волята на гражданите. Но не чрез придърпването им надолу към някакъв народен стандарт на живот. Ще ги уважаваме не ако са бедни като нас, а когато чувстваме, че те зависят от нас, не ние от тях, че те изразяват волята ни, не ние тяхната.", "date": "2018.04.24", "title": "Проблемът не е в заплатите на депутатите"}
{"url": "http://www.classa.bg/%D1%81%D0%B2%D1%8F%D1%82/item/381236-%D0%BD%D0%B0%D1%80%D0%B8%D1%87%D0%B0%D1%82-%D1%8F-%D1%82%D1%83%D1%80%D1%81%D0%BA%D0%B0%D1%82%D0%B0-%D0%B6%D0%B5%D0%BB%D1%8F%D0%B7%D0%BD%D0%B0-%D0%BB%D0%B5%D0%B9%D0%B4%D0%B8", "text": "            \"\"Добрата партия\" отговаря на всички изисквания за участие в изборите. И ако сега се опитате да промените правилата, ще превърна живота ви в ад, заклевам се!\" - така Мерал Акшенер, основателка и председателка на \"Добрата партия\", отговори на турския президент Ердоган, който малко преди това беше обявил, че следващите избори ще се проведат не през ноември 2019, а още през юни тази година.     Все още не е ясно дали партията на Акшенер, която беше основана през октомври миналата година, ще бъде допусната до изборите. Висшата избирателна комисия на Турция тепърва ще излиза с решение дали \"Добрата партия\" изпълнява всички изисквания, залегнали в турския избирателен закон. Но Акшенер има още една възможност да участва в изборите - ако успее да събере 100 000 подписа, тя може да се изправи срещу Ердоган като независима кандидатка на президентските избори.     Професор Юсуф Халачоглу, член на \"Добрата партия\", е забелязал силния характер на Акшенер още по време на нейното следване. \"Мерал Акшенер беше моя студентка. Тя никога не се предаваше. И неизменно постигаше всичко, което си беше намислила. Никой не можеше да я спре\", спомня си професорът. Нейната пробивност ще ѝ бъде от голяма полза в политиката, казва още той и добавя: \"Тя е истинска патриотка, а прогнозите ѝ почти винаги се сбъдват. Ето, предсказа, че ще има предсрочни избори и навреме започна да подготвя партията си за тях\".   Политическата кариера на Акшенер започва през 1995 година, когато тя е сред приближените на първата министър-председателка на Турция г-жа Тансу Чилер. Година по-късно Акшенер става вътрешен министър в коалиционния кабинет на Чилер и консервативно настроения Неджметин Ербакан. Начело на вътрешното министерство тя си навлича гнева на мнозина в Турция, заявявайки, че лидерът на ПКК Абдуллах Йоджалан бил \"от арменско котило\". По-късно Акшенер поднася извинение за думите си и благодарение на политическия си опит успява да излезе невредима от скандала.   През 2001 година Акшенер участва в изграждането на ислямско-консервативната Партия на справедливостта и развитието (ПСР), но много бързо се разочарова от Ердоган. След само четири месеца преминава в ултранационалистическата Партия на националистическото действие, където става съветничка на партийния лидер Девлет Бахчели. По-късно оглавява опозиционното крило в партията, а на 25 октомври 2017 година основава своята \"Добра партия\".     Чуждите медии често сравняват Акшенер с Маргарет Тачър и затова я наричат \"Желязната лейди\". Медиите в Турция обаче я цензурират, а телевизиите ѝ отказват изяви, твърди турският политолог Башкън Оран. И въпреки това тя се радва на голяма популярност, казва още той и добавя: \"Всички хора, които не желаят диктатура в Турция, ще подкрепят онзи кандидат, който най-успешно се противопоставя на Ердоган. И по всичко изглежда, че това е именно Мерал Акшенер, която със сигурност ще привлече и избиратели на ПСР\".   И наистина: актуално допитване показва, че 30 процента от турските избиратели харесват Акшенер. Но тя не бива да забравя, че изходът от гласуването на 24 юни ще зависи до голяма степен от вота на кюрдските избиратели, които представляват около 18% от общо 55-те милиона турски гласоподаватели, казва социологът Йозер Сенчер и добавя: \"Всички кандидати, които ще се изправят срещу Ердоган, трябва да се съобразят с този факт. А Мерал Акшенер би трябвало да си зададе въпроса дали може да привлече тези гласове и при нужда да подобри стратегията си\".", "date": "2018.04.24", "title": "Наричат я турската \"Желязна лейди\""}
{"url": "http://www.classa.bg/%D1%81%D0%B2%D1%8F%D1%82/item/381237-%D1%82%D0%BE%D0%B2%D0%B0-%D0%BD%D1%8F%D0%BA%D0%B0%D0%BA%D1%8A%D0%B2-%D0%B2%D0%B8%D1%86-%D0%BB%D0%B8-%D0%B5", "text": "            Най-новият румънски скандал звучи като един от популярните вицове на фиктивното радио Ереван от времето на комунизма. Попитали радио Ереван: вярно ли е, че партийното ръководство е дало автомобил на своя заслужил член Иван Иванович? Радиото отговорило: Да, принципно е вярно. Само че не му е даван автомобил, а му е бил отнет.   По същата схема се развива в момента скандалът в румънския Съюз на писателите, избухнал около името на носителката на Нобелова награда за литература Херта Мюлер. Тя произхожда от областта Банат в Западна Румъния, от германското малцинство на банатските шваби. Мюлер придобива известност като писателка още преди да замине за Германия през 1987 година. Като част от дисидентската писателска \"Банатска група\" тя попада в полезрението на румънските тайни служби - основно заради критичните си текстове.     Първата ѝ книга - \"Низини\" - се появява през 1982 година. В Румъния тя е цензурирана. Оригиналът обаче стига по обиколни пътища до Германия, където бива публикуван - през 1984 година от издателство \"Rotbuch\". Румънският отговор навремето гласи: засилен шпионаж от \"Секуритате\", клевети и заплахи по адрес на авторката. \"Всеки, който ме критикуваше тогава, доказваше по този начин своята любов към родината\", казва Херта Мюлер години по-късно в интервю за ФАЦ. Изглежда обаче и до днес това не се е променило.   Преди няколко дни Херта Мюлер, която отдавна живее в Берлин, научава, че е била изключена от Съюза на писателите в Румъния, понеже е пропуснала да си плати годишния членски внос. Същото решение е взето и за други нейни колеги и колежки, някои от които - като нея самата и като банатския ѝ колега Вилям Тоток - живеят в Германия. Малко по-късно от писателския съюз смекчават тона. Казват, че писателката е била отстранена само временно.   \"Това някакъв виц ли е?\", гласи първата реакция на нобеловата лауреатка, в чието писмено становище до Дойче Веле се казва следното: \"Никога не съм знаела, че членувам в този писателски съюз. Никой никога не ме е питал дали искам да влизам в него, нито пък някой ме е информирал, че съм била приета за член - без значение с какви мотиви\". И още: Мюлер никога не е била подканвана да си плати членския внос в тази организация.     Още по времето, когато живее в Румъния, тя получава предложение да бъде приета в писателския съюз. Тогава обаче Херта Мюлер обвързва това с условието в съюза да бъде поканен и нейният банатски колега Вилям Тоток. И тъй като той не получава такава покана, Мюлер също решава да не стане член на съюза. Това е и последният ѝ контакт с тази организация. \"Как да нарека този абсурден театър? Шантаж както едно време? Някой решава нещо през главата ми и после хвърля вината изцяло върху мен. Това няма нищо общо с демокрацията\", посочва Херта Мюлер.   Пред Дойче Веле Вилям Тоток потвърждава думите на Херта Мюлер. И все пак: как да си обясним, че двамата писатели, пък и не само те, са били членове на писателския съюз? Според Тоток, като израз на настъпилото отваряне към света, обновеният след 1989 писателски съюз е приел в редиците си и някои писатели в изгнание, без обаче по официален път да ги информира за това. Тоток, подобно на Мюлер, никога не е бил подканван да си плати членския внос.   Херта Мюлер като млада писателка в Румъния   Скандалът избухва точно преди избора на новото ръководство на писателския съюз. Старата писателска гвардия около публициста и литературен критик Николае Манолеску изведнъж - цели 28 години след промените - решава да се придържа към старите правилници. Много други членове на съюза обаче смятат това за скандално. Според тях, ръководството на съюза мисли само за своето преизбиране. Вместо да се гордее, че в редиците му е и нобеловата лауреатка, ръководството на съюза се опитва да си спечели подкрепа с помощта на една групичка писатели \"патриоти\", които все повече са обречени на забрава - само и само за да си осигури преизбирането.   В социалните мрежи, но и в някои отделни публикации, скандалът отприщи популистка клеветническа кампания срещу Херта Мюлер - от лични нападки до оскверняване на получената от нея Нобелова награда. Ето само два примера от румънската преса: \"По правило еврейките са отвратителни, но дебелата Херта ги бие всичките\" и \"Нямаме нужда от нобелови лауреати, които не си плащат дълговете. Нека си стои в Германия и да не се прави на по-велика от нас!\".   Точно на принципа \"който ме напада, демонстрира любов към родината\". Очевидно формулата работи и днес - 31 години след като Херта Мюлер е напуснала старата си родина Румъния. Тук обаче вицът свършва.", "date": "2018.04.24", "title": "\"Това някакъв виц ли е?\""}
{"url": "http://www.classa.bg/%D1%81%D0%B2%D1%8F%D1%82/item/381231-%D0%B2-%D1%81%D1%8A%D0%B2%D0%B5%D1%82%D0%B0-%D0%BD%D0%B0-%D0%B5%D0%B2%D1%80%D0%BE%D0%BF%D0%B0-%D0%BA%D0%B8%D0%BB%D0%B8%D0%BC%D0%B8,-%D1%85%D0%B0%D0%B9%D0%B2%D0%B5%D1%80-%D0%B8-%D0%B4%D1%80%D1%83%D0%B3%D0%B8-%D0%BB%D1%83%D0%BA%D1%81%D0%BE%D0%B2%D0%B5", "text": "            Че Русия и Турция нямат никакво място в една организация, която официално работи за налагането на правовата държавност и демокрацията, всъщност беше ясно още от самото начало. Но нали повечето познавачи на ситуацията в Страсбург казват, че няма никаква полза, ако ги изхвърлим от нея. Тогава пък съвсем няма да има лостове за оказване на влияние върху господата Путин и Ердоган. Сходни бяха разсъжденията и при приемането на корумпираната кавказка република Азербайджан в Съвета на Европа – нека първо влезе и бъде интегрирана, а после ще ѝ „инжектираме\" и европейските ценности – да, ама не!   Отварям скоба за онези, които трудно се ориентират в лабиринта от европейски институции. Съветът на Европа няма нищо общо с ЕС и затова в него могат да членуват също и страни, които не са част от общността. Съветът със седалище в Страсбург следи за спазването на човешките права, демократичните стандарти и принципите на правовата държавност. Поне на теория.     А сега да се върнем към темата за Азербайджан. Тази държава явно е значително по-ефективна от Съвета на Европа, когато става дума за износ на „ценности\", макар това в случая да не е най-подходящата дума. По-редно би било да се говори за килими, луксозни стоки и най-вече за пари. Някои депутати от Парламентарната асамблея на Съвета на Европа (ПАСЕ) явно с удоволствие са приемали такива подаръци, а в замяна са замитали критичните доклади за нарушения на човешките права в Азербайджан.   \"Твърде вероятно\" нещата са се случвали именно така, твърдят трима независими експерти в заключителния си доклад по темата. Което още веднъж показва, че макар Европа да се мисли за някакъв морален образец, в действителност не е. Казано по друг начин: За какво ни е изобщо този цирк? В продължение на години политици с огромни заплати, които се плащат от европейските данъкоплатци, си седят в една институция с маргинално значение? Онова, с което се занимават тези хора, така или иначе е напълно безразлично на повечето граждани в Европа. Дори обективните наблюдатели понякога не са съвсем сигурни какъв смисъл има в тяхната работа.     И точно тези политици, които са сложени там, за да се борят срещу корупцията, си подслаждат живота с нелегални рушвети, за каквито научаваме сега. Нещо повече - тук не става дума за единичен случай - изглежда, че по този начин са се облагодетелствали неизвестен брой членове на ПАСЕ - все от страни, в които би трябвало да важат съвсем различни стандарти по отношение на корупцията като Германия например.   Дали не трябва да бъде закрита тази институция – след като няма особена полза от работата ѝ, струва доста скъпо на данъкоплатците, а и се е превърнала в нещо като платформа за лично обогатяване на корумпирани депутати? Никой в европейските институции или столици не бива да се учудва, ако сега завалят такива искания – и то не без основание. Но е вярно и друго: има нужда от подобни форуми, в които се води диалог в защита на определени ценности. Повечето депутати от ПАСЕ очевидно продължават да правят именно това. Особено по отношение на Русия е много важно да се поддържа диалогът – в крайна сметка това е въпрос, свързан с опазването на мира.   Като цяло Съветът на Европа е зашеметен от тежкия удар и ако не иска да изпадне в нокаут, в Страсбург ще трябва да се извършат спешни промени. Хората, които работят там, сега трябва да застанат зад ценностите, заради които тяхната институция съществува. Към досегашната \"дипломация на хайвера\" не бива да се проявява никаква търпимост.", "date": "2018.04.24", "title": "В Съвета на Европа: Килими, хайвер и други луксове"}
{"url": "http://www.classa.bg/%D1%81%D0%B2%D1%8F%D1%82/item/381232-%D1%83%D0%B8%D0%BB%D1%8F%D0%BC-%D0%B8-%D0%BA%D0%B5%D0%B9%D1%82-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%BD%D0%B0-%D0%B5%D0%B4%D0%BD%D0%B0-%D0%BD%D0%B5%D0%BE%D0%B1%D0%B8%D0%BA%D0%BD%D0%BE%D0%B2%D0%B5%D0%BD%D0%B0-%D0%BB%D1%8E%D0%B1%D0%BE%D0%B2", "text": "Как започва всичко   Престолонаследник №2   Пътят на Кейт   Прословутата рокля   Пръстенът   Непринудено   Най-после!   Усмивка, моля!   Наследникът: принц Джордж   Важен гост   It's a girl!", "date": "2018.04.24", "title": "Уилям и Кейт: историята на една необикновена любов"}
