{"url": "http://www.classa.bg/%D1%81%D0%B2%D1%8F%D1%82/item/399869-%D1%82%D1%80%D1%8A%D0%BC%D0%BF-%D0%B3%D0%BE%D1%82%D0%BE%D0%B2%D0%B8-%D1%81%D0%BC%D0%B5-%D0%B4%D0%B0-%D0%B4%D0%B5%D0%B9%D1%81%D1%82%D0%B2%D0%B0%D0%BC%D0%B5-%D1%81%D0%BB%D0%B5%D0%B4-%D0%B0%D1%82%D0%B0%D0%BA%D0%B8%D1%82%D0%B5-%D1%81%D1%80%D0%B5%D1%89%D1%83-%D0%B0%D1%80%D0%B0%D0%BC%D0%BA%D0%BE,-%D0%BD%D0%BE-%D1%87%D0%B0%D0%BA%D0%B0%D0%BC%D0%B5-%D0%BF%D0%BE%D1%82%D0%B2%D1%8A%D1%80%D0%B6%D0%B4%D0%B5%D0%BD%D0%B8%D0%B5-%D0%BE%D1%82-%D1%80%D0%B8%D1%8F%D0%B4", "text": "Президентът на САЩ Доналд Тръмп заяви, че страната му е готова да действа след атаките на дронове срещу рафинерии в Саудитска Арабия, но остава да изчака изводите на Риад за това кой е отговорен за действията. \"Доставката на петрол от Саудитска Арабия беше атакувана. Има причини да вярваме, че ние знаем виновника, готови сме да действаме в зависимост от проверката, но чакаме кралството да ни каже кой вярва, че е причината за това нападение, и при с какви условия ще продължим! \", туитва Тръмп. Йеменските бунтовнически сили Хути заявиха, че атаките с дронове тази събота срещу две рафинерии на петролната компания Саудитска Арамко в източната част на кралството са тяхно дело и обещаха да засилят атаките си срещу Саудитска Арабия. От своя страна държавният секретар на САЩ Майк Помпео обвини Иран в извършване на атаките срещу рафинерии в източната част на кралството. В отговор на иранското външно министерство заяви, че изявленията на Помпео са \"неразбираеми и безсмислени\". \"Политиката за оказване на максимален натиск [върху Техеран], която американците следваха, очевидно поради провала си, сега се втурна към максимални лъжи\", заяви говорителят на външното министерство Абас Мусави. Дроновите атаки в съоръженията на Арамков градовете Абкайн и Кхураис намалиха доставките на суров петрол с около 5,7 милиона барела на ден, което представлява около 50% от производството му. Основният индекс на борсата на Саудитска Арабия, Tadawul All Share (TASI), регистрира спад от около 2.3% в сесията тази неделя в резултат на атаките срещу съоръженията. В допълнение, цените на петрола са се увеличили с 19,5%. Според Bloomberg суровият Brent се търгува на азиатските пазари по $ 71.95 за барел в началото на деня, което е увеличение с $ 11.73, съответстващо на най-голямото увеличение на петрола от началото на търгуването на фючърсите през 1988 година. Малко преди това Доналд Тръмп разреши разблокирането и отпускането на нефт от Стратегическия петролен резерв на страната „ако е необходимо, за да се поддържат пазарите добре снабдени\".", "date": "2019.09.17", "title": "Тръмп: Готови сме да действаме след атаките срещу Арамко, но чакаме потвърждение от Рияд"}
{"url": "http://www.classa.bg/%D1%81%D0%B2%D1%8F%D1%82/item/399870-%D0%BD%D0%B5%D1%82%D0%B0%D0%BD%D1%8F%D1%85%D1%83-%D0%B8%D0%BB%D0%B8-%D0%B3%D0%B0%D0%BD%D1%86", "text": "Парламентарни избори се провеждат днес в Израел, като те са вторите такива в рамките на едва пет месеца. Израелският министър-председател Бенямин Нетаняху поиска предсрочен вот след като не успя да изгради стабилна управляваща коалиция след изборите през април. Социологическите проучвания сега поставят неговата партия \"Ликуд\" много близо до основния претендент за властта - центристката партия \"Бяло и синьо\", оглавена от бившия военен Бени Ганц. Очаква се по-малките партии да имат решаваща роля за това как ще изглежда следващото правителство като преговорите вероятно ще започат още тази вечер, след края на изборния ден. На вота през април както \"Ликуд\", така и \"Бяло и синьо\" получиха по 35 места в 120-местния парламента (Кнесет). Партията на Нетаняху обаче не успя да оправдае очакванията и да формира правителство с по-малките партии.", "date": "2019.09.17", "title": "Нетаняху или Ганц"}
{"url": "http://www.classa.bg/%D1%81%D0%B2%D1%8F%D1%82/item/399871-%D0%B8%D1%81%D0%BA%D0%B0%D0%BC%D0%B5-%D1%87%D0%B8%D1%81%D1%82%D0%B0-%D0%B5%D0%BD%D0%B5%D1%80%D0%B3%D0%B8%D1%8F,%D0%BD%D0%BE", "text": "Темата за климатичните промени продължава да е сред най-актуалните в международния политически дебат. И докато едни говорят за опазването на биоразнообразието и тропическите гори, все по-голяма тежест има идеята за ограничаването на въглеродния отпечатък, който различните държави оставят след себе си. Призовавани за промени от множеството протести и социални движения на младежи и ученици, редица политици се обявяват в подкрепа на планове за бърз преход към чиста енергия под знамето на Зеления нов курс. Факт. Подобна промяна е нужна на фона на все по-силното замърсяване и за човечеството тя ще е добре дошла. Но започва да се появява нов проблем, който изисква да му бъде обърнато достатъчно внимание. Някои привърженици на Зеления нов курс изглежда вярват, че той ще проправи път за света към една своеобразна зелена утопия, в която всичко ще се случва натурално и естествено - така, както природата би искала. Но когато заменяме \"мръсните\" изкопаеми горива за чиста енергия, има определени неща, които трябва да имаме предвид, за да не изпадаме в илюзии и химери. Идеята за постепенното преминаване към изцяло зелената енергия може да изглежда достатъчно разумно на пръв поглед, но има основателни причини да помислим няколко пъти, преди да се хвърлим с главата напред в тази посока. И една от причините за това е свързана със самата чиста енергия. Фразата „чиста енергия“ най-често предизвиква щастливи, невинни образи на топло слънце и свеж вятър. Но докато слънцето и вятърът са чисти откъм енергия, инфраструктурата, от която се нуждаем, за да ги използваме за производство на електричество, далеч не е. Дори напротив - преходът към възобновяеми енергийни източници ще изисква драстично увеличаване на добива на метали и полезни изкопаеми, което на свой ред ще доведе до редица реални екологични и социални разходи. Нужда от бърз преход към възобновяеми енергийни източници има, да - но учените предупреждават, че няма как този преход да се случи, докато продължава постоянното нарастване в потреблението на енергия. Истината е, че нито една енергия не е истински чиста. И ключът към реалните промени е цялостното намаляване на потреблението на енергия. През 2017 г. Световната банка публикува малко свой доклад, който остана до голяма степен незабелязан. В него се предлага първият изчерпателен поглед върху този въпрос. Авторите на доклада изграждат модел на увеличаването на добива на полезни изкопаеми, които биха били необходими за изграждането на достатъчно слънчеви и вятърни електроцентрали, за да се постигне годишно производство от 7 теравата електрическа енергия до 2050 г. Тук има обаче малка уловка. Тези 7 теравата електроенергия годишно се равняват приблизително на половината от това, което в момента световната икономика потребява на годишна база. Удвоявайки данните на Световната банка, можем да преценим какво ще е необходимо, за да стигнем до нулевите емисии - и резултатите са потресаващи: 34 милиона метрични тона мед, 40 милиона тона олово, 50 милиона тона цинк, 162 милиона тона алуминий и не по-малко от 4,8 милиарда тона желязо. В някои случаи преходът към възобновяеми енергийни източници ще изисква значително увеличение в нивата на добив на полезни изкопаеми. Така например при добива на неодим - съществен елемент във вятърните турбини - необходимото увеличение, за да се покрият нуждите от енергия, е с близо 35 процента спрямо сегашните нива. Според оценките на Световната банка този дял може и да се удвои. Същото се отнася и за среброто, което е от ключово значение при изграждането на слънчеви панели. При този модел добивът на сребро ще се повиши до 105%. Търсенето на индий, също от съществено значение за соларните технологии, ще се увеличи повече от три пъти и може да доведе до скокове с 920%. Това е само за електричество. А тук говорим и за гориво за превозните средства. Тази година група водещи британски учени изпратиха писмо до британския Комитет по измененията в климата, в което изложиха опасенията си относно екологичното въздействие на електрическите автомобили. И макар учените да се съгласяват, че използваните сега горива са наистина вредни за околната среда, те изтъкват че ако потребителските навици не се променят, замяната на прогнозирания световен парк от 2 милиарда превозни средства ще изисква експлозивно увеличаване в добива на полезни изкопаеми. Така например глобалният годишен добив на неодим и диспрозий би нараснал с още 70 процента, извличането на мед ще се увеличи над два пъти, а добивът на кобалт ще нарасне до 4 пъти. И всичко това за целия период от сега до 2050 година. Проблемът тук не е в липсата на ключови полезни изкопаеми, въпреки че това наистина може да се превърне в проблем един ден (не чак толкова далеч във времето). Истинският проблем е, че този експлозивен скок в добива на изкопаеми ще изостри вече съществуващата криза на свръхекстракция. Добивът се е превърнал в един от най-големите единични двигатели на обезлесяването, срива на екосистемите и загубата на биологично разнообразие в целия свят. Еколозите изчисляват, че дори при сегашните темпове на глобално използване на материали, ние превишаваме устойчивите нива с цели 82%. Вземете например среброто. В Мексико се намира една от най-големите сребърни мини в света - Пенаскито, която обхваща над 100 квадратни километра. Цялата операция е потресаваща в своите мащаби: разпръснат комплекс с отворени ями, вдълбани в планината, обграден от две огромни сметища, дълги по около 2 километра, и язовир пълен с токсична утайка, задържана до стената, която обикаля с дължина от около 10 км и е висока приблизително колкото 50-етажен небостъргач. За период от 10 години тази мина произвежда по около 11 000 тона сребро, преди запасите й - най-големите в света - да бъдат изчерпани. За да се премине изцяло към икономика, движена от възобновяемите енергийни източници до 2050 г., на света ще му трябват около 130 мини с размерите на Пенаскито. И то само за нужното сребро. Нуждите от литий биха предизвикали съвсем друга екологична катастрофа. За производството на един тон литий са необходими близо 2 млн. литра вода. Дори при сегашните нива на добив това създава проблеми. В Андите, където се намира по-голямата част от лития на света, минните компании изразходват такова огромно количество вода, че не оставят почти нищо на фермерите в региона за напояването на земеделските реколти. Така много от местните нямат друг избор, освен да изоставят земята си напълно. Междувременно химическите течове от литиеви мини вече оставят също своя опасен отпечатък, тровейки реки от Чили до Аржентина, Невада до Тибет, унищожавайки цели сладководни екосистеми. Литиевият бум почти дори не е започнал и вече създава кризи. И всичко това е само за захранване на съществуващата световна икономика. Нещата стават още по-крайни, когато започнем да отчитаме растежа в икономиката. Докато търсенето на енергия продължава да нараства, извличането на полезни изкопаеми за възобновяемите енергийни източници ще става все по-агресивно - и колкото по-висок е темпът на растеж, толкова по-лошо ще става. Важно е да се има предвид, че повечето от основните материали за енергийния преход са разположени в глобалния Юг. Части от Латинска Америка, Африка и Азия вероятно ще станат цел на нова борба за ресурсите, а някои страни могат да станат жертви на нови форми на колонизация. Подобно нещо вече се е случвало през 17 и 18 век с мащабната треска за злато в Южна Америка. През 19 век това се повтаря със земята за памучни и захарни насаждения в Карибите. През 20-ти век го виждаме отново покрай добива на диаманти от Южна Африка, кобалт от Конго и нефт от Близкия изток. Не е трудно да си представим как борбата за възобновяеми източници може да стане подобно жестока. Някои се надяват, че ядрената енергия ще ни помогне да заобиколим тези проблеми. Тя със сигурност ще има ключова роля, но и там нещата имат своите ограничения  - физични, политически и екологични. Дори в по-дългосрочен план ядрената енергия не може да надхвърли 1 терават като производство. И иначе казано - без някакво технологично чудо и голяма пробив, по-голямата част от произвежданата енергия ще трябва да идва от слънцето и вятъра. А това, както вече споменахме, си има своите последици. Разбира се, нищо от това не означава, че човечеството трябва да спре търсенето си на по-добър и по-адекватен начин за намиране на възобновяема енергия. Но дори тогава трябва да се откажем от фантазията, че икономическият ръст и потреблението могат да се случат на фона на намаляващо потребление на енергия. И рано или късно трябва да бъде избрано само едното.", "date": "2019.09.17", "title": "Искаме чиста енергия,но..."}
{"url": "http://www.classa.bg/%D1%81%D0%B2%D1%8F%D1%82/item/399872-%D0%B0%D1%82%D0%B0%D0%BA%D0%B0%D1%82%D0%B0-%D1%81%D1%80%D0%B5%D1%89%D1%83-saudi-aramco", "text": "Атаката срещу най-голямата база за преработване на петрол в Саудитска Арабия е драматична ескалация на напрежението с Иран, независимо от това кой е отговорен за изстрелването на дроновете или ракетите срещу съоръжението. В събота няколко снаряда поразиха обекта в Абкаик, като предизвикаха серия от пожари и доведоха до спиране на 1/2 от дневното производство на горива в Саудитска Арабия. Това представлява около 5% от световния всекидневен добив, което може да постави под риск стабилността на петролните доставки по цял свят. Все още не е ясно кога базата на Saudi Aramco в Абкаик ще бъде върната към нормална работа. Със сигурност ударите ще предизвикат сътресения на пазара на горива в краткосрочен план, но много по-важни ще са дългосрочните последици. Специалистите по енергийна сигурност предупреждават от десетилетия за опасността от целенасочена атака срещу някоя от най-чувствителните точки на производството или транспорта на горива. Морските коридори като Ормузкия пролив често са включвани в подобни рискови сценарии. Значението на поразеното съоръжение в Абкаик може би е още по-критично и уязвимо. \"Уол Стрийт Джърнъл\" напомня, че през 2006 г. една неуспешна терористична атака на \"Ал Кайда\" срещу базата в Абкаик доведе до увеличение на цените на петрола с над 2 долара на барел. Саудитска Арабия инвестира милиарди всяка година за охраната на пристанищата, нефтопроводите и преработвателните си централи. Атаката от 14 септември показва, че защитата на тази критична инфраструктура ще стане много по-трудна задача. Нефтодобивът в страни като Нигерия и Либия също е подложен на сътресения в резултат на действията на въоръжени групировки. Индустрията във Венецуела е в хроничен упадък заради политическата криза. Подобни новини влияят върху цените на горивата, но отдавна не се приемат като шокиращи събития. Целенасочените атаки от страна на държавни въоръжени сили са значително по-редки явления, с изключение на т.нар. \"Война на танкерите\" през 80-те години между Ирак, Иран и корабите на други регионални производители като Кувейт. Когато силите на Саддам Хюсеин нахлуха в Кувейт през 1990 г., лишиха страната от достъп до световните пазари и заплашиха огромния износ на Саудитска Арабия, цените на петрола се увеличиха над 2 пъти в рамките на два месеца. Последната криза обаче може да се окаже още по-сериозен риск. Отговорността за атаката на 14 септември беше поета от йеменските бунтовници хути, които твърдят, че са извършили обстрела с помощта на 10 дрона. Ако тази версия се потвърди, тя ще означава внезапно и забележително увеличение на бойния капацитет на хутите, като се има предвид мащабът и точността на въздушните удари. САЩ и Саудитска Арабия оспориха това твърдение и прехвърлиха отговорността за нападението върху Техеран. Иранският външен министър Джавад Зариф обаче обвини държавния секретар на САЩ Майк Помпео в опит за манипулация с думите: \"Америка и клиентите й са в безизходица в Йемен заради илюзията, че оръжейното надмощие ще доведе до военна победа. Обвиняването на Иран няма да сложи край на бедствието\". Иран е един от големите производители на горива, който въпреки санкциите продължава да изнася известни количества петрол. Страната има както политическа, така и финансова мотивация да отслаби Саудитска Арабия. Фактът, че отговорността за ударите беше поета от бунтовническа групировка, обаче ограничава възможностите за реакция от страна на САЩ или Саудитска Арабия. Опитите за допълнителни наказания срещу Иран ще са нож с две остриета, като се има предвид, че отнемането на основния им източник на приходи (петролът) би довело до още по-голямо \"възпаление\" на пазарите. И все пак кой стои зад атаката над Саудитска Арабия? Хутите изпращаха десетки дронове и балистични ракети с малък радиус на действие срещу територията на кралството през последните 2 години. Голяма част от тях бяха прихванати от саудитската противовъздушна отбрана или падаха, без да поразят целите си. Много малко от ударите на йеменските бунтовници успяваха да предизвикат материални щети или човешки жертви. Дроновете на хутите са създадени по технология на иранските модели, които от своя страна са базирани на дизайн от Северна Корея. Повечето от тях са с малък обсег на действие до 300 км. През януари обаче експертна група към ООН съобщи, че има данни за въвеждането на безпилотни летателни апарати с по-дълъг пробег, които ще позволят на хутите да нанасят удари по отдалечени цели във вътрешността на Саудитска Арабия и Обединените Арабски Емирства. Предупреждението на експертите се основаваше на информация за свален дрон на около 30 км от саудитската столица Рияд. Максималният обхват на тази система (наричана UAV-X) би възлизал на 1200-1500 км в зависимост от метеорологичните условия. Разстоянието между земите под контрола на хутите в Йемен и Абкаик е около 1300 км. Източник на CNN с информация за инцидента от 14 септември съобщава, че според предварителните данни на разследването дроновете (или ракетите) не идват от Йемен, а най-вероятно са изстреляни от територията на Ирак. Втори източник на медията твърди, че има индикации, макар и не солидни доказателства, за ползването на южен Ирак като стартова площадка за военните удари по рафинерията. Про-ирански бойни групировки държат под контрол определени части от този регион; присъствие имат и силите Кудс - елитното звено на иранската революционна гвардия, което отговаря за външните специализирани операции. Правителството на Ирак излезе със съобщение, в което се разграничава от твърденията, че територията на страната е ползвана за въоръжено нападение срещу Саудитска Арабия. Самите хути твърдят, че са получили помощ от вътрешни лица при изпълнението на последната си операция. Говорителят им Яхия Сари казва, че атаките са извършени след \"внимателно събиране на разузнавателни данни, наблюдение и сътрудничество с уважавани личности във вътрешността на кралството\". Това може да е препратка към елементи от шиитското население в Източната провинция на Саудитска Арабия. Абкаик се намира между Катиф (населен предимно с шиити) и Ахса (със значително шиитско малцинствено население). Но анализаторите предупреждават, че твърдението на хутите за вътрешен заговор може да е манипулация, целяща провокация на напрежение между властите и местното население. Който и да е натиснал спусъка, атаките от 14 септември променят драстично конфронтацията в региона, която постепенно ескалира през последните месеци със саботажа на доставките през Персийския залив и рязкото влошаване на ситуацията в Йемен. Анализаторът Айхам Камал от Eurasia Group коментира, че \"критичният проблем на Саудитска Арабия е структурен - по-голямата част от системите за противовъздушна отбрана на страната са предназначени за защита срещу традиционни заплахи и не са достатъчно добре оборудвани за противодействие на асиметрични въздушни заплахи като дроновете\". Тази уязвимост се увеличава още повече поради факта, че множество от ключовите елементи на инфраструктурата е концентрирана на едно място. В момента пазарът има достатъчно количество петрол. ОПЕК и Русия намалиха производството през тази година, за да подкрепят цените. Саудитска Арабия обаче е възприемана като най-гъвкавата добивна страна, която може да увеличава или намалява износа според необходимостта. Сега тази способност е засегната.  ", "date": "2019.09.17", "title": "Атаката срещу Saudi Aramco"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/399873-%D1%81%D1%82%D0%B0%D1%82%D1%83%D1%8F%D1%82%D0%B0-%D0%BD%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%B2-%D1%86%D0%B5%D0%BD%D1%82%D1%8A%D1%80%D0%B0-%D0%BD%D0%B0-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0", "text": "    \r\n         \r\n       \r\n       \r\n       \r\n     \r\n     \r\n     \r\n       \r\n     \r\n   За по-наблюдателните: Тази статуя от кръста надолу физиологично не отговаря на жена, а с деколтето, кукумявката, черния венец, черните дрехи и сатанинско черни очи най-малко на праведен човек, камо ли на светица. След паметника “1300 години България” да бъде премахнат и стату ята на Света София от центъра на столицата. За това настояват контра активисти в няколко групи във Фейсбук, според които монументът символизира смърт, а изработената от Георги Чапкънов фигура представлявала древен женски демон, покровител на проституцията. ” „Този паметник няма място в центъра на София – в него няма нито един християнски символ“, обяснява един от инициаторите на идеята за премахване на статуята.  \r\n               „Жена, облечена в траурно черно, държаща погребален, преклонен в ниско положение венец в едната ръка, а в другата – монети, с които се закриват очите на мъртвите, с кукумявка (данайска сова) – птицата на смъртта в българската митология, а върху лицето й – златна погребална маска, с кухи очни ябълки като на шумерското божество Лилит – нощен женски демон, покровител на проституцията в Месопотамия и фалос, прозиращ през ефирна материя. Това е статуя на смъртта.“, гласи публикация в една от групите в социалната мрежа, завършваща с въпрос: „Да се махне ли това чудо от центъра на столицата ни?“ „“Тази статуя е проклятие знад София и българския народ пред Бога“, коментира друг. Засега обаче не е постъпило официално искане за премахване на статуята, посочват от общината, цитирани от „Телеграф“. Междувременно приключи демонтажът на фигурите от паметника „1300 години България“, които бяха откарани за реставрация в леярна в Требич.  \r\n", "date": "2019.09.17", "title": "Статуята на Смъртта в центъра на столицата"}
{"url": "http://www.classa.bg/%D1%81%D0%B2%D1%8F%D1%82/item/399874-%D0%BF%D1%83%D1%88%D0%BA%D0%BE%D0%B2-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B4%D0%B8-%D0%B7%D0%B0-%D0%BD%D0%BE%D0%B2%D0%B0-%D0%B2%D0%BE%D0%B9%D0%BD%D0%B0", "text": "Председателят на Комисията на федерацията на Съвета по информационна политика Алексей Пушков коментира изявление на американския сенатор Линдзи Греъм, който призова за промяна в \"лошото поведение\" на Иран със смазващ военен удар. „Греъм иска да вкара САЩ в голяма война срещу Иран, призовавайки за удар по иранските петролни съоръжения. Ситуацията около Иран не престава да се нажежава. Най-вероятната война идва”, написа сенаторът в “Туитър”. След призива на Греъм командирът на военно-космическите сили на Корпуса на стражите на Ислямската революция (КСИР) Амир Али Хаджизаде заяви, че две американски бази и един американски кораб в Близкия изток са под прицела на иранските военни. Те ще бъдат ударени в случай на военни действия, подчерта той. Политическият анализатор Фьодор Лукянов, коментирайки атаката на дроновете срещу саудитската петролна компания “Сауди Арамко” и последвалите заплахи за Иран, заяви, че ситуацията в Близкия изток е много тревожна.  ", "date": "2019.09.17", "title": "Пушков предупреди за нова война"}
{"url": "http://www.classa.bg/%D1%81%D0%B2%D1%8F%D1%82/item/399875-%D1%81%D0%B0%D1%89-%D0%BE%D0%B1%D0%B2%D0%B8%D0%BD%D0%B8%D1%85%D0%B0-%D0%B8%D1%80%D0%B0%D0%BD", "text": "Американските доказателства сочат Иран като виновник за атаките, принудили Саудитска Арабия да свие наполовина петролното си производство, заяви американският президент Доналд Тръмп късно в понеделник. Часове по-рано американското правителство разпространи сателитни снимки и цитира разузнавателни данни, според които Иран - отричащ подобна роля - стои зад атаките. За тях поеха отговорност йеменските бунтовници хути. Коментарите на Тръмп последваха предупреждение, че САЩ са в готовност да реагират, ако Саудитска Арабия също съзре иранско участие, но без да навлиза в подробности. Американските разузнавателни органи твърдят, че Иран е бил инициатор на инвалидизираща атака срещу петролната индустрия на Саудитска Арабия. Американското правителство разпространи сателитни снимки, на които, според официалните лица, има най-малко 19 точки на удар върху двете саудитски енергийни съоръжения, включително щети в сърцето на централата в Абкаик. Властите твърдят пред американските медии, че снимките показват въздействия, съответстващи на атака, идваща от посоката на Иран или Ирак, а не от Йемен на юг. Техеран обаче твърдо заяви, че няма нищо общо със съботната атака. Освен това Тръмп заяви, че се надява да избегне война с Иран, а малко по-рано Саудитска Арабия помоли експертите на Организацията на обединените нации да помогнат да се определи кой е отговорен за авиационните удари. Служители на САЩ са споделили със Саудитска Арабия разузнавателните доклади и оценката си, че Иран е изпратил над 20 дрона и е изстрелял най-малко дузина ракети към петролните съоръжения в Саудитска Арабия, съобщава в. WSJ, позовавайки се на запознати. Докато кралството не стигне до същите заключения относно Иран, САЩ ще имат проблеми с изковаването на регионална подкрепа за единен отговор, поясняват западни служители и анализатори на региона. Но саудитските представители заявиха, че САЩ не са предоставили достатъчно доказателства, за да се заключи, че атаката е започнала от Иран, което показва, че информацията за САЩ не е окончателна. Американските служители поясняват, че планират да споделят повече информация със саудитите в следващите дни. Пред американски медии неназовани представители на властите казаха, че според собствената им оценка в атаката са използвани и ирански крилати ракети - около дузина, но според някои оценки \"над две дузини\". Иракски разузнавач пък каза за близкоизточния сайт The Middle East Eye, че атаката е на иракски дронове, от базата на проирански паравоенни групи, известни с името \"Хашд аш Шааби\" в южната част на страната. Коалицията, ръководена от Саудитска Арабия, водеща война в Йемен срещу бунтовниците Хути, заяви, че оръжията, използвани при нападението, са произведени в Иран и отхвърли претенциите за отговорност от хутите. Във Вашингтон Тръмп обаче предложи по-примирително послание към Иран. След предупреждение през уикенда, че САЩ са „загрижени\", президентът заяви в понеделник, че иска да избегне война с Иран. Редица сенатори също се включиха в престрелката. Лидерът на републиканското мнозинство в Сената на САЩ Мич Макконъл обвини Иран за нападенията през уикенда срещу петролни съоръжения в Саудитска Арабия и поиска международни ответни действия, предаде Ройтерс. „Надявам се нашите международни партньори да се присъединят към нас и да наложат на Иран последици за дръзкото му дестабилизиращо нападение\", каза Макконъл при откриването на сесията на Сената. Мнозина сенатори и конгресмени побързаха да обвинят Иран за нападенията, следвайки примера на президента Доналд Тръмп, но се отнесоха сдържано към възможността за американски военни действия, особено преди да имат пълна яснота за извършителя на атаките.  Законодатели подчертаха, че Конгресът, а не президентът, има правото да обявява война и предупредиха да не се предприемат никакви прибързани военни действия.  Сенаторът демократ Крис Мърфи, член на комисията по външните отношения, отбеляза, че Съединените щати нямат договор за отбрана с Рияд. Сенаторът републиканец Ранд Пол, който също е член на тази комисия, заяви пред CNN, че нападение срещу Иран би било ненужна военна ескалация, добавя Ройтерс. Междувременно стана ясно, че кралството ще покани международни експерти, включително от ООН, за да се запознаят със ситуацията на място и да участват в разследванията, съобщи в декларация саудитското външно министерство. \"Кралството ще предприеме подходящите мерки въз основа на резултатите от разследването, за да гарантира своята сигурност и стабилност\", се казва в декларацията. Саудитска Арабия има \"капацитета и решителността да защитава своята земя и народа си и да отвърне със сила на тези агресии\", добавя министерството. Нападението в събота, довело до спиране на близо 50 процента от добива на петролната компания Aramco \"е небивал акт на агресия и саботаж\" и \"въпиещо престъпление, застрашаващо международния мир и сигурност\", се посочва в декларацията, цитирана от AP.  Абкаик е най-голямото съоръжение за преработка на петрол в света и в него се преработват около две трети от общите петролни доставки от Саудитска Арабия. „Това е сърцето на петролната инфраструктура на Саудитска Арабия“, казва пред Bloomberg Хомаюн Фалакшахи, анализатор на акции на петролни и газови компании в Kpler.  Затова е странно, че подобно съоръжение не е изолирано от по-широката нестабилност на Близкия изток. „Поради важността си то е много добре защитено, при изключително високи мерки за сигурност“, каза Фалакшахи. Но самият факт, че тази инфраструктура може да бъде силно засегната от подобни удари, е доказателство, че енергийната инфраструктура в света е доста по-уязвима, отколкото се смяташе досега.    ", "date": "2019.09.17", "title": "САЩ обвиниха Иран"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/399876-%D0%BE%D1%82%D0%BA%D1%80%D0%B8%D0%B2%D0%B0%D1%82-%D0%BE%D0%BD%D0%BB%D0%B0%D0%B9%D0%BD-%D1%82%D1%80%D1%83%D0%B4%D0%BE%D0%B2%D0%B0-%D0%B1%D0%BE%D1%80%D1%81%D0%B0-%D0%B2-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%8F-%D0%B4%D0%B5%D0%BD-%D0%BD%D0%B0-%D1%82%D1%80%D1%83%D0%B4%D0%B0", "text": "Европейският ден на труда ще бъде отбелязан у нас с електронна трудова борса в София, организирана от Агенцията по заетостта. Тя ще бъде открита от заместник-министъра на труда и социалната политика Зорница Русинова. Без да е необходимо присъствието на място, онлайн трудовата борса ще даде възможност на търсещи работа и работодатели от цяла Европа да комуникират напълно безплатно.     Провеждането на онлайн трудовата борса е иновативен за България подход, а целта - да се привлече интересът към българските работодатели както от работна сила у нас, така и от българи, живеещи и работещи зад граница, но които имат желание да се завърнат в България. Регистрация на платформата вече са направили и работодатели от 15 европейски държави, които търсят българска работна ръка в различни сфери. Те са заявили на платформата свободните позиции като са описали подробно и условията, и заплащането. Търсещите работа пък могат срещу регистрация също в платформата да се запознаят с предложенията, а ако бъдат одобрени ще получат покана за участие в онлайн интервю. Днес ще е възможна комуникацията да е аудиовизуална в реално време.", "date": "2019.09.17", "title": "Откриват онлайн трудова борса в Европейския ден на труда"}
{"url": "http://www.classa.bg/%D0%BC%D0%B5%D0%B4%D0%B8%D0%B8/item/399877-%D0%BF%D1%80%D0%BE%D0%B2%D0%B5%D1%80%D0%BA%D0%B0%D1%82%D0%B0-%D0%B2-%D0%B1%D0%BD%D1%80-%D0%BF%D1%80%D0%B8%D0%BA%D0%BB%D1%8E%D1%87%D0%B8,-%D0%B3%D1%80%D0%B0%D0%B4%D1%81%D0%BA%D0%B0%D1%82%D0%B0-%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0-%D0%BF%D0%BE%D0%B5%D0%BC%D0%B0-%D0%BA%D0%B0%D1%83%D0%B7%D1%81%D0%B0", "text": "Приключи проверката, разпоредена от Главния прокурор по повод спирането на излъчването на програма \"Хоризонт\" на БНР, съобщиха за classa.bg от пресцентъра на държавното обвинание.   Материалите се изпращат на Софийска градска прокуратура с оглед данни за престъпление по служба, извършено от директора на дирекция „Техника\" на БНР   По повод спиране на излъчването на програма „Хоризонт\" на Българското национално радио на 13.09.2019 г. /петък/, в часовата зона между 06:00 и 11:00 часа, главният прокурор Сотир Цацаров разпореди незабавно извършване на проверка. Проверката е възложена на ДАНС, СЕМ и КРС, под прякото ръководство на зам. главния прокурор Иван Гешев.   В хода на проверката, възложена на ДАНС са снети писмени обяснения от генералния директор на БНР Светослав Костов, от и. д. директора на програма „Хоризонт\" Николай Кръстев, от директора на дирекция „Техника\" Пламен Костов и други служители националното радио. Обяснения са снети и от ръководни длъжностни лица от „НУРТС България\" ЕАД - разпространител на сигнала на радиото. Изискана е официална писмена и електронна комуникация между ръководни длъжностни лица на БНР, както и между тях и и длъжностни лица на дружеството - разпространител на сигнала.   Техническата профилактика на БНР е регламентирана в съвместна Заповед на БНР и „НУРТС България\" ЕАД за поетапна профилактика на предавателите, предвид обстоятелството, че излъчването на националните програми на БНР е с непрекъснат характер. Специфични законови задължения за БНР относно непрекъснатостта на сигнала и готовността на мрежата му произтичат от Закона за радиото и телевизията и Закона за защита от бедствия, с оглед ранното оповестяване и защита на населението. Установено е, че БНР разполага с резервни студия за всяка от програмите си. Когато се налага профилактика/ремонт на тези студия или друга техника на територията на БНР на бул. Драган Цанков № 4, гр. София, засягаща работата им, излъчването /студийната работа по създаване на съдържание, авторски предавания, интервюта, новинарски емисии/ временно се мести в друго свободно студио или ефирът се „запълва\" с музика или друго съдържание.   По отношение на техническата профилактика на излъчвателните съоръжения на разпространителя на сигнала на БНР – „НУРТС България\" ЕАД, е установено, че дружеството, съобразно договора си с БНР е задължено да извършва регулярно профилактика на системата, която е планирана. Извършва се минимално два пъти годишно и се съгласува предварително през предходната година с БНР и другите ползватели на предавателите на „НУРТС България\".   От приложените материали е установено, че за 13.09.2019 г. „НУРТС България\" е планувало профилактика само на три предавателя на ултракъси вълни /УКВ/ в Белоградчик, Ивайловград и Трещеник. От създаването на „НУРТС България\" ЕАД и БНР до момента не е преустановявано излъчването на която и да е програма на националното радио едновременно на територията на цялата страна поради описаните по-горе специфични задължения и характеристики на националното радио. Профилактика на предавателите на „НУРТС България\" ЕАД се осъществява поетапно, за не повече от осем часа през деня, в различни дни, по един предавател на регион, по възможност в диаметрално противоположни части на страната.   Изцяло извън заложения график за извършване на профилактика, на 11.09.2019 г. директорът на дирекция „Техника\" към БНР - Пламен Костов е изготвил писмено уведомление до генералния директор на БНР за „създаден голям технически проблем\", който налага „профилактиране на студийния комплекс на Програма „Хоризонт\" за времето от 6:00 до 11:00 часа на 13.09.2019 г.\". Никъде в това уведомление Костов не е посочил, че ще се извършва спиране на излъчването на програмата и не е довел до знанието на генералния директор такова свое намерение. Генералният директор на БНР Светослав Костов е поставил резолюция „ДА\" на документа.   От електронната кореспонденция между Пламен Костов и „НУРТС България\" се констатира, че на 12.09.2019 г. в 9:26 ч. Костов е изпратил официално съобщение до старши мениджър В. Стойкова със следното съдържание: „моля Ви, да бъде прекратено излъчването на програма „Хоризонт\" на 13.09.2019 г. на територията на цялата страна за времето от 6:00 до 11:00 часа, поради профилактика на студийния ни комплекс\". Същият ден в 13:01 ч. Стойкова е изпратила съобщение на инж. Костов, в което го е уведомила, че е информирала колегите си от Оперативно управление и контрол и програмата няма да се излъчва в указаното време. На 12.09.2019 г. около 16.30 часа Пламен Костов е позвънил на И. Павлов – ръководител на „Централна Апаратна\" към дирекция „Техника\" при БНР и му е разпоредил да пусне в ефир съобщение за предстояща техническа профилактика на излъчването на програма „Хоризонт\" на 13.09.2019 г. и спиране излъчването на програма „Хоризонт\". Пламен Костов представил на Павлов докладната, която е изготвил до генералния директор, с поставена върху нея резолюция „Да\" от Светослав Костов. В изпълнение на това указание от Пламен Костов, И. Павлов публикувал съобщение на страницата на БНР за предстояща профилактика. На 13.09.2019 г. в 8:07 ч. П. Костов е изпратил ново съобщение на В. Стойкова, със следното съдържание: „благодаря Ви за съдействието и ако е възможно, да възстановим сигнала към 10,20 часа\".   Установена е докладна записка от Пламен Костов от 13.09.2019 г. до генералния директор, в която го е информирал за възникнал проблем с оптичната връзка между БНР и предавателите, наложил спирането на Програма „Хоризонт\" от 6:00 ч. до отстраняването на проблема. В тази връзка на 13.09.2019 г. БНР е изготвило уведомително писмо до КРС по случая.   В хода на извършената от ДАНС проверка е установено, че:   - не е извършвана каквато и да е профилактика на студийния комплекс на Програма „Хоризонт\"; - не е съществувал какъвто и да е технически проблем, налагащ профилактиране на студийния комплекс на Програма „Хоризонт\"; - не са съществували и проблеми с преноса на сигнал от студията на БНР до Централната апаратна; - не е съществувал технически или друг проблем за предаването на сигнала от Централната апаратна до входната точка на НУРТС. Същевременно от БНР не е била прекъсвана работата на програма „Хоризонт\", която се е излъчвала он-лайн и е можела да се слуша в интернет на сайта на БНР. Този начин на слушане се ползва от ограничен кръг слушатели. Категорично се установява, че Програма „Хоризонт\" не е била достъпна в ефир на УКВ честоти в периода 6:00 ч. до 10:42 ч. на 13.09.2019 г. на цялата територия на Република България.   От „НУРТС България\" ЕАД не е била преустановявана работата на излъчвателните съоръжения /предавателите/ на БНР с изключение на трите предавателя /посочени по-горе/, подлежащи на годишна планова профилактика, разположени в различни краища на страната /от всички 75 предавателя, излъчващи програмите на БНР/. Преустановяването на сигнала на „Хоризонт\" е осъществено чрез спиране на звуковия сигнал на входа на кодиращото устройство в централата на „НУРТС България\" ЕАД.   В хода на извършената от КРС проверка е установено, че за спирането на излъчването на програма „Хоризонт\" на 13.09.2019 г. за времето от 06.00 ч. до 11.00 ч. , Комисията е била уведомена на 13.09.2019 г. в 18.17 г. с електронно писмо от БНР. КРС е установила, че профилактиката на студийния комплекс не е сред обстоятелствата, даващи право на БНР да прекратява излъчването на програми от предавателните станции, тъй като студийният комплекс не е част от електронната съобщителна мрежа на предприятието. Поради неосигуряване непрекъснатост на излъчването от предавателните станции на БНР, в нарушение на Разрешението на БНР, КРС уведомяват прокуратурата, че ще бъде образувано административно наказателно производство срещу националното радио за административно нарушение по чл. 325 ал. 1 от Закона за електронните съобщения.   В доклада от проверката, възложена на СЕМ са отразени вече описаните факти, както и че СЕМ не е била уведомявана за спирането на излъчването на програма „Хоризонт\". Изразено е становище, че БНР не е изпълнило задълженията си за непрекъснато радиоразпръскване на територията на страната, което е нарушение на условията на Индивидуалната лицензия на националното радио.   Всички материали от проверките са изпратени на компетентната прокуратура – Софийска градска прокуратура, с оглед евентуално извършено престъпление по служба от длъжностно лице от БНР - директорът на дирекция „Техника\" Пламен Костов.", "date": "2019.09.17", "title": "ПРОВЕРКАТА В БНР ПРИКЛЮЧИ, ГРАДСКАТА ПРОКУРАТУРА ПОЕМА КАУЗСА"}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/399879-%D1%81%D0%BE%D1%84%D0%B8%D0%B9%D1%81%D0%BA%D0%B0%D1%82%D0%B0-%D0%BE%D0%BF%D0%B5%D1%80%D0%B0-%D0%B8-%D0%B1%D0%B0%D0%BB%D0%B5%D1%82-%D0%BF%D1%80%D0%B8%D1%81%D1%8A%D0%B6%D0%B4%D0%B0-%D0%BD%D0%B0%D0%B9-%D0%B2%D0%B8%D1%81%D0%BE%D0%BA%D0%BE%D1%82%D0%BE-%D1%81%D0%B8-%D0%BE%D1%82%D0%BB%D0%B8%D1%87%D0%B8%D0%B5-%D0%BD%D0%B0-%D1%80%D0%B0%D0%B9%D0%BD%D0%B0-%D0%BA%D0%B0%D0%B1%D0%B0%D0%B8%D0%B2%D0%B0%D0%BD%D1%81%D0%BA%D0%B0", "text": "Софийската опера и балет ще присъди своето най-високо отличие на легендарната българска оперна певица Райна Кабаиванска. Обичаното сопрано, което покори с блясъка на гласа си, с невероятния си артистизъм, обаяние и харизма целия свят през последните десетилетия, ще получи приза си по време на откриването на юбилейния 130-и сезон на Операта на 20-и септември.     Артистичният мениджмънт на бляскавото откриване на опрерния сезон е дело на акад. Пламен Карталов. Грандиозното музикално събитие е в чест на 90-годишнината от рождението на Николай Гяуров. Затова в концерта се включват знаменити певци, свързали артистичната си кариера с именития български бас.   И Долора Заджик, и Райна Кабаиванска провеждат в момента своите Майсторски класове. Концертът на възпитаниците на Заджик е на 28-и септември от 19:00 часа, а участниците в XIX-ия Международен майсторски клас на Кабаиванска ще се представят на престижната сцена на Софийската опера на 29-и септември.", "date": "2019.09.17", "title": "Софийската опера и балет присъжда най-високото си отличие на Райна Кабаиванска"}
{"url": "http://www.classa.bg/%D1%81%D0%B2%D1%8F%D1%82/item/399868-%D0%B8%D1%80%D0%B0%D0%BD-%D0%B3%D0%BE%D1%82%D0%BE%D0%B2%D0%B8-%D1%81%D0%BC%D0%B5-%D0%B7%D0%B0-%D0%BF%D1%8A%D0%BB%D0%BD%D0%BE%D0%BC%D0%B0%D1%89%D0%B0%D0%B1%D0%BD%D0%B0-%D0%B2%D0%BE%D0%B9%D0%BD%D0%B0", "text": "Ръководителят на аерокосмическите сили на Ислямската революционна гвардия на Иран (CGRI) Амир Али Хаджизаде заяви в неделя, че американските бази и самолетоносачи са в обсега на иранските ракети. \"Всеки трябва да знае, че всички американски бази и техните самолетоносачи на разстояние до 2000 километра около Иран са в обхвата на нашите ракети\", цитира военната агенция Tasnim. Командир Хаджизаде също посочи, че след като Иран свали американски шпионски дрон над Персийския залив през юни, аерокосмическите сили CGRI са били поставени в максимална готовност и иранските ракети са били насочени към въздушната база \"Ал Удейд\" в Катар, въздушната база Ал Дафра в Обединените арабски емирства и американски военен кораб в Оманско море. \"Ние щяхме да поразим тези цели, ако САЩ бяха дали отговор\", каза той. През юни стана ясно, че САЩ са предвиждали нападение на Иран в отговор на свалянето на дрона, но президентът Доналд Тръмп, след като го одобрил, по-кэсно внезапно отстъпил в последния момент, „защото 150 души ще загинат\".", "date": "2019.09.17", "title": "Иран:\"Готови сме за пълномащабна война\""}
{"url": "http://www.classa.bg/%D1%81%D0%B2%D1%8F%D1%82/item/399863-%D0%BF%D0%B0%D0%BD%D0%B8%D0%BA%D0%B0-%D0%BF%D0%BE-%D0%BF%D0%B5%D1%82%D1%80%D0%BE%D0%BB%D0%BD%D0%B8%D1%82%D0%B5-%D0%BF%D0%B0%D0%B7%D0%B0%D1%80%D0%B8", "text": "Саудитската компания \"Aramco\" загуби продукция от около 5,7 милиона барела петрол - това са 5% от световните доставки. Атаката срещу нейна рафинерия предизвика сериозни трусове  на международния пазар и скок на цените.       Цените на суровия петрол скочиха временно с до 20 процента в началото на новата седмица. Постепенно те се успокоиха на нива с 10 процента над тези от края на миналата седмица: един барел (159 литра) от сорта Брент струваше  66,5 щатски долара - с 6,3 долара повече отколкото в петък, а увеличението при американския лек суров петрол (West Texas Intermediate) е с близо 5,3 долара за барел. С това цената на двата основни сорта петрол достигна четиримесечен връх. Американският президент Доналд Тръмп дори разпореди да се деблокира стратегическия петролен резерв на САЩ. Дали действително ще бъдат ползвани количества от този резерв - не е сигурно, твърдят експерти.     Щетите от нападенията срещу петролните инсталации в Саудитска Арабия все още не са доуточнени окончателно. Те обаче са почти   половината от производствените мощности на Саудитска Арабия. От друга страна обаче държавата разполага и с големи петролни запаси в чужбина.  Скочиха цените на петрола и на златото Нарастващото напрежение в района на Персийския залив след нападенията срещу в Саудитска Арабия изнервя участниците на пазара. Това вдигна допълнително и цената на златото, което поскъпна с 1,6% - до 1 511,91 долара за тройунция. Поскъпването на най-важната експортна стока  - петрола -  доведе до по-нататъшно обезценяване на националните валути на някои страните с бързо развиващи се икономики: един щатски долар вече се разменя срещу 5,7 турски лири и 71,6 индийски рупии. Опасенията от възможно спиране на доставките след нападенията в Саудитска Арабия доведоха до паническо презапасяване. Скокът в акциите на суров петрол \"Брент\" от Северно море достигна най-високата си стойност от войната в Персийския залив през 1992 година насам , а американският лек суров петрол не е бил по-скъп от 2001 година насам.    В ранните сутрешни часове в събота няколко мощни експлозии разтърсиха най-голямата петролна рафинерия в Саудитска Арабия. Засегнатите съоръжения в комплекса на компанията \"Aramco\" произвеждат 5,7 милиона барела петрол дневно  - това са близо 5% от световното производство. Най-големи вносители на саудитски петрол са Китай и Япония. Покрай бума на шистовия петрол, САЩ напоследък намалиха чувствително вноса от Саудитска Арабия. Германия също почти не внася петрол от тази страна - само около 1 процент от общия обем на доставките през 2018 година. На този фон последиците за Германия от сегашното поскъпване на суровината на международните пазари няма да бъдат толкова сериозни, уверяват от Съюза на фирмите от петролната промишленост MWV. А ако се стигне до война между Иран и САЩ? Все пак едно по-сериозно поскъпване на суровината може да създаде главоболия и на Германия. \"Ако петролът скочи трайно с 10 долара за барел, това може да вкара германската икономика в лека рецесия\", казва главният икономист на Беренберг Банк  Холгер Шмидинг.  Много по-сериозни ще бъдат последиците, ако се стигне до война между САЩ и Иран. \"Това ще дестабилизира целия регион на Персийския залив\", казва водещият икономист на Комерцбанк Йорг Кремер. Той припомня, че през Ормузкия проток сега преминават около 30 процента на световните петролни доставки по море. В такъв случай е възможно цената на суровия петрол да скочи двойно, твърдят експертите.     ", "date": "2019.09.17", "title": "Паника по петролните пазари"}
{"url": "http://www.classa.bg/%D1%81%D0%B2%D1%8F%D1%82/item/399864-%D0%B2-%D0%B4%D0%B2%D0%B0-%D0%BF%D0%BE%D1%80%D0%B5%D0%B4%D0%BD%D0%B8-%D0%B4%D0%BD%D0%B8-%D0%B2-%D0%BC%D0%B5%D0%BA%D1%81%D0%B8%D0%BA%D0%BE-%D0%B7%D0%B0%D0%BB%D0%B0%D0%B2%D1%8F%D1%82-%D1%81%D0%B0%D0%BC%D0%BE%D0%BB%D0%B5%D1%82-%D1%81-%D0%BF%D0%BE-%D0%BF%D0%BE%D0%BB%D0%BE%D0%B2%D0%B8%D0%BD-%D1%82%D0%BE%D0%BD-%D0%BC%D0%B0%D1%80%D0%B8%D1%85%D1%83%D0%B0%D0%BD%D0%B0", "text": "Министерството на националната отбрана на Мексико (Седена) съобщи за залавянето на самолет Чесна с приблизително 430 килограма марихуана в град Обрегон, в община Кайеме (Сонора). В изявление агенцията обясни, че конфискуването е станало, след като самолетът е бил принуден да кацне от военни самолети, преследващи товара. Престъпниците се спуснали в район северно от Обрегон и са избягали. Наркотикът очевидно е бил транспортиран от град Ангостура (Синалоа) и е бил предназначен за община Енсенада, в Баха Калифорния. Счита се, че пазарната му цена може да достигне 605,440 мексикански песо (около 31 000 долара). Според Седена изземването „значително засяга престъпните организации\". Новината идва ден, след като мексиканската армия залови друг самолет, натоварен с 499 килограма марихуана, по време на операция за проучване на терени в Кайеме. Двумоторният самолет се намирал в близост до селски път, използван като нелегална писта за кацане и излитане.", "date": "2019.09.17", "title": "В два поредни дни в Мексико залавят самолет с по половин тон марихуана"}
{"url": "http://www.classa.bg/%D1%81%D0%B2%D1%8F%D1%82/item/399865-%D0%B1%D0%BE%D0%B8%D0%BD%D0%B3-%D0%BF%D0%BE%D0%B4%D0%B3%D0%BE%D1%82%D0%B2%D1%8F-%D1%80%D0%B5%D1%84%D0%BE%D1%80%D0%BC%D0%B8-%D1%81%D0%BB%D0%B5%D0%B4-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B8%D1%82%D0%B5-%D1%81%D1%8A%D1%81-%D1%81%D0%B0%D0%BC%D0%BE%D0%BB%D0%B5%D1%82%D0%B8-737-max", "text": "Американският производител на самолети Боинг подготвя реформи, предназначени да повишат безопасността при проектирането и изграждането на самолетите си, след фаталните катастрофи на два от самолетите му 737 MAX, съобщава The New York Times, позовавайки се на анонимен източник от компанията. Източниците събщиха на вестника, че през последните пет месеца специална комисия работи по тези нови планове за сигурност и ще бъде готова да ги представи през следващата седмица. Съществените препоръки включват промяна на корпоративната структура, създаване на нова група специалисти, които ще контролират и координират задачите в различните отдели, както и смяната на кабините на бъдещите самолети за настаняване на ново поколение от пилоти, някои от които може да имат по-малко обучение. Въпреки че тази реформа ще забави процеса на създаване на нови самолети, те считат, че ще помогне да се премахнат проблемите в етапа на разработка на устройствата. На 10 март при полет ET302 на Ethiopian Airlines, самолет Боинг 737 MAX 8, пътуващ към Найроби (Кения), се разби в близост до Бишовту (Етиопия) само шест минути след излитането от летището в столицата Адис Абеба, столицата на страната При инцидента загинаха 157 души на борда, от 33 различни националности. В края на октомври 2018 г. друг Боинг 737 MAX 8 на индонезийската авиокомпания Lion Air падна в Явайско море, с което сложи край на живота на 189 души. След двете аварии авиокомпаниите и правителствата по целия свят прекратиха експлоатацията на този самолет. Въпреки това, в края на август вицепрезидентът по „Маркетинг\" на Боинг, Ранди Тинтет, обяви, че компанията е планирала да оперира отново със 737 MAX през четвъртото тримесечие на тази година.", "date": "2019.09.17", "title": "Боинг подготвя реформи след катастрофите със самолети 737 MAX"}
{"url": "http://www.classa.bg/%D1%81%D0%B2%D1%8F%D1%82/item/399866-%D0%BA%D0%B8%D0%BC-%D1%87%D0%B5%D0%BD-%D1%83%D0%BD-%D0%B2-%D0%BD%D0%BE%D0%B2%D0%BE-%D0%BF%D0%B8%D1%81%D0%BC%D0%BE-%D0%B5-%D0%BF%D0%BE%D0%BA%D0%B0%D0%BD%D0%B8%D0%BB-%D1%82%D1%80%D1%8A%D0%BC%D0%BF-%D0%B2-%D0%BF%D1%85%D0%B5%D0%BD%D1%8F%D0%BD", "text": "Ким Чен Ун е поканил президента на САЩ Доналд Тръмп да посети Пхенян, в писмо, изпратено в края на август, съобщава Reuters, позовавайки се на южнокорейския вестник Джонгонг Илбо. Във второто писмо, което Ким изпратил на Тръмп миналия месец, според източниците на Джоонганг Илбо, севернокорейският лидер говори за готовността си да се срещне с президента на САЩ в поредна среща на върха. Белият дом, Държавният департамент на САЩ и севернокорейската мисия в Организацията на обединените нации не отговориха веднага на исканията за коментар. Тръмп и Ким са се срещали три пъти от юни миналата година, за да обсъдят начини за разрешаване на кризата около ядрените и ракетните програми на Северна Корея, но напредъкът е ограничен. Междувременно първият заместник-министър на външните работи на Северна Корея Чо Сон-уй предупреди на 31 август, че очакванията за преговори със САЩ избледняват, след като държавният секретар на американската страна Майк Помпео нарече поведението на Пхенян „нечестно\". Чое Сон-уй призова Вашингтон да не изпитва търпението на азиатската страна, твърдейки, че \"безмислените коментари на Помпео затрудняват възобновяването на преговорите между двете страни \".", "date": "2019.09.17", "title": "Ким Чен Ун в ново писмо е поканил Тръмп в Пхенян"}
{"url": "http://www.classa.bg/%D1%81%D0%B2%D1%8F%D1%82/item/399867-%D0%BA%D0%B8%D1%82%D0%B0%D0%B9-%D1%80%D0%B5%D0%BF%D0%B5%D1%82%D0%B8%D1%80%D0%B0-%D0%B2%D0%BE%D0%B5%D0%BD%D0%B5%D0%BD-%D0%BF%D0%B0%D1%80%D0%B0%D0%B4-%D1%81-%D0%BD%D0%B0%D0%B9-%D0%BD%D0%BE%D0%B2%D0%B8%D1%82%D0%B5-%D1%81%D0%B8-%D0%BE%D1%80%D1%8A%D0%B6%D0%B8%D1%8F,-%D0%BF%D1%80%D0%B8%D0%BA%D1%80%D0%B8%D1%82%D0%B8-%D1%81-%D0%BF%D0%BE%D0%BA%D1%80%D0%B8%D0%B2%D0%B0%D0%BB%D0%B0", "text": "Голямо разнообразие от нови оръжия обиколи улиците на Пекин тази събота като част от репетициите за военния парад на 1 октомври, отбелязващ 70-годишнината от основаването на Китайската народна република. Снимки на любопитни жители и туристи показват както вече известни оръжия, така и оръжия, които никога не са виждани, скрити под покривала, което предизвика спекулации в социалните мрежи за това, което ще се види след две седмици на парада. Вече са известни няколко типа от фотографираното оборудване, като танкове тип 99 и тип 15 и превозни средства за пехотата, тип 04. Някои военни машини обаче са преминали от камуфлаж за джунглата към такъв с характер на пустиня, което се интерпретира като знак, че Пекин не изключва разполагането на войските си на нови територии. Много други превозни средства обаче са дефилирали скрити с покривала, в явен опит да се задържи напрежението до последната минута. Едно от тези оръжия изглежда като голямо устройство с форма на торпедо, за което се подозира, че е безпилотна подводница. За разлика от други дронове за подводно наблюдение в Китай, той има размери, които предполагат, че може да носи оръжие, посочват в социалните мрежи. Друго от неизвестните на тренировките беше видимо аеродинамично превозно средство, сплескано и с видим двигател, чиито характеристики подсказват, че ще бъде вероятно хиперзвуков безпилотен планер. Също така бе наблюдавано безпилотно крилато средство, което може да съответства на атакуващия дрон Лиджиан, както и предполагаемо множество ракетни установки и няколко междуконтинентални балистични ракети, сред които изглежда, че ще бъде новата DF-41, считана за имаща най-голям обхват в света.", "date": "2019.09.17", "title": "Китай репетира военен парад с най-новите си оръжия, прикрити с покривала"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/399859-%D1%87%D0%B5%D1%82%D0%B8%D1%80%D0%B8-%D0%B4%D0%B5%D1%81%D0%BD%D0%B8-%D0%BF%D0%B0%D1%80%D1%82%D0%B8%D0%B8-%D1%81-%D0%BE%D0%B1%D1%89%D0%B0-%D0%BB%D0%B8%D1%81%D1%82%D0%B0-%D0%B2-%D1%81%D0%BE%D1%84%D0%B8%D1%8F,-%D1%89%D0%B5-%D1%80%D0%B0%D0%B1%D0%BE%D1%82%D1%8F%D1%82-%D0%B7%D0%B0-%D0%BC%D0%B0%D1%8F-%D0%BC%D0%B0%D0%BD%D0%BE%D0%BB%D0%BE%D0%B2%D0%B0", "text": "    Манолова се срещна с представителите на четирите формации и подписа заедно с тях платформа за гражданско управление на столицата.  Целта ни е хората в София да живеят свободно и по-добре. Дигитализацията на Столична община е от ключово значение. Гражданите трябва да могат от вкъщи да подадат заявление и получат услуга, заяви председателят на ДБГ Димитър Делчев. Според него с кмет Мая Манолова ще бъде изкоренен корупционният модел в общината и до обществените поръчки ще могат да достигнат много повече фирми от малкия и средния бизнес. Станимир Илчев от НДСВ обяви, че е радостен да подкрепи Манолова за кмет на София и че с нейното влизане на \"Московска\" 33 започват реформите в развитието на града. \"Тя има много голям шанс. Ще има симпатизанти и подкрепа в не само в нашата, но и в други листи и като кмет ще умножи по десет капацитета, който демонстрира като омбудсман в защита на гражданите\", сатегоричен бе Илчев. Ето и пълният текст на документа, подписан днес от четирите формации:    ПЛАТФОРМА ЗА ГРАЖДАНСКО УПРАВЛЕНИЕ  НА СОФИЯ   ПП „Движение България на гражданите“  • ПП „Земеделски народен съюз“  • ПП „Национално движение за стабилност и възход“  • „Път на младите“  от една страна и от друга  гражданският кандидат за кмет на столицата Мая Манолова съобразяване на маршрутите на обществения транспорт с нуждите на гражданите в съответните райони;  • откриване на повече линии за нощен транспорт за необхванатите към момента квартали;   • подобряване условията на труд и възнагражденията на заетите в системата на градския транспорт;  • въвеждане на единен билет с електронен вариант и справедлива цена, валиден поне 75 минути, за целия обществен транспорт в столицата; Децентрализация на отговорности и ресурси към районните администрации Създаване на непосредствена връзка между управлението на града и неговите жители чрез допитвания и реални обществени обсъждания, провеждани чрез електронни системи, по важните за столичани въпроси.  Ние, представителите на партиите и формациите от десния и дясно-центристкия спектър, демонстрираме политическа воля за обединение около настоящата   ПЛАТФОРМА ЗА ГРАЖДАНСКО УПРАВЛЕНИЕ   като се ангажираме да изпълняваме следните политики за подобряване на живота на гражданите на Столична община, отразяващи дясно-центристката визия за нов модел на управление:   1. Въвеждане на дигитална община, в която всички общински административни услуги могат да се предоставят по електронен път. Всяка преписка и нейното разпореждане ще са проследими онлайн. 2. Категоричен ангажимент за неувеличаване на местните данъци за гражданите. 3. Въвеждане на по-справедлива методология при изчисляване на „такса смет“ – преминаване към модела „замърсителят плаща“. 4. Намаляване на административната тежест за гражданите и бизнеса. Намаляване числеността на чиновниците с поне 10% и провеждане на тестове за професионалната им компетентност. 5. Извършване на независим външен одит на общинските дружества за установяване на корупционните практики в управлението им, които натоварват сметките на гражданите. 6. Борба с явните и скрити форми на картелност и монополизъм чрез подобряване на прозрачността в обществените поръчки и спиране на дискриминацията на малки и средни предприятия. По този начин ще се повиши конкуренцията и ще спре изкуственото завишаване на цените на стоките и услугите, за които се плаща с публичен ресурс. 7. Пренасочване на поне 50 % от инвестиционните разходи от курортна инфраструктура (аквапаркове, кашпи, шадравани и др.) към основна транспортна мрежа - околовръстен път, вътрешни рингове, естакади, пешеходни надлези и подлези и др. 8. Компенсиране на собствениците на имоти, които са отредени за междублокови пространства или зелени площи, с равностойни общински имоти или суми от държавния и общинския бюджети, за да се запазят настоящите общи пространства и да се даде възможност за изграждане на нови паркове. 9. Промяна на модела на управление на „Топлофикация“ и премахване на политическия чадър над него с цел подобряване на работата и качеството на услугата за гражданите, както и за преодоляване на задлъжнялостта му в размер на над 835 млн. лв. 10. Изработване на аудиовизуална карта с нишите за инвестиране в столицата и системното й публикуване на страниците и в рубриките на световните бизнес-медии. 11. Започване на програма за цялостно възстановяване на тротоарите в София и освобождаването им от паркирали автомобили. 12. Насочване на средствата, събрани от Синя и Зелена зона към същинското решаване на проблема с паркирането чрез изграждане на паркинги извън платното за движение. 13. Преодоляване на кризата с недостига на места в детските градини, включително и чрез предвиждане на стимули за изграждане на частни детски градини и други форми. 14. Предприемане на конкретни мерки за чистотата на въздуха и гарантиране на чиста и безопасна среда за живот и икономическо развитие, присъщи на всеки съвременен столичен град. 15. Безусловна защита на свободата и сигурността на гражданите, както и на техните права, включително личното достойнство на всеки човек. 16. Подобряване на транспортната схема в столицата и нейните райони с мерки, както следва, но не само:   В РЕЗУЛТАТ НА ГОРНИТЕ, НО И ДРУГИ ДЕСНИ И ДЯСНО-ЦЕНТРИСКИ ПОЛИТИКИ   ДО КРАЯ НА ПРЕДСТОЯЩИЯ УПРАВЛЕНСКИ МАНДАТ   СОФИЯ ТРЯБВА ДА ИМА:   1. Изцяло завършен околовръстен път на столицата и започнати вътрешни рингове. 2. Нито едно дете няма да бъде в списък за чакащи за детска градина деца. 3. Изцяло електронни административни услуги, достъпни дистанционно от гражданите и бизнеса. 4. Буферни паркинги до метростанциите в периферията на града. 5. Изграждане, включително и с публично-частно партньорство, на паркинги за поне 100 000 автомобила.", "date": "2019.09.17", "title": "Четири десни партии с обща листа в София, ще работят за Мая Манолова"}
{"url": "http://www.classa.bg/%D1%81%D0%B2%D1%8F%D1%82/item/399860-%D1%81%D0%B0%D1%89-%D0%BA%D1%8A%D0%BC-%D1%81%D1%8A%D1%80%D0%B1%D0%B8%D1%82%D0%B5-%D0%B3%D0%BB%D0%B5%D0%B4%D0%B0%D0%B9%D1%82%D0%B5-%D0%BF%D0%BE-%D1%88%D0%B8%D1%80%D0%BE%D0%BA%D0%BE-%D0%BA%D1%8A%D0%BC-%D0%B1%D0%BE%D0%BC%D0%B1%D0%B0%D1%80%D0%B4%D0%B8%D1%80%D0%BE%D0%B2%D0%BA%D0%B8%D1%82%D0%B5-%D0%BD%D0%B0-%D0%BD%D0%B0%D1%82%D0%BE", "text": "Напускащият посланик на САЩ в Сърбия Кайл Скот в прощалното си интервю призова сърбите да погледнат \"по-широката перспектива\" на НАТО по отношение на бомбардировките в Югославия от 1999 г. Интервю с американски дипломат беше публикувано в неделя от австрийския вестник Kurier, цитиран от TACC и \"Фокус\". Същевременно Мария Захарова, говорител на руското външно министерство заяви, че Вашингтон трябва да се извини и да плати компенсации на пострадалите от бомбардировките в Югославия.     \"Нито Сърбия, нито Съединените щати не могат да върнат времето назад. Но можем да разгледаме по-широката перспектива на 1999 г. Опитах се да припомня, че отношенията между Съединените щати и Сърбия исторически погледнато са били предимно отлични, с изключение на 90-те години и събитията по време на режима на Милошевич. Минаха 20 години оттогава, последната тенденция е да продължим напред и да подобрим отношенията си, и ние имаме много добра основа за такъв напредък \", заяви Скот. „САЩ трябва да се извинят за бомбардировките над Югославия през 1999 г. и да платят обезщетение на близките на починалите и ранените. Това мнение изрази в неделя официалният представител на руското външно министерство Мария Захарова, цитирана също от TACC. \"Но всъщност, Щатите първо трябва да се извинят на бомбардираните, да платят обезщетение за убитите, както и за ранените и загубили здравето си поради използването на боеприпаси с обеднен уран. И едва тогава, създавайки правилна, а не бомбено-токсична основа, да призовават за „движение напред “, написа тя на страницата си в социалната мрежа „Фейсбук“. Така Захарова коментира думите на напускащия посланик на САЩ в Белград Кайл Скот, който каза, че сърбите трябва да разглеждат събитията през 1999 г. от „по-широка перспектива“ и ги призова да подобрят отношенията със САЩ. Историята На 24 март 1999 г. НАТО започна военна операция срещу Съюзна република Югославия. Ръководството на алианса определи \"предотвратяването на геноцида на албанското население в Косово\" като главна причина за въздушно-настъпателната операция \"Съюзна сила\". Според НАТО по време на операцията, продължила 78 дни, самолетите на страните от Алианса са извършили 38 хиляди полета, като целта на повече от 10 хиляди от тях е била да извърши бомбардировъчни атаки. Според военни експерти са изстреляни 3 хиляди крилати ракети, хвърлени са около 80 хиляди тона бомби, включително касетъчни бомби и обеднен уран. По сръбски данни от 3500 до 4000 души са убити в резултат на въздушните удари. От тях поне 800 са деца, а около 10 хиляди души са ранени. Според сръбски експерти, през трите месеца на бомбардировките над Югославия от силите на НАТО, на територията на Сърбия са хвърлени 15 тона обеднен уран. След това страната зае първо място по брой онкологични заболявания в Европа, а през първите 10 години от момента на атентата в страната около 30 хиляди души се разболяха от рак, като от 10 до 18 хиляди от тях починаха. Материалните щети възлизат на 100 млрд долара. Бомбардировките на петролни рафинерии и нефтохимически инсталации доведоха до заразяване на водната система на страната с токсични вещества. Според сръбския учен Любиша Ракич количеството обеднен уран, паднало на територията на балканските държави по време на агресията на НАТО, би било достатъчно за създаване на 170 атомни бомби, подобни на тези, които САЩ хвърлиха върху Хирошима на 6 август 1945 г.    ", "date": "2019.09.17", "title": "САЩ към сърбите: Гледайте по-широко към бомбардировките на НАТО"}
{"url": "http://www.classa.bg/%D1%81%D0%B2%D1%8F%D1%82/item/399861-%D1%81%D0%BD%D0%BE%D1%83%D0%B4%D1%8A%D0%BD-%D1%81%D0%B0%D0%BC%D0%BE-%D0%B2-%D1%80%D1%83%D1%81%D0%B8%D1%8F-%D0%BC%D0%BE%D0%B3%D0%B0-%D0%B4%D0%B0-%D0%B3%D0%BE%D0%B2%D0%BE%D1%80%D1%8F-%D1%81%D0%B2%D0%BE%D0%B1%D0%BE%D0%B4%D0%BD%D0%BE", "text": "Едуард Сноудън, човекът, отговорен за разкриването на редица глобални програми за наблюдение, управлявани от американски агенции, наскоро разкри, че би искал да получи убежище във Франция. Той сподели, че е подал молба за убежище във Франция през 2013 година, по време на председателството на Франсоа Оланд, но каза пред радио Интер, че се надява президентът Еманюел Макрон да одобри искането му. “Най-тъжното от цялата тази история е, че единственото място, на което мога да бъда чут не е в Европа, а тук, в Русия”, заяви Сноудън, цитиран от БГНЕС. Както посочва АФП досега над дузина държави са „отказали молбите“ да приемат Сноудън. Сноудън ще направи премиера на мемоарите си под заглавие „Постоянен запис” на 17 септември – на същия ден окончателният проект за Конституция на САЩ е създаден преди повече от два века. “Всичко, което правим сега, трае завинаги, не защото искаме да помним, а защото вече не ни е позволено да забравяме”, заяви Сноудън в Twitter.    ", "date": "2019.09.17", "title": "Сноудън: Само в Русия мога да говоря свободно"}
{"url": "http://www.classa.bg/%D1%81%D0%B2%D1%8F%D1%82/item/399862-%D0%B5%D1%80%D0%B4%D0%BE%D0%B3%D0%B0%D0%BD-%D0%B4%D1%8A%D1%80%D0%B6%D0%B8-%D0%B2-%D1%80%D1%8A%D1%86%D0%B5-%D0%B5%D0%B4%D0%BD%D0%BE-%D1%82%D0%B2%D1%8A%D1%80%D0%B4%D0%B5-%D1%81%D0%B8%D0%BB%D0%BD%D0%BE-%D0%BE%D1%80%D1%8A%D0%B6%D0%B8%D0%B5", "text": "Турският президент използва драмата на сирийските бежанци, за да изнудва ЕС. Заплашва, че ще ги пропуска към Европа. За Ердоган това е битка за власт и оцеляване.  А ЕС най-сетне трябва да реши какво ще предприеме.       Турският президент е най-опасен, когато е притиснат до стената. Заради икономическите проблеми на Турция и признаците за разцепление в неговата Партия на справедливостта и развитието (ПСР) Ердоган изпада в опасен рецидив, вадейки от репертоара си всевъзможни заплахи и игра на мускули. Това си е чист тормоз. А Европейският съюз винаги досега е отстъпвал пред него. От Турция пристигат отчасти противоречиви съобщения. Върховният съд току-що освободи журналисти от вестник \"Джумхуриет\", държани в затвора за някакви уж политически престъпления. В същото време хиляди други интелектуалци, писатели и учители продължават да гният в затворите на Ердоган. Загрижеността за човешките права накара ЕС да замрази предприсъединителните преговори с Турция, сега обаче президентът отново обръща поглед към ЕС. Ситуацията в Турция не е лесна за Ердоган Реджеп Тайип Ердоган иска да преговаря, защото се нуждае от подкрепа. Той е подложен на силен икономически натиск и всеки сигнал, че ЕС продължава да гледа на него като на партньор, би се оказал изключително ценен на финансовите пазари. Няма значение дали това ще бъде актуализирано митническо споразумение с Турция, за което се настоява от години, някакъв окуражаващ сигнал в преговорния процес с Анкара или поредната финансова инжекция от Брюксел за милиарди евро.     Напоследък зачестиха признаците, че турският президент вече не държи така здраво юздите на властта. Победата на опозицията в Истанбул и основаването на нови партии от бившия турски премиер Ахмет Давутоглу и от бившия министър на икономиката Али Бабаджан са само два от примерите за това. Бабаджан критикува най-вече заплахата за човешките права и лошото икономическо положение в Турция. Ако подобни формации успеят да отнемат дори и само няколко процента от подкрепата за управляващата ПСР, това може да се окаже и началото на края на Ердоган. Но турският президент няма да се предаде без бой и сега гледа с надежда към ЕС. Сирийските бежанци са заложници на Ердоган Той държи в ръце едно силно оръжие - съдбата на три и половина милиона сирийски бежанци, които се намират на турска територия. За да покаже на Брюксел колко висок е залогът в тази игра, Ердоган от време на време пуска в ход дребни трикове: ту броят на мигрантите, стигащи до гръцките брегове, необяснимо ще се увеличи, ту ще започне кампания за изтласкване на нерегистрираните сирийски бежанци в региона на бойните действия. Турският президент иска от САЩ помощ, за да бъде създадена зона за сигурност в североизточните кюрдски райони на Сирия, която да поеме поне половин милион бежанци от района на Идлиб. Но нещата не се подреждат както иска Ердоган - нито Вашингтон, нито Москва са готови да го подкрепят в това начинание. А опитът му да настрои един срещу друг двамата големи играчи в района претърпя провал.                                                           Така му остават само европейците, които в тази геополитическа игра са по-слабият партньор, тъй като са по-нерешителни и не така безцеремонни. И Ердоган нe се свени да ги изнудва с помощта на сирийските бежанци. Той знае отлично, че през 2015 г. ЕС изпадна в тежка политическа криза, защото популистите се възползваха от големия брой бежанци, за да подклаждат национализъм и страхове у хората. Той знае и друго: заплахата, че отново ще отвори границите и ще пропуска бежанците към Европа, предизвиква нервни спазми в Брюксел. Последната решителна военна битка в Сирия и избиването на хора в района на Идлиб остават някак встрани от вниманието на европейците. Хората просто се умориха да проявяват състрадание. Но тръгнат ли бежанските потоци отново, ЕС ще трябва да е наясно какво смята да прави. И ако не иска тези хора да идват в Европа, е длъжна да им предложи закрила и сигурност на някои друго място. Европейците спешно се нуждаят от стратегия Зоната за сигурност, искана от Ердоган, не е решение, защото турският президент се интересува основно от това да установи военен контрол над кюрдските райони. И защото той вече нито желае, нито е в състояние да поеме организацията и снабдяването на огромния брой пристигащи сирийски бежанци. Тук обаче и европейците са в дълг: те трябва да решат най-накрая каква позиция ще заемат в тази криза. Ако им е останал някакъв хуманизъм, трябва да се включат в преговорите и да решат какъв ще бъде техният принос и докъде ще се простира сътрудничеството им с турския президент. Това е сериозна външнополитическа дилема: от една страна ЕС не иска да крепи разпадащата се власт на Ердоган, но от друга - не може да остави въпроса за съдбата на сирийците единствено в ръцете на Ердоган или на американците. Брюксел обаче е изцяло погълнат от театъра с Брекзита, смяната на караула в европейските институции и други ежедневни проблеми на общността. А далеч по-голямата драма край сирийско-турската граница остава почти незабелязана. Опасно ще е, ако и сега европейците реагират, чак когато стане прекалено късно. Тогава те отново ще се окажат безсилни да се противопоставят на Ердогановите опити за изнудване. Подобно развитие е лошо както за сирийските бежанци, така и за европейската политика спрямо Турция.    ", "date": "2019.09.17", "title": "Ердоган държи в ръце едно твърде силно оръжие"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399849-%D0%B1%D0%BE%D0%B3%D0%B0%D1%82%D1%81%D1%82%D0%B2%D0%BE%D1%82%D0%BE-%D0%BD%D0%B0-%D1%81%D1%82%D0%B0%D0%BB%D0%B8%D0%BD", "text": "През 2015 г. сп. Time публикува списък на най-заможните хора в историята на човечеството. Наред с Чингис Хан, Бил Гейтс и Рокфелер, в него се появява и Йосиф Висарионович Сталин. Бил ли е толкова богат лидерът на съветската държава? Благополучието на Сталин не може да се разглежда отделно от богатството на цялата страна като цяло. Генералисимусът бил на пълна държавна издръжка. Тя плащала за поддръжката на множество дачи, къщи и апартаменти, както и услугите на лекари, готвачи и гувернантки. Сталин дори не знаел колко са похарчени от държавната хазна за всичко по-горе. Освен това Сталин никога не е носил със себе си дори малки пари. И така, веднъж, като бил на дача в Боржоми, Йосиф Висарионович се запознал със свои познати-грузинци. В разговора те казали, че изпитват известни финансови затруднения. Сталин пуснал шапката сред подчинените си, включително сред служителите по сигурността. Отчел 300 рубли. Поради факта, че Сталин живеел на готово за всичко, понякога дори не знаел кое колко струва. Според дъщеря му Светлана Алилуева баща й смятал, че 100 рубли, както преди революцията, са огромна сума. „Затова, когато ми даде 2-3 хиляди, той смяташе, че дава милион\", признава Светлана. Въпреки пълната държавна подкрепа Йосиф Висарионович редовно получавал заплата. В началото тя била три пъти по-ниска от средната работна заплата в страната. До края на управлението му обаче заплатата на Сталин вече била около 10 хиляди рубли. Само най-изтъкнатите учени - академици и професори, получавали същата сума. Сталин слагал пари в торби на бюрото си. Нямало къде да ги похарчи, освен да плати членския си внос в размер на 300 рубли. В допълнение към заплатата си, Сталин редовно получавал възнаграждения за своите писания. Книгите му били публикувани, включително в чужбина. След смъртта на Сталин в лятната му резиденция е направен опис на имуществото на вожда. Освен вещи и канцеларски материали, тя включвала и спестовна книжка, в която имало 900 рубли. Още една банкова сметка също е известна със сигурност. След смъртта на лидера, на децата му била дадена книжка с 30 хиляди рубли. Историк на името на Колесник обаче твърди, че това е далеч от цялото богатство на Сталин. Когато лидерът починал, в личния му сейф били намерени над 3,5 милиона рубли, както и разписки, сочещи, че всички пари са от хонорари, изплащани в различни моменти за написването на многобройните му произведения.", "date": "2019.09.17", "title": "Богатството на Сталин"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399850-%D0%BF%D1%80%D0%B5%D1%81%D0%BB%D0%B0%D0%B2%D0%B0-%D0%B8-%D0%B0%D0%BD%D0%B5%D0%BB%D0%B8%D1%8F-%D1%81%D0%B5-%D1%81%D1%8A%D0%B1%D1%80%D0%B0%D1%85%D0%B0", "text": "Дъщеричката на Преслава стана на една годинка и по този повод фолкпевицата организира елегантно парти в бяло, на което малката Паола бе облечена досущ като принцеса.     Не само Паола, но и майка й бе в бяла рокля. С бяла фланелка бе и таткото Павел, както и сестрата на певицата и леля на малката - Ивелина Колева.     Любопитна подробност е, че от колежките на Преслава бе поканена единствено Анелия, която отправи и много емоционално послание за малката рожденичка.    \"Паола, бъди здрава, Господ да те пази и сбъдва мечтите ти! Пожелаваме ти безгрижно детство\", написаха и двете певици. Разбира се, словото на Преслава към дъщеричката й, е доста по-дълго:     \"Честит първи рожден ден, Паола! Измина се година, откакто се появи на този свят и направи за нас този ден най-красивият от годината! Мислех да се разгърна много в пожелания, но намокрих телефона от вълнение.   Искаме само да си ни жива и здрава,да озаряваш дома ни с усмивката и смеха си! Обичаме те безкрайно много, наша малка Палечке!\".     Припомняме, че фолкпевицата роди първото си дете миналата година навръх Кръстовден и още оттогава го нарича \"малечка-палечка\".   И въпреки че е още толкова малка, Паола често пътува на задната седалка за участията на майка си из страната.", "date": "2019.09.17", "title": "Преслава и Анелия се събраха"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399851-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-17-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8", "text": "Трябва сериозно да се отнесете към тези въпроси, които са в категорията \"първостепенни\". Възможно е да има недоразумения при комуникацията с колеги, затова пазете границите на благоприличието. Вие обичате да говорите, но днес е по-добре да мълчите. В противен случай, може да изпаднете в сложно положение в работната и личната сфера. Всички въпроси, свързани с кариерата и парите, ще бъдат важни за вас днес. При дълги пътувания, трябва да сте колкото е възможно по-внимателни, в противен случай са възможни неприятни последици. В личния си живот, трябва да измислите нещо неординарно. Ако сте на една и съща вълна с любимия, тогава не се страхувайте от експерименти в интимната сфера. Трябва да спрете да витаете в облаците и да станете по-реалистични в делата. Добър ден за творчески занимания, които може да приложите незабавно на практика. Отказът от вредни навици, ще ви помогне да съхраните доброто си здраве. Ако искате да отслабнете, ходете на фитнес. Тогава до отпуската, ще изглеждате чудесно.   Предстои ви да се справите с много трудности, както и да неутрализирате конфликтите в колектива. На вас, се осланят тези, с които работите отдавна. В комуникацията с роднините, ще възникне напрегнат момент. Причината ви е била ясна от дълго време, обстоятелствата ще ви подскажат как да действате. На път, не тръгвайте без документи. Възможно е да получите бизнес предложение, което трябва да разгледате до най-малката подробност. Работата ще върви по плана, който сте набелязали. Възможно е днес, да имате късмет в тази област, в която изобщо не сте очаквали. Финансовото ви положение ще се подобри, ако не сте прекалено взискателни към доходите си. Ще се занимавате с такъв интересен проект, че всички останали дела, ще останат на заден план. Спорове могат да възникнат с лице, с което не може да намерите общ език. Любимия човек, ще ви изненада с изключителна постъпка. Основното е, да не си правите веднага заключения, в противен случай, ще преживеете много сътресения и разочарования. Очаква ви плодотворен ден. Работата ви, най-накрая ще донесе плодове, както и ще отворят нови хоризонти в професионално направление. Странно ще ви изглежда поведението на близък приятел, който ще се държи грубо и агресивно. Вечерта е възможно здравословното ви състояние да се влоши, вземете мерки. Много неща ще работят по-добре за вас, отколкото преди. Просто правете всичко навреме, за да не пропуснете многообещаващи възможности. Ако имате възможност, обсъждайте всички проблеми с приятели. От общуване с роднини, е по-добре да се откажете. Едва ли това, ще доведе до нещо конструктивно.   Препоръчително е предварително да обсъждате с колегите си, съвместната работа. Вашето поведение, ще бъде считано от мнозина за предизвикателно, затова бъдете сдържани и учтиви. Трябва да се съсредоточите върху онези задачи, с които по-рано сте се проваляли. Активно действайте по финансовите въпроси, в противен случай са възможни глобални загуби. Възможно е да се занимавате с регистрация на документи, свързани с недвижими имоти. Ако имате възможност, свържете се с държавни органи, а не с частни адвокати. Любовта от пръв поглед, няма да е химера. Днес може да се влюбите и да се замислите за сериозна връзка с новия си любим. Очаква ви много работа, така че трябва да сте концентрирани, за да свършите всичко. Вашият труд, ще ви се изплати стократно, но през следващия месец. Отложените проекти, също трябва да вземете под внимание, докато новите трябва да отложите. Вечерта, може да се наложи да решавате проблемите на близък роднина, най-вероятно финансови.   Очаква ви обещаващ ден, но няма да имате достатъчно време за всичко. Разбира се, близките хора ще оценят вашия оптимизъм, но няма да искат да ви помагат да решите належащите проблеми. В личния живот, ревността ви, ще надхвърли всички възможни аспекти. Ако е необоснована, спрете да мъчите любимия си с подозрения.", "date": "2019.09.17", "title": "Дневен хороскоп 17 септември"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399852-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%82%D0%BE%D0%B2%D0%B0-%D0%B5-%D0%B2%D0%BE%D0%B9%D0%BD%D0%B0-%D1%81%D1%80%D0%B5%D1%89%D1%83-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%81%D1%8A%D1%81-%D1%81%D0%BA%D0%B0%D0%BD%D0%B4%D0%B0%D0%BB%D0%B8-%D0%BD%D1%8F%D0%BC%D0%B0-%D0%B4%D0%B0-%D1%8F-%D1%81%D0%BF%D0%B5%D1%87%D0%B5%D0%BB%D0%B8%D0%BC", "text": "Първо скандалните снимки в \"Пик\", след това обвинения в шпионаж и в опит за преврат, а за капак свалянето на Силвия Великова от ефир и замлъкването на \"Хоризонт\". Защо скандалите се посипаха тъкмо сега?       Коментар на Георги Лозанов   Скандалите са като светкавици в нощта. Осветяват ненадейно тъмната страна на живота и можеш да видиш неща, които иначе остават скрити. Стига да не са прекалено чести. Тогава всеки следващ скандал е най-добрият начин да се забрави предишния. Веднага след горещото начало на предизборната кампания с голите снимки в „Пик” дойде сигналът срещу „обичайните заподозрени” за готвен държавен преврат. Непосредствено след него - обвинение в шпионаж на председателя на движение „Русофили” и сие, последвано от свалянето от ефир на съдебния репортер на БНР Силвия Великова и връщането ѝ след броени часове. За капак спря разпространението на основната програма на БНР в цялата страна, което не се е случвало от 9. IX. 1944 насам. Един по-голям скандал, който никога не затихва Тези скандали обаче могат, вместо да си пречат, взаимно да усилят ефекта си, ако се възприемат като един общ голям и никога незатихващ напълно скандал за състоянието на медийната среда в България. Обикновено тласък му дават периодично излизащите международни класации за свободата на словото, но те водят до разговор по принцип. А сега възникнаха въпроси, които изискват конкретни отговори от институциите и генерират воля за действие сред журналистите. Това обаче са познатите скандали. Едва след като се ангажираха институциите, натоварени да защитават националната сигурност, се случи нещо ново. Изглеждаше, че най-после и България е решила да се включи в хибридната война на страната на евроатлантическата общност. Но и тази демократична надежда беше помрачена от съмнения, че акцията има други подбуди. Например, че е предизвикана от разследване на партньорски служби, което не може да бъде премълчано, или че е предизборен флирт на кандидата за главен прокурор с убежденията на тези, които протестират срещу избора му. Или дори, че е сложен ход за легитимиране на организираните русофили с обвиняването им в шпионаж, макар да е предварително ясно, че съдът ще ги оправдае. Защото въобще не е необходима някаква шпионска конспирация, когато става дума за всекидневна практика, която се разиграва пред очите на всички. Не са необходими и специално създадени проруски медии и партии, след като български медии и партии участват в хибридната война на страната на Кремъл. Конкретни медии като „Поглед инфо”, „Гласове”, „Пик”, „Аспекто” и др. бяха идентифицирани в пространното изследване „Антидемократичната пропаганда в България” на Фондацията за хуманитарни и социални изследвания (ФХСИ). Пропагандата днес разчита на Православието, русофилството и соцносталгията Хибридната война е един от най-големите проблеми в днешния демократичен свят, подобно на тероризма, бежанците, глобалното затопляне. В своя медиен аспект тя е борба между два разказа за обществото - на либералните демокрации от западен тип и на авторитарните режими от източен - и е продължение на Студената война между съветския и евроатлантическия блок. Само че преди съветската пропаганда беше насочена главно навътре, към собствения народ. Сега, благодарение на развитието на комуникативните технологии, е насочена и навън, главно към страните от ЕС с цел промяна на геополитическата им ориентация. Освен това, съветската пропаганда си служеше с клишетата на комунистическата идеология, а днешната пропаганда разчита на Православието, славянофилството, русофилството, историческите сантименти и соцносталгията, която на свой ред рециклира елементи от комунистическата идеология, така че кръгът се затваря. По обясними причини България е най-податливата на кремълско влияние сред страните в ЕС. Един от заслужилите кремълски фронтоваци дори има запазено място в централното обедно предаване на общественото радио -„12+3”. Двама от създателите на предаването заявиха в открито писмо, че ги е срам от него, защото десетилетия след падането на комунизма използва „перфидните агитационни методи на ЦК на БКП и ДС”. Присъствието му в многогласието на програмата обаче може да се изтърпи по-лесно, отколкото опитът да бъде свалена от ефир колежката му Силвия Великова. Тя е сред изявените фигури на професията, доказала способността си да изпълнява най-трудната ѝ функция - критичната спрямо властта. Затова обяснението на ръководството на БНР, че не е спазвала плурализма на гледните точки, прозвуча твърде безпомощно. Този плурализъм е задължителен не за отделния журналист, който има право на свое мнение, а за отделното предаване в обществените медии. И ако липсва, пак по закон, е работа на медийния регулатор да го установи. Такава констатация за „Преди всички”, където водеща е Великова, разбира се, няма. Тогава не остават много други възможности освен да се приеме, че е била свалена от ефир под натиска на властта, заради критично отношение към нея. Още повече, че в ресора, който Великова отразява, обстановката е нажежена заради протестите срещу предизвестения избор на главен прокурор.   Казусът с  „ Хоризонт \"  може да влезе в учебниците     Историята с „голите снимки” в „Пик” показа не просто неспазване на етичните стандарти в медиите, а целенасоченото им прекрачване с комерсиална или политическа цел. И тъй като в случая то бе направено по особено драстичен начин, обедини срещу себе си колегията, която постигна широк консенсус в защитата на професията си от нейните „отровни двойници”. Демократичната надежда обаче беше кратка – в новинарския поток бе включена без всякакви уговорки вестта за готвен преврат, независимо от съмнителния ѝ източник и въпреки липсата на доказателства за достоверността ѝ. Великова бе върната в ефир с намесата на министър-председателя и заради солидарността на журналистическата колегия в БНР, която има най-големи съпротивителни сили в цялата медийна среда. Това обаче не попречи програма „Хоризонт” на следващата сутрин, във фаталния петък 13-ти, да замлъкне напълно за близо пет часа. Обясненията, че е за профилактика на предавателите, са неубедителни, защото такава се прави по съвсем друг ред. Ако се окаже, че програмата е спряна не по технически причини, а например за да бъдат осуетени реакциите в ефир срещу отстраняването на Великова, това ще е посегателство върху правата на слушателите в мащаб, който ще вкара казуса в учебниците. А освен това, той ще е тежко престъпление срещу националната сигурност, тъй като по закон БНР е длъжна да информира населението за бедствия. В този момент, за щастие, бедствие нямаше, освен самото спиране на обществената медия. А то спокойно може да се приеме за епизод от хибридната война, макар и без видимо участие на Решетников, Малинов и Малофеев.Защото всяко антидемократично действие вътре в страната е в подкрепа на външните сили, които искат да попречат на принадлежността ѝ към демократичния свят. И защото борбата с „хибридчиците” изисква висока демократична култура - не просто да им се запушат устите, а да се създаде такава демократична публична среда, в която те да не могат да виреят. \"Със скандали като през изминалата седмица, това няма как да стане, колкото и силовите ни ведомства да си играят на \"стражари и апаши\" с русофилите.", "date": "2019.09.17", "title": "България Това е война срещу България. Със скандали няма да я спечелим."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/399853-%D1%81%D0%B2-%D0%BC%D1%8A%D1%87%D0%B5%D0%BD%D0%B8%D1%86%D0%B8-%D0%B2%D1%8F%D1%80%D0%B0,-%D0%BD%D0%B0%D0%B4%D0%B5%D0%B6%D0%B4%D0%B0,-%D0%BB%D1%8E%D0%B1%D0%BE%D0%B2-%D0%B8-%D1%82%D1%8F%D1%85%D0%BD%D0%B0%D1%82%D0%B0-%D0%BC%D0%B0%D0%B9%D0%BA%D0%B0-%D1%81%D0%BE%D1%84%D0%B8%D1%8F", "text": "  През втората половина на първия и в първите десетилетия на втория век в Рим живяла благочестива жена християнка на име София. В своя живот тя оправдала напълно името си \"София\", което значи \"премъдрост\". И като съпруга, и като вдовица по-късно, тя водела благоразумен християнски живот, изпълнен с мир, чистота, кротост, покорност на Божията воля. Според възможностите си, тя вършела непрекъснато милостиня. Животът й бил низ от добри дела. В живота й намерили ярко отражение думите на св. апостол Яков:   (Як. 3:17).     Благочестивата София имала три дъщери, които носели имената на най-главните християнски добродетели. Първата дъщеря се казвала Вяра, втората - Надежда, а най-малката - Любов. След раждането на третата дъщеря София се лишила от своя съпруг. Тая мъдра майка посветила целия си живот на това - християнски да възпита дъщерите си. Тя се стараела те да показват в живота си тия добродетели, по имената на които се наричали. Под нейно ръководство дъщерите изучавали пророческите и апостолските книги, Стремели се като майка си да проявяват ревност към богослужението и молитвите. С чистотата и благородството на живота си това семейство привлякло вниманието на мнозина в Рим. Слухът за него се разпространил из целия град. Достигнал до управителя на областта, Антиох. Той пожелал лично да види това бележито семейство. От разговора, който повел с майката и дъщерите, разбрал че те изповядват християнската вяра. Той съобщил това на тогавашния император Адриан. От двореца излязла заповед майката и дъщерите да бъдат доведени при императора. Пратеници дошли в дома на София. Майката ги изслушала и разбрала смисъла на това повикване. Като се помолили, майката и дъщерите се хванали за ръце, та взаимно да се чувствуват по-силни, и се отправили към двореца. Като застанали пред входа му, те се прекръстили. И след това, вътрешно силни, тръгнали към залата на този ужасен гонител на християните. Смут не личал по лицата им. Очите им светели от радост, като че ли се явявали на някакво хубаво тържество. Императорът ги запитал за техния род, за имената и за вярата им. Отговор дала мъдрата майка. Кротко и спокойно тя заявила, че и тя и дъщерите й носят на себе си божественото име на Христа Спасителя. В заключение казала: - Аз съм християнка! Ето скъпоценното име, с което мога да се похваля. С това име се хвалят и моите три дъщери! Императорът я изслушал и се замислил. Отказал се да води разговор. Наредил майката и дъщерите да бъдат изпратени при една знатна римлянка, на име Паладия. На Паладия било поръчано да наблюдава непрекъснато цялото семейство, което след три дни трябвало да застане отново на съд пред императора. В дома на Паладия денем и нощем София беседвала с дъщерите си за вярата в Христа Бога. Искала да ги утвърди в тая светла вяра. Озарена от Бога, тя ги поучавала с такива думи: - Мои мили щерки, дойде вече времето на нашия подвиг! Съобразно с вашите прекрасни имена, вие трябва да покажете твърда вяра, непоклатна надежда, нелицемерна любов. Настъпи часът на вашето тържество, когато ще се увенчаете с мъченически венец. Заради тази вест не жалете младите си тела, не жалете и красотата си заради Христа Бога. Не скърбете, че се лишавате от временния живот заради вечния, Христос Спасителят е вечно здраве, неописуема красота, безсмъртен, вечен живот! Скъпи мои щерки, не се съблазнявайте от изкушенията на врага. Царят ще ви обсипе с ласки и обещания за големи дарове, за слава, богатство и чест. Знайте - всичко това изчезва като дим, като прах, който вятърът измита от земното лице. Аз вярвам в моя Бог Христос, че Той няма да ви остави в страданията за Неговото име. Той ще бъде неотлъчно с вас при всички ваши мъки. Ще ви помага. И за награда ще ви приготви нетленен венец! О, мои прекрасни дъщери, помнете болките ми при вашето раждане и трудовете ми, с които ви отгледах! Помнете думите, с които ви учих на страх Божи. И тъй утешете майка си с мъжествено изповядване на вярата в Христа, Сина Божи! За мене ще бъде тържество, ще бъде радост, ако се удостоя да се наричам майка на мъченички, ако устоите заради Господа до кръв и умрете за Него с усърдие! Дъщерите слушали с умиление думите на своята мъдра майка и ги влагали дълбоко в сърцата си. Във взаимна беседа те се стараели да се утвърдят една друга във вярата. И решили твърдо да понесат всичко заради Господа. Адриан повикал християнките на съд и започнал да говори на дъщерите такива съблазнителни думи: - Деца, виждам красотата ви и щадя младостта ви. Затова ви съветвам като баща: поклонете се на боговете, владетели на вселената! Ако ме послушате, ще ви нарека мои деца. Ако пък не ме послушате, ще си причините голямо зло. Ще огорчите своята майка и сами ще загинете. А бихте могли да живеете в доволство и почести. Ако упорствувате, ще ви предам на люта смърт. И тъй, за ваше добро, послушайте ме! Аз ви обичам и не искам да погубвам красотата ви, да ви лишавам от този живот. Бих желал да стана ваш баща! Изпълнени с божествено въодушевление, трите сестри като че в един глас казали: - Наш баща е Бог, Който живее на небесата. Той се грижи за нас. Ние искаме да бъдем обичани от Него, желаем да се наричаме Негови истински деца. Ние се покланяме Нему и пазим Неговите заповеди, а презираме твоите богове. Не се боим от заплахите ти; защото и ние желаем да понесем горчиви мъчения заради сладчайшия Иисус Христос, нашия Бог! Удивен от тоя твърд отговор, императорът запитал София на каква възраст са дъщерите й. Тя отговорила: - Първата ми дъщеря, Вяра, е на 12 години. Втората, Надежда, е на 10 години, а третата, Любов - на 9 години. Андриан решил да се опита да склони към отстъпление от вярата всяка от сестрите поотделно. Най-напред се обърнал към Вяра, като поискал от нея да принесе жертва на богиня Артемида. Тя отказала. Императорът заповядал да я подложат на мъчение. Съблекли я и започнали да я бият безпощадно. Мъченицата останала равнодушна към ударите. Адриан заповядал да й отрежат гърдите, да я поставят върху нагорещена решетка, да я хвърлят в кипящ котел със смола и масло. Тя останала невредима. Тогава мъчителят издал заповед да я обезглавят. Като изслушала присъдата, Вяра се изпълнила с голяма радост и казала на майка си: - Помоли се за мене, майко, за да завърша успешно шествието и да стигна благополучно до желания край - да видя моя възлюбен Господ-Спасител и да се насладя на Неговото прекрасно лице! На сестрите си рекла: - Помнете, мои мили сестри, Кому дадохме обещание вечно да служим! Затова нека претърпим докрай! Една и съща майка ни е родила, възпитала и научила. Затова трябва да получим един и същ завършек! Като едноутробни сестри трябва да имаме една воля. Нека да ви бъда пример, та и вие двете да вървите след мене към нашия Господ, Който ни зове при Себе Си! Като изрекла тия прощални думи, Вяра целунала майка си и сестрите си. След това се отправила към мястото на наказанието. Като гледала любимото си чедо, което отивало на смърт, майката се безпокояла само за това - да не би някоя от дъщерите й да отстъпи от Господа. С тия мисли тя се обърнала към Вяра: - Аз те родих, дъще моя. За тебе претърпях болки. Ти ще ми се отблагодариш за това, като умреш за Христовото име и пролееш за Него същата кръв, която си получила от мене. Иди при Него, любима моя! Обагрена със собствената си кръв, като че облечена в багреница, застани пред Него и се помоли Нему за мене, твоята бедна майка, и за твоите сестри, за да ни утвърди в търпението, което ти прояви! Вяра била обезглавена с меч. След това Адриан започнал да уговаря Надежда: - Любезно чедо, приеми съвета ми - това говоря, понеже те обичам - поклони се на Артемида, за да не загинеш, както загина твоята по-голяма сестра! Ти видя страшните й мъки, видя страшната й смърт. Нима и ти ще пожелаеш така да страдаш? Повярвай ми, дете мое, аз жаля твоята младост! Ако изпълниш заповедта ми, ще те обявя за моя дъщеря! На тия думи света Надежда отговорила: - Царю! Нима не съм сестра на тая, която ти умъртви? Аз растях заедно с нея. Заедно с нея се научих от едни и същи книги и майчини наставления да познавам нашия Господ Иисус Христос, да вярвам в Него и да Му се покланям. Не мисли, царю, че аз ще постъпя другояче. Не мисли, че няма да пожелая това, което е желала моята сестра Вяра! Не се бави и не се старай да ме разубеждаваш с много думи. Пристъпи към действие и тъй ще видиш нашето едномислие! Императорът заповядал да подложат Надежда на ужасни изтезания. И нея царските слуги съблекли и били най-немилостиво. Хвърлили я в огън. Закачили я на дърво и стъргали тялото й със железни нокти. От тялото на мъченицата падали живи късове. Кръвта се леела на струи. Но лицето й сияело с неземна усмивка. Изтърпяла толкова люти страдания, мъченицата засрамила мъчителя с това, че той не бил в състояние да победи търпението на една малолетна девойка. Тя казала на императора: - Христос е моя помощ. Аз не само не се боя от мъки, но ги и желая като райска наслада. Така приятни са за мене страданията за Христа Бога! А тебе, мъчителю, очаква мъка в геената огнена заедно с демоните, които ти почиташ като богове! Разярен от тия думи, Адриан заповядал да хвърлят Надежда в кипящ котел с масло и смола. Спасителят я запазил невредима. Победен от тая девица, Адриан произнесъл най-после присъдата: Надежда да бъде посечена с меч. Чула присъдата, Надежда казала на майка си: - Майко моя, да бъде с тебе мир! Бъди здрава и помни твоята дъщеря! София, прегърнала Надежда, целунала я и отвърнала: - Дъще моя! Благословена си от Господа Бога Всевишни, че Нему се надяваш и заради Него не жалиш да пролееш кръвта си! Иди при сестра си Вяра и заедно с нея застани пред Спасителя! По това време най-малката сестра, Любов, била застанала на мястото, определено за мъчения. Надежда пристъпила към нея, целунала я и казала: - Не оставай тук, сестро! Нека заедно, трите сестри, да застанем пред Пресветата Троица! После прегърнала бездиханното тяло на своята по-голяма сестра и навела главата си под дигнатия меч. Императорът също започнал да убеждава и третата сестра да се поклони на богиня Артемида. Обаче нито ласки, нито убеждавания, нито заплахи могли да поколебаят любовта на момичето към Господа Иисуса Христа. Тогава Адриан наредил като я разтегнал на колелото, да я бият с тояга. Девойката понасяла търпеливо безчовечните изтезания. Разтегнатото й тяло, членовете на което излезли из своите стави, се покрило с кръв, като с багреница. Земята се напоила с кръвта на мъченицата като с дъжд. Адриан измислил нови мъчения. Заповядал да запалят пещ. Като я посочил на Любов, казал: - Девойко, само кажи, че почиташ богиня Артемида, и аз ще те освободя! Но ако не кажеш това, веднага ще изгориш в тая разпалена пещ! На тая заплаха момичето отговорило: - Велик Бог е моят Иисус Христос. Артемида и ти с нея ще погинете! Озлобеният мъчител заповядал да хвърлят Любов в пещта. Но мъченицата доброволно влязла в нея, без да се уплаши. Ходела из нея и пеела хвалебни песни на Твореца. След това излязла от пещта здрава и радостна. Мъченията продължили. Царските слуги забивали в членовете й железни свредели. Но Бог я запазил и при тия мъчения. Императорът, закоравял мъчител, без да се трогне от станалите чудеса, издал присъда: Любов да бъде обезглавена. Изслушала присъдата, Любов се зарадвала и веднага отправила към Небето молитва: - Господи Иисусе Христе, възпявам и благославям Твоето име затова, че ме приемаш заедно с моите сестри. Възпявам Те, че ме удостои и аз да претърпя за Тебе онова, което претърпяха и те! А София, майката, се молела на Бога да укрепи с търпение и най-малката й дъщеря. След това се обърнала към нея: - Трето мое чедо, подвизавай се докрай! Ти вървиш по добър път. И за тебе е изпратен венец. И за тебе се отваря приготвеният чертог. Божественият Жених те очаква, като гледа отгоре на подвига ти. Когато под меча падне главата ти, Той ще приеме душата ти и ще те упокои с твоите сестри. Поменете и мене в царството на Небесния Отец. Той да бъде милостив и към мене. Да не ме лиши от вечно пребъдване с вас в Неговата слава! Любов, като сестрите си, била вече коленичила и чакала удара на меча. Главата й паднала на земята. Свело се към земята и тялото й. Обилно се разляла кръвта и на третата света мъченица. Майката взела телата на дъщерите си и ги положила в скъп ковчег. Поставила ги на погребална колесница. Погребала ги с благодарност към Бога извън града, на висок хълм. Три дни прекарала при гроба на дъщерите си. Молела се, усърдно на Господа и плачела от радост. В такова състояние предала душата си на Спасителя, убедена, че отива при дъщерите си. Християни погребали светата майка при нейните дъщери. Това станало в 126 година. Христовата църква почита и света София за мъченица, понеже като майка тя изживяла със сърцето си ужасните мъчения за Христа на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция.", "date": "2019.09.17", "title": "Св. мъченици Вяра, Надежда, Любов и тяхната майка София"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/399854-17-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1156 г. - Основано е херцогство Австрия.   1176 г. - Византийско-селджукски конфликти: В Битката при Мариокефалон Византия губи надеждите си за отвоюване на Мала Азия от турците.   1422 г. - в Белград умира последният български цар Константин II Асен, с което де юре се слага края на средновековната българска държавност.   1598 г. - Холандски моряци откриват остров Мавриций.   1787 г. - Във Филаделфия (Пенсилвания) е подписана конституцията на САЩ.   1789 г. - Английският астроном Уилям Хершел открива Мимас - естествен спътник на Сатурн.     1871 г. - Открит е 13 700 м тунел Мон Сени в Алпите, свързващ Франция и Италия.   1877 г. - Руско-турска война (1877-1878): Третата битка при Шипка: руските войски отблъскват последната атака на османците срещу Шипченския проход.   1915 г. - На аудиенция на лидерите на опозиционните партии с цар Фердинанд I, Александър Стамболийски го заплашва, за което е арестуван и осъден на доживотен затвор, а Александър Малинов е поставен под домашен арест.   1939 г. - Втората световна война: СССР се присъединява към нахлуването на Нацистка Германия в Полша по време на Полската кампания.   1941 г. - Втората световна война: В СССР е въведено задължително обучение на цивилното население по военно дело.   1988 г. - Състои се церемонията по откриване на XXIV летни олимпийски игри в Сеул, Южна Корея.   1991 г. - Латвия, Литва, Естония, Северна Корея и Южна Корея са приети за членове на ООН.  ", "date": "2019.09.17", "title": "17 септември, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399855-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D1%8F%D0%BC%D0%B0-%D0%BA%D1%80%D0%B8%D0%B7%D0%B0,-%D0%BA%D0%B0%D0%B7%D0%B2%D0%B0%D1%82-%D0%BD%D0%B0%D0%B8%D1%81%D1%82%D0%B8%D0%BD%D0%B0-%D0%BB%D0%B8", "text": "\"Толкова много инвестиции\", \"икономиката така върви\" - вече сме свикнали Борисов да говори като в телевизионна реклама. Но няма как да повярваме, че всичко върви по мед и масло.  Множат се признаците, че сме пред криза.         Министърът на икономиката Емил Караниколов заяви наскоро, че няма информация към България да настъпва криза. А и как да е иначе, след като началникът му - премиерът Борисов - всяка седмица открива я дистрибуционен център, я цех или нова училищна сграда. Но въпреки речите и рязането на ленти представители на бизнеса сериозно се безпокоят. Когато Германия, най-голямата европейска икономика и най-големият търговски партньор на България, е на границата на рецесия, а българският износ за ЕС през юни се е свил с 3,6%, няма как да не чуем, че камбаната бие. И дори предизборното пропагандиране на стабилност и успехи временно да я заглуши, опасността за малка икономика като българската си остава. Ето как стоят нещата Министърът на икономиката отчита, че в световен мащаб има икономическо забавяне, но не и че България ще бъде засегната. Ето обаче как изглеждат нещата: страните от Европейския съюз формират малко над 68% от износа на България, а най-големите ѝ търговски партньори към юли т.г. са Германия, Румъния, Италия, Гърция, Франция и Белгия. В рамките на еврозоната, където са петима от тези партньори, е отчетено значимо свиване на търговията. И още: цялата световна търговия е застрашена от свиването на германската икономика, както и от търговския конфликт между САЩ и Китай, които, впрочем, са най-големите търговски партньори на Германия. Сред тях е и изправената пред твърд Брекзит Великобритания. Какво означава всичко това за България? Освен значим търговски партньор, Германия е и традиционно най-голям инвеститор в България. Според проучване на “Ърнст енд Янг”, през 2018 година германски проекти са създали най-много работни места в България. А по данни на БНБ, най-големите нетни потоци по преки инвестиции идват пак от Германия. Така че: дори един министър да не може да се похвали с впечатляваща експертиза, не е чак толкова трудно да се досети, че когато кризата чука на вратата на съседите, скоро ще навести и теб. В България обаче властта предпочита да не се занимава с лоши новини. Което означава, че няма никакво намерение да произнася публично думи като “криза” и “рецесия” - за да не плаши избирателите. Докато в Германия управляващите обмислят различни мерки, за да предотвратят забавяне на растежа, българските управници не показват признаци на тревога. Сигурно защото имат вяра на властта в Берлин. Икономиката така върви, а  покана за еврозоната  няма … “В България вече има толкова много инвестиции, че няма работна ръка, макар че продължаваме да търсим големи инвеститори, например от Германия и Южна Корея като Фолксваген и Хюндай”, заяви през август Борисов в Туркменистан. В индустриалната зона край Божурище пък има наплив от “няколко огромни инвеститори”. И изобщо - „икономиката така върви, че не можем да смогнем с инфраструктурата” (пак Борисов). Вече сме свикнали премиерът да говори като в телевизионна реклама. Но в публикуваната тази пролет макроикономическа прогноза на Министерството на финансите нещата са си на мястото. Там се прогнозира умерена инвестиционна активност за 2019, както и пазар на труда, който е изчерпан откъм “възможностите за нарастване на заетостта”. Увеличаването на несигурността, свързано с нестабилната външна среда, ще се отрази и в по-слабо представяне на частните инвестиции, пише в прогнозата. Дори и да повярваме, че всичко в България върви по мед и инвестиции, едно неизпълнено обещание, позабравено покрай евроизборите и предстоящия местен вот, разваля картината. Записано е в правителствен план за действие: присъединяването на България до юли т.г. към т.нар. чакалня на еврозоната и към банковия съюз. Но ето, че не се оправда оптимизмът на премиера, който от лятото на 2018 до ранната пролет на 2019 все повтаряше как през юли ще влезем в чакалнята на еврозоната. Властта очевидно е решила да ни спести защо това не се случи и кои от критериите не сме успели да покрием. Криза ли? И вместо да се занимава с такива лоши новини, премиерът обеща нови увеличения на заплатите в бюджетната сфера. Конкретните параметри на тази щедрост ще станат известни точно покрай местните избори, насрочени за 27 октомври - дотогава ще е ясно кой какво получава в проектобюджета за догодина. Или както казахме още в началото: никой няма информация към България да настъпва криза.    ", "date": "2019.09.17", "title": "В България няма криза, казват. Наистина ли?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399856-%D0%B5%D0%B4%D0%B8%D0%BD-%D1%82%D0%B0%D0%BA%D0%B0-%D0%B4%D0%B8%D1%81%D0%BA%D1%80%D0%B5%D1%82%D0%B5%D0%BD-%D1%81%D0%B5%D0%BC", "text": "    Класически безсмислен орган. Ако бъде закрит, никой няма да забележи, че го няма. Съветът за електронни медии трябва да бъде закрит час по-скоро, а шефовете на БНР и БНТ нека се избират от министър-председателя.     В България е пълно с държавни структури, които не служат за нищо. Затова е много трудно да кажеш коя от тях е най-безсмислена.  Съветът за електронни медии със сигурност е в челната тройка на безсмислието. По закон той би трябвало да регулира радио и телевизионната дейност в страната и да избира генералните директори на БНТ и БНР.  Напълно прозрачно и безпристрастно, разбира се. И когато има проблем в някоя от двете обществени медии, СЕМ би трябвало да съдейства за неговото най-бързо разрешаване. Да видим дали това е така, като вземем за пример последните събития в националното радио. Припомням станалото. Забранен е достъпът до ефир на Силвия Великова – и като водещ, и като репортер. Без всякакви логични обяснения.       Нормално е да помислим, че СЕМ веднага ще се намеси. Най-малкото веднага да поиска обяснение от ръководството на радиото за тази очевадна проява на цензура . И намеса наистина се случва. Само че не от страна на Съвета за електронни медии, на когото това му е работата.  Намесва се самият премиер Бойко Борисов, благодарение на когото Силвия Великова отново може да говори по радиото.  С присъщия си, необременен от условности език, г-н Борисов нарича цензорите “главанаци” и ги заплашва, че ще има санкции, ако не оправят “безобразието”. В това свое изявление премиерът каза и още нещо изключително важно, на което обаче не беше обърнато достатъчно внимание. Цитирам:  “Председател съм на партия, чиято парламентарна група е гласувала за неговия избор /на генералния директор на БНР – б.а./ и ако не оправи това безобразие, ще отида в парламента и ще накарам парламентарната група да му поиска оставката”. Опаааа! В закона е записано, че шефовете на БНР и БНТ се избират от членовете на СЕМ. И пак СЕМ е органът, който може да ги уволни. За никакви парламентарни групи в закона за радио и телевизия не са говори. А Бойко Борисов ни казва нещо съвършено различно.  На практика ни осведомява, че никакъв СЕМ няма никакво значение, а тези които назначават и уволняват шефовете, са управляващите.  Разбира се, ние винаги сме били наясно с този факт. Винаги сме знаели, че човек може да застане начело на БНТ или БНР, само ако е получил одобрението на управляващите. Просто сега Бойко Борисов озвучи една отдавна известна публична тайна.  След подобно признание идва съвсем логичният въпрос – а за какво ни е СЕМ? Защо трябва да има орган, който безмозъчно да подпечатва решенията на управляващите?  Тъй или иначе те решават кои хора да ръководят обществените медии. Нека пак те да си ги назначават и да си носят отговорността за избора. Така е много по-честно. Съветът за електронни медии трябва да бъде закрит час по-скоро, а шефовете на БНР и БНТ нека се избират от министър-председателя. Някой може да каже, че това не е демократично. А нима сегашният вариант е особено демократичен?  Седят едни хора в някакъв орган, получават огромни заплати и чакат да дойде нареждането, за да го изпълнят  без никакво замисляне. В това ли се изразява демокрацията?  СЕМ е една от многото държавни хранилки, където биват назначавани хора, близки до различни властови центрове. Ето защо демокрацията ни най-малко няма да бъде накърнена, ако въпросният орган бъде премахнат.   Даже може и да спечели. Защото днешното все по-силно недоверие към демократичните институции и механизми се дължи именно на факта, че хората усещат фалша им. Уж има някакъв “независим” орган, но на всички е ясно, че важните решения се взимат от властимащите. Така че, колкото по-малко са безсмислените институции като СЕМ, толкова по-големи са шансовете за оздравяване на демокрацията.  ", "date": "2019.09.17", "title": "Един така дискретен СЕМ"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399857-%D1%85%D0%B8%D1%82%D1%80%D0%B5%D1%86%D1%8A%D1%82-%D0%BA%D0%BE%D1%81%D0%BC%D0%BE%D0%BF%D0%BE%D0%BB%D0%B8%D1%82", "text": "В България има един наследник на Стивън Хокинг, един космопилит от планетарен мащаб, едно бижу на родната политика и дипломация и това не е тайна за никого, това е Соломон. Всяка негова поява в медиите е съпроводена с невероятно иновационни, прогресивни и общочовешки решения, които ще променят живота не само на българите, но и на цялото човечество. Простички решения взети в тесен семеен кръг(под юргана), но пък с уникален ефект за всички човеци по земята. Шпионажът му е в кръвта, той разбира от него. За това във всяка своя поява в медиите обяснява кой какъв е в България, кой е шпионин и кой не, кой е вреден за страната ни и кой полезен. Такъв е нашият Соломон, всезнайко и философ от междугалактически мащаб. Между геополитическите му анализи подхвърля разни идеи за мулти-култи проекти, сексуални революции стигащи до ...................най-възрастните, новите европейци, които ще надхвърлят тясната си национална идентичност и многото бебета, които ще се родят от скитащите по европата студенти от различните краища на континента и дори извън него.     Русофилите били платени и агенти на чужди?! А Вие Атлантиците, какви сте? Вие не сте ли другата страна на една и съща монета? Ще сгрешим ли, ако кажем, че и Вие сте платени шпиони, но този път на западните служби? Кой ти дава право да слагаш етикети на хората за това , че вярват в някакви идеали и идеи? Защо първо не се вгледаш в уродливата си същност и чак тогава да принизяваш хората, като правиш бакалски сметки за това кой къде си изпраща децата да учат? Някак първенюшките ти сметки не отговарят на огромното ти самочувствие за това, че наистина ги разбираш нещата. Хей хитрецо, да не си помисли, че ще забравим зловредното ти влияние върху външната политика на България? Да не си помисли, че ще подминем истеричното ти желание за настаняване на натовска военноморска база на наша територия, в която да бъдат разположени ядрени оръжия? Нали от Атлантическия клуб сте много умни и проницателни, защо не се досетихте, че автоматично ставаме мишена на руските тактически ядрени средства в момента, в който на наша територия бъдат разположени такива? Къде ви е задълбоченият анализ и къде са изводите от такива опасни фантазии? Нали премиерът на България, когото Вие – атлантиците така ревностно подкрепяте, искаше „лодки и платноходки в Черно море, а не фрегати“. Лукавият хитрушко да не си помисли, че българското общество ще забрави кой ни вкара във втората война срещу Ирак? Ти под...ецо сигурно си мислиш, че ще забравим какви бяха твоите мотиви за вмъкването ни в тази война? „Влизаме в тази война, за да ни върнат дълга, който Ирак ни дължи и много наши фирми да участват във възстановяването на следвоенен Ирак“. Кои от тези неща се случиха хитрушко? Ще ти помогнем, нито едното, нито другото. Две грозни лъжи, които обаче имаха негативен ефект върху външната ни политика и взаимоотношенията ни с редица арабски и близкоизточни страни. Единственият ефект, който имаше участиет ни в антииракската коалиция бе приемането ни в НАТО! Приемане за което вие - атлантиците считате не за постижение на цялото българско общество и естествен път на България, а единствено и само за ваша заслуга! Въпросът за това какъв ефект имаше членството ни в НАТО върху отбранителните способности на България е много спорен. Днес, цели 15 години след приемането ни в пакта, нито притежаваме по-силна армия, нито имаме по-добри отбранителни способности, така че ефектът от това членство е твърде противоречив. Многознайкото хитрец знае точно колко разузнавачи имала Русия в България, но някой трябваше все пак да му подшушне, че България вече няма, какво да и се разузнава и шпионира!? Ние в резултат на прехода сме се превърнали в уникално слаба икономика, слаба държавица с крайно незначително влияние дори тук на Балканите, а какво остава на Континента?! Лукавият хитрец може и да не е забелязал отслабените възможности на българската армия, но нашите съюзници от НАТО ни определиха като консуматори на отбранителни способности, нещо повече, те ни определят като прифронтова държава, на чиято територия ще се разгръщат съюзнически войски в случай на война с ..............вероятния противник. Значи били сме изтървали момента да изгоним руски дипломати около случая СКРИПАЛ във Великобритания! Ами пий си новичока бе Пъсев(Соломон Паси), пий си новичока и ти и всички останали „скрипалчици“ около теб. Трябвало, според Соломон, посланика на Руската федерация да бъде обявен за „persona non grata“(нежелана личност) и да бъде изгонен от България! Абе пал...чо, нямаше ли някой там от товите слуги да ти подскаже, че Тръмп – президентът на САЩ, върви към разведряване на взаимоотношенията с Русия. Единствената държава в света, която е в състояние да изпепели САЩ за по-малко от 30 минути и това нашите американски съюзници добре го разбират! Представете си какво ще се случи с прифронтовите държави в един такъв титаничен сблъсък между двете суперсили?! Ние, като държава с традиционно добри културни, икономически(доскоро), политически(отново доскоро) и други връзки с Русия, вместо да се превърнем в мост на добросътрудничество с нея, ние вървим към безсмислена и безумна конфронтация с нея! Това ли предлага под...ата неве...тулка Соломон? Това ли е задълбоченият анализ на атлантиците в България? Конфронтация с Русия?! Само за сравнение ще дам Швеция, която преди две или три години прецени, че ще е по-разумно и интелигентно да не влиза в НАТО, защото при евентуален военен сблъсък с Руската федерация и тя ще стане обект на въздействие на руските оперативно-тактически ядрени средства и трагедията за целия Скандинавски полуостров ще бъде огромна. Разбира се, ние сме толкова късогледи и недълновидни, че не можем и няма как да се сравняваме с шведите и техните аналитици и експерти, формиращи стратегията за национална сигурност на скандинавската страна. Въобще за всички евроатлантици в България можем да кажем спокойно: Господа СКРИПАЛци, пийте си НОВИЧОКА редовно и по-рядко се появявайте в публичното пространство, защото много се излагате. Дори за малките деца в България стана ясно, че този т.нар. шпионски скандал с Русия, който бе генериран от нашето външно без никакъв смисъл, е уникално елементарен по своята същност и природа. Целта му е да измести фокуса на общественото внимание към „външния враг“ и да консолидира дясното политическо пространство в лицето на реанимирания мъртвец – СДС, съюзник на ГЕРБ в предстоящите избори. Има и друга цел, която е саботиране на съвместните икономически проекти с Русия, които между впрочем бяха единствените работещи и полезни за България. Руснаците бяха леко смутени от безсмислената нелепица на външно. „Тази изложба, която още не се е състояла, няма нищо общо с вътрешнополитическия дебат в България“. Кратко, ясно и точно. Който разбрал – разбрал, останалото е политически дебилизъм и угодническо изпълнение на чужди поръчки. Объркана външна политика, но какво да кажем, просто е добре да се обърнем към историята и ще се уверим, че в предни епохи също сме били на грешната и страна. За съжаление, управляващата политическа клика е късогледа, сервилна и угоднически услужлива. Репчим се на някого, който ни изглежда твърде далеко, но го правим подлизурковски и в услуга на чужди интереси. Да се харесаме на големите ни съюзници и да получим потупване по рамото. Такъв слугинаж, такава сервилна външна политика, в която сами да се поставяме в нелепа ситуация няма никъде по света. ЗА КОМПЛЕКСИТЕ ОТ РУСИЯ На кого е нужен комплекс от Русия? Кому е необходимо изграждането на комплекс от руснаците? Тези, които първенюшки се изживяват като политически елит в България, всъщност са една жалка политическа клика. Едни жалки първенюта на политическата случайност. Поляци, шведи, естонци и литовци, турци и всякакви други яли попарата на руснаците да имат такива комплекси от Русия, но ние и други балкански народи нямаме нужда от такъв политически и исторически комплекс от нея. Нелепата наследница на Соломон във външно да се бе запознала с една книга на Проф. Бечев „Русия се завръща на Балканите“, където се говори за прагматизъм във взаимоотношенията с Русия. Ако не я обичате, то поне заложете на прагматичните взаимоотношения с нея, защото така или иначе ще ви се наложи да се съобразявате с Русия. Това не могат да проумеят тези малки умове във външно, а и в цялото ни правителство, че и дребосъците атлантици. За да допуснем да попаднем в кръговрата на сложните взаимоотношения между Великобритания, САЩ и Русия, за да допуснем да се превърнем в инструмент на чужди, пък било то и съюзнически разузнавания за въздействие срещу Русия, означава, че сме стигнали дъното на човешката низост! За да си въобразяваме, че сме интересни за някого, че представляваме интерес за руското разузнаване, като се има предвид, че цялата ни държава представлява разграден двор е направо смехотворно! РЕШЕНИЯ: ОСТАВКА НА КАБИНЕТА Оставка на нелепото недоразумение във външно, което генерира безмисления и никому ненужен „шпионски скандал“. Но какво да очакваме от това правителство, което изобилства от нелепи назначения и нелепи скандали, които се самовъзпроизвеждат от само себе си?! Като аритметична прогресия скандалите в правителството никнат като гъби и да се чуди човек кога е най-удобният момент тези хора да се ометат от власта. За всеки случай колкото по-скоро се махнат, толкова по-добре за цялата страна. За финал можем да завършим с обръщение към всички СКРИПАЛци, Господа СКРИПАЛци, пийте си редовно НОВИЧОКа и спрете да сънувате, бълнувате и да ви се привиждат руснаци навсякъде и по всяко време! България няма нужда да си изгражда исторически комплекс от Русия. По всичко личи, че управляващата в България политическа върхушка не е на висотата на времето, в което управлява и е крайно време да се омете от властта.  ", "date": "2019.09.17", "title": "Хитрецът - космополит"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/399858-%D0%B1%D0%BB%D1%81-%D0%BD%D0%BE%D0%B2%D0%B8%D1%8F%D1%82-%D0%B7%D0%B4%D1%80%D0%B0%D0%B2%D0%B5%D0%BD-%D0%BC%D0%BE%D0%B4%D0%B5%D0%BB-%D0%B5-%D0%BD%D0%B5%D0%BF%D1%80%D0%B8%D0%B5%D0%BC%D0%BB%D0%B8%D0%B2-%D0%B8-%D0%B2%D1%80%D0%B5%D0%B4%D0%B5%D0%BD-%D0%B7%D0%B0-%D0%BE%D0%B1%D1%89%D0%B5%D1%81%D1%82%D0%B2%D0%BE%D1%82%D0%BE", "text": "Предложената на 15 юли 2019 г. от здравния министър Кирил Ананиев концепция за Нов здравен модел е абсолютно неприемлива за съсловието и вредна за обществото. Това става ясно от становище на Управителния съвет на Български лекарски съюз (БЛС),  публикувано на сайта на съсловната организация през лятото и изпратено днес до медиите. „На 15 юли 2019 г. в Зала 3 на НДК министърът на здравеопазването Кирил Ананиев представи концепция за Нов здравен модел, предвиждащ частни застрахователни фондове да се конкурират със здравната каса за основния пакет на лечение, който се покрива от задължителната здравноосигурителна вноска, която е в размер на 8%. Увеличение не се предвижда. Предвижда се обаче, всеки човек да може да избира къде да отиват тези 8 % - в Касата или в частен фонд. Ако даден пациент не е направил избор, то той или ще остава в НЗОК или ще бъде разпределен в някой от здравните фондове. Условието, за да бъде лицензиран даден фонд, е той да набере минимум 500 хил. осигурени лица. БЛС приветства опитите за реформа от страна на здравното министерство, като намира, че те са необходими и закъснели. В концепцията, представена от министъра на здравеопазването, обаче липсват реални разчети, липсват прогнози, липсва оценка на риска, липсва оценка на въздействието. БЛС е силно обезпокоен от предложената концепция за Нов здравен модел“, пише в становището. Според лекарите концепцията, представена от здравния министър, предвижда да се оперира със същите средства, с които разполага в момента системата у нас, предлагайки обаче те да се разпределят между няколко платци. БЛС очакваше концепцията на здравното ведомство да надгради съществуващия модел, създавайки условия за реална конкуренция, се казва в становището. Съсловната организация е категорична, че е недопустимо правото на пациента да избира кой да го лекува, да бъде изместено от избора кой да финансира лечението му. Неоспоримо предимство на здравната система у нас е бързият и лесен достъп на пациентите до здравни грижи – предимство, което предложената концепция отнема безалтернативно. БЛС категорично се противопоставя на опитите съсловната организация да бъде извадена от процесите на формиране и договаряне на здравни политики у нас. Според лекарите, ако предложената концепция влезе в сила, основният пакет от медицински дейности трябва да бъде придружен с рамково договаряне за основни минимални цени, които трябва да бъдат гарантирани на доставчиците на медицински услуги. Съсловната организация остро възразява и срещу идеята отделни лекари – общопрактикуващи, лекари от специализираната медицинска помощ и отделни болници, да се договарят самостоятелно с много по-мощни от тях структури, каквито са застрахователните фондове.  От БЛС са категорични, че предлаганата концепция на Нов модел на здравеопазване няма да реши основните проблеми свързани с кадровия дефицит и неравномерното разпределение на здравни услуги в страната, които категорично са приоритет на държавата. Докторите подчертават, че в предложението на МЗ отново не се обръща внимание и не се предлага решение на проблема с големия брой неосигурени пациенти.  Не на последно място, БЛС смята, че демонополизация на НЗОК чрез разпределяне на равни вноски от обществения ресурс между отделните платци за всеки записан здравноосигурен гражданин, без прилагане на механизъм за изравняване на риска, няма да създаде равнопоставеност и конкуренция, а ще доведе до нови дисбаланси в системата. БЛС предлага преди всякакви опити за промяна в модела на здравното осигуряване да се въведе Национална здравна информационна система, както и действащо електронно досие на пациента. От организацията настояват за реално остойностяване на всички медицински дейности, остойностяване на лекарския и на специалистите по здравни грижи труд и дефиниране на основен пакет от медицински дейности, който е възможно реално да бъде финансиран и обезпечен от здравна вноска в размер на 8%. БСЛ предлага още надграждане на задължителното осигуряване, гарантиращо основния пакет с дефиниране на дейности в допълнителен, които да бъдат заплащани от доброволни фондове и застрахователи. Лекарите са категорични, че е недопустимо да се говори за качество на медицинските услуги, без да се повишават цените, без да се увеличава вноската, без да се свива основният пакет, без да се заплаща цялата извършена вече дейност и всичко това да бъде за сметка на лекарите и специалистите по здравни грижи.  ", "date": "2019.09.17", "title": "БЛС: Новият здравен модел е неприемлив и вреден за обществото"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399847-%D1%81%D1%82%D1%8E%D0%B0%D1%80%D0%B4%D0%B5%D1%81%D0%B0-%D0%BF%D0%BE%D0%B2%D0%B4%D0%B8%D0%B3%D0%B0-%D0%B7%D0%B0%D0%B2%D0%B5%D1%81%D0%B0%D1%82%D0%B0", "text": "28-годишната Луси Джесика Картър станала част от екипа на авиокомпания “Virgin Atlantic”, когато била на 21 през 2011 година.   Тя напуснала работата си като стюардеса, за да създаде семейство в Лондон. Вече има две деца. Наскоро в своя YouTube канал тя отговори на въпросите на своите последователи за тайните на професията.   Естествено, мнозина са задали най-пикантния въпрос от работата ѝ – има ли наистина клуб „На една миля във въздуха“.     Така на жаргон и с известна доза гордост се наричат хората, успели да правят секс на борда на летящ самолет. Ето какво отговаря красавицата: „Получих доста въпроси за това. Дали някога съм хващала някога в „клуба“? Не, не съм. Честно. Никога. Имало е няколко случая, при които двама души излизат заедно от тоалетната, например съпруг и съпруга. Доста пъти се е случвало, но не знам какво са правили вътре, кой знае?     Може просто да са ходили до тоалетна заедно, но никога не съм си мислела „те са решили да го направят в тоалетната“. Всъщност никога не съм чувала някой да е хващал някого, така че може би това е един скандален мит. Сигурна съм, че някога някой е хващал някой друг да го прави в самолета, но в моя личен опит – не“. Потребителите питали Луси и дали тя и колегата ѝ страдали от неразположение заради часовата разлика по време на дългите полети. Тя отговаря: „Да, абсолютно, през цялото време. Мисля, че всеки от екипажа на дълъг полет ще го изпита – неизбежно е“.   Бившата стюардеса е имала само едно лошо преживяване с пасажер. Една дама побесняла, защото закуските на самолета свършили.       „Тя беше наистина смешна и ми се нахвърли, защото ми беше свършил чипса за децата ѝ. Но някои хора откачат за най-нелепите неща и това беше едно такова нещо“, споделя тя.", "date": "2019.09.17", "title": "Стюардеса повдига завесата..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399848-%D1%81%D1%82%D1%80%D0%B0%D1%88%D0%B5%D0%BD-%D0%BC%D0%BE%D1%80-%D0%B2-%D0%B8%D1%81%D0%BF%D0%B0%D0%BD%D0%B8%D1%8F", "text": "Трима души са починали и най-малко 222 са заразени при най-голямото избухване на болестта листериоза в историята на Испания, съобщи Световната здравна организация (СЗО). Разпространението на болестта, свързано с производител на пакетирано свинско месо в южната част на страната, засяга главно жени и хора над 65-годишна възраст, уточниха от СЗО. Повечето случаи са в Андалусия, където се намира свинекомплекс, свързан с избухването на болестта, собственост на компанията Magrudis, чието седалище е в Севиля. Всички продукти, произведени в свинекомплекса от 1 май насам, са изтеглени от пазара. СЗО предупреди обаче, че тъй като продуктите на Magrudis са толкова популярни, и тъй като имат тримесечен срок на годност, има вероятност за още случаи през следващите седмици. \"Освен това предвид големия брой туристи в Испания и по-специално в Андалусия през летните месеци, международни туристи може да са били изложени, докато продуктът е бил на пазара\", посочи СЗО, отбелязвайки, че инкубационният период за инфекцията с листерия може да бъде до 70 дни. Листериозата, бактериална инфекция, причинена от храна, обикновено причинява леко заболяване и обикновено може да се лекува с антибиотици. Но при тежки случаи може да бъде фатална при бременни жени, бебета, възрастни хора и други със слаба имунна система. Тримата починали са възрастни хора, а шест жени са направили спонтанни аборти, свързани с болестта.", "date": "2019.09.17", "title": "Страшен мор в Испания"}
