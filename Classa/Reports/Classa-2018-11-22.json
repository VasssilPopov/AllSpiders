{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/389718-%D1%82%D0%B5%D0%BC%D0%B5%D0%BD%D1%83%D0%B6%D0%BA%D0%B0-%D0%BF%D0%B5%D1%82%D0%BA%D0%BE%D0%B2%D0%B0-%D0%BE%D0%B1%D1%8F%D0%B2%D0%B8,-%D1%87%D0%B5-%D1%81%D0%BC%D0%B5-%D0%B3%D0%BE%D1%82%D0%BE%D0%B2%D0%B8-%D0%B7%D0%B0-%D1%82%D1%83%D1%80%D1%81%D0%BA%D0%B8-%D0%BF%D0%BE%D1%82%D0%BE%D0%BA-,-%D0%BD%D0%BE-%D1%81%D0%B5-%D0%BD%D0%B0%D0%BB%D0%B0%D0%B3%D0%B0-%D0%B4%D0%B0", "text": "Готови сме за „Турски поток\", но трябва да изчакаме официалната информация от страна на „Газпром\". Това заяви пред журналисти министърът на енергетиката Теменужка Петкова по повод публикацията в руския вестник „Коммерсанть\", в която се казва, че „Газпром\" е определил окончателно трасето на втората тръба от „Турски поток\" през България, Сърбия, Унгария и Словакия, предаде агенция „Фокус\". „Ние сме готови за реализацията на такъв един проект, разбира се, при стриктно спазване на европейското законодателство\", коментира Петкова. „Още повече, че разговори по този въпрос бяха водени на най-високо ниво при посещението на премиера Бойко Борисов и срещата му с президента Владимир Путин.      Всички вие знаете, още тогава се коментираше тази тема\", припомни енергийният министър. „Ние сме готови реализацията на такъв проект, но разбира се трябва да изчакаме официалната информация от страна на „Газпром\"\", каза още тя. Министър Петкова уточни, че за България е изключително важно да запази своето стратегическо място на газовата карта на Европа.", "date": "2018.11.22", "title": "Теменужка Петкова обяви, че сме готови за \"Турски поток\", но се налага да..."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/389719-6,5-%D0%BF%D1%8A%D1%82%D0%B8-%D0%BF%D0%BE-%D0%BC%D0%B0%D0%BB%D0%BA%D0%B8-%D0%B7%D0%B0%D0%BF%D0%BB%D0%B0%D1%82%D0%B8,-%D0%BD%D0%BE-%D1%81%D1%8A%D1%89%D0%B8%D1%82%D0%B5-%D1%86%D0%B5%D0%BD%D0%B8-%D0%BA%D0%B0%D1%82%D0%BE-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F", "text": "Движение България на гражданите разпространи съпоставка, от която е видно, че при 6,5 пъти по-ниска средна заплата (83% от работещите не получават и нея) и 8 пъти по-ниска пенсия цените са същите като в Германия. Даже открихме грешка – килограм хляб у нас отдавна не е 1,10 лв. Даже в Лидл, където се пазарува най-изгодно, е 1,19 лв.     В Германия са по-евтини маслото, олиото, ориза, а захарта е на същите цени. От личен опит бихме сложили в графа по-изгодни при швабите и млякото, защото там то е под 1 евро на повечето места. Упоменатата в списъка с продукти цена е за биопродукт, а у нас той е бая по-скъп. Българската кошница за пазаруване на основните хранителни стоки излиза общо 31, 30, а немската – 33,60 лв. Ако свалим от нея млякото с реалната му стойност там и прибавим към нашата стотинки за хляба, разликата ще остане в рамките на левче. Но какво е то на фона на 7373 лв. средна заплата в страната на Меркел и дори при 2407 лв. средна пенсия там. Ако в кошницата бъдат прибавени домашните препарати и уреди, немската кошница даже ще излезе доста по-евтина, понеже в Германия цените в DM например са значително, да не кажем почти двойно по-ниски, отколкото при нас, свидетелстват живеещи в Германия наши интернет читателки. ", "date": "2018.11.22", "title": "6,5 пъти по-малки заплати, но същите цени като в Германия"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/389720-%D1%84%D0%B5%D0%B9%D1%81%D0%B1%D1%83%D0%BA-%D0%B8%D0%B7%D1%80%D0%B8%D0%B3%D0%BD%D0%B0-%D1%81%D1%80%D0%B5%D1%89%D1%83-%D1%81%D0%BB%D0%B0%D0%B2%D0%B8-%D1%82%D1%80%D0%B8%D1%84%D0%BE%D0%BD%D0%BE%D0%B2", "text": "Отзиви в социалната мрежа Фейсбук след участието на Бойко Борисов в “Шоуто на Слави”     Не знам дали Бойко-3 си е спасил кариерата с това автоинтервю в Шоуто на Слави, но политическият дебют на Слави приключи, преди да е започнал. И той замина по пътя, по който се оттеглиха почитатели на Пинокио като Волен, Яни Янев, Бареков, Реформаторите, Патриотите. Само препарираната глава на БСП липсва в галерията на приласканите.   Чавдар Найденов   Славчо Борисов и Бойко Трифонов пак ни овъртолиха в будоарна чалга. Спокойно могат да се разменят – разлика няма да се усети, никаква.   Илко Семерджиев   Най-тъжното шоу, което съм виждал. Не ставате вече, преяли сте, уморени сте, събирайте багажа и хващайте влака, докато можете. Ще спра телевизора преди тия двамата да се награбят на диванчето. Сигурен съм, че при fact check, ще се окаже, че Борисов е криволичил около истината поне 20 пъти за тези 50 минути. Не го виня. Проблемът е, че нямаше водещ, който да е така добре подготвен за подобен разговор, че да хваща фактите. В този смисъл – какво да очаквам от Слави при разговора с Цацаров? Нищичко. Не знам какво си е мислил като обяви тези интервюта. След разговора с Бойко обаче май е по-далеч от всяка идея за самостоятелно участие в изборите.   Петьо Цеков   Горкият Слави. Тъжен е, както се видя тая вечер. Унил. В интервюто с премиера той беше излишен – вероятно и сам го разбира. И фланелката на майките вече не му отива. Би трябвало да си поръча своя, с надпис: “Системата ме уби.”   Анна Заркова   Резилът е за Слави и всичките му фенове, надявам се, че го разбирате. Г-н Борисов е в традиционното му състояние.   Валери Тарандов   Добре де, разбрахме, че сте се сдобрили, но можехте да се поцелувате след предаването…   Бояна Бозаджиева   Black Friday в Шоуто на Слави продължава с още 3 интервюта на промоция. Друг път дали сте виждали такова ритуално самоубийство на ТВ водещ в ефир?   Соня Колтуклиева   На такова на…веждане, да речем, се слагат две червени точки и се излъчва след полунощ.   Калин Манолов   Славчооо, не се води така критично предаване. Когато те лъжат в очите заедно с останалите зрители, не се държиш като независим арбитър, който чете само въпросите на неграмотната публика. Опровергаваш лъжите. Казва ти синковецът, че ЕРП-та са продадени при друга власт, намеквайки за БСП, а ти не си подготвен да го праснеш по тиквата, че бяха продадени при НДСВ. Където главен секретар на МВР беше Кой?! И така по всеки въпрос. Затова иска пак да го поканиш. Защото за нищо не ставаш като водещ.   Богомил Бонев   Липсата на балета прецака реномето и на водещия, и на водения. Ако искате да си закриете бизнеса бързо, болезнено и трагично, поканете Бойко на интервю.   Любо Кольовски   Куко прави интервю с Пипе. И двамата неграмотни. А двамата са номер едно – единият в държавата, другият в телевизиите. Боже, пази България!   Зоя Деянова   Много безСЛАВно, ама много.   Веселина Седларска   Тази вечер бях убеден, че предпочитам чалга пред некрофилна порнография. Извинявам се много, но дали няма да бъдете така добри да се върнете към сподялба на впечатления за полюцията Биг брадър, че истеричната драма по повод срещата на двамата най-големи чалгари на територията е болезнена до степен жестокост.   Елеонора Калчева   В момента на гости е Бойко Борисов. Всичко изглежда нагласено. На всички въпроси на Слави, Борисов е готов с отговора. Мислех си, че Слави е пич, но си промених мнението. СЪЖАЛЯВАМ.   Владимир Павлов   И аз му симпатизирах на Слави……..до вчера, до предаването за президента. С днешното предаване с ББ се сгромоляса.   Даниел Узунов   Слави слушам те бойка и се ядосвам , че съм те бранила за референдума.. СЛАВИ ТИ СИ ЕДИН ГОЛЯМ Г**… ПО-ЗЛЕ СИ И ОТ КИКИМЯН.   Ана Мария   Колко си на***ен и жалък, Славчооо  … Маските паднаха. Честито на нормалните хора и съболезнования на тъпунгерите, дето припознаваха Славчо като алтернатива и некъв бъдещ лидер… Освен че цялото интервю беше мноого слабо , ами на всичкото отгоре премиера си извади пищова от вътрешния джоб  , с готовите отговори на въпросите от “ народа „. Слави, не ставаш приятелю патриотски, от ГОДИНИ насам се репчиш на премиера в ефир ти и редколегията ти, ама като ти гостува Борисов гък не смееш да му кажеш. Много, много се изложи пред над 3 милиона хора, които ти подкрепиха референдума, дано се вразумят, че не ставаш. Не те ли е срам, бе? Борисов извади листчето и ти разката фамилията, защото уж неволно показа на всички, че очевидно предварително си му казал какви ще са въпросите. И така го направи, че да разберем това… Тая вечер ти приключи като всичко, да си знаеш. След спектакъла,  наречен “Интервю с премиер”, и двамата заслужиха и занапред да седят от двете страни на Луцифер…. Бедна ми, бедна , Българио…   Крум Фильовски                 Христо Комарницки                                 Да беше питал. Щом сме стабилни благодарение на него що тогава населението намалява. Да беше питал, щом като се има за толкова добър лидер излизат хора да протестират срещу него и му викат мафия, че има корупция, липсата на съд, мизерията, ниския стандарт на живот, тока. Що всяка вечер дават за отлагани дела и оправдаване на убийци на пътя и убийци изобщо и какви ли не скандали. Малко години за убийство. Що казват, че оставката на Валери ще счупи коалицията после казват, че я заздравява. Какъв е този абсурд ако си примерен шофьор на пътя да си купиш кола на шофьор с нарушения и да плащаш четворно. Що само казва, че такива данъци има в европа и за това трябва да ги има й тук, но не й, че трябва да има техните заплати. Що пенсията по закон е под тяхната определена граница на бедност. Щом закона им е виновен за увеличаване на заплатите 4 пъти годишно и казват щото законът е такъв що не го променят. Що подалите оставки министри и вицепремиери да стават депутати. Парламентът поправително ли е. Щом бсп са се провалили с ктб що тогава герб не са оправили тяхната каша. Какви са тия срещи с работодатели и да се вземат мерки срещу такива изказвания на Домусчиев. Да му беше казал, че Орешарски беше преди 5 години и да спре да се оправдава с него, защото е имал 5 години да оправи всичко тяхно. Да му беше казал, че няма право да каже каквото й да било против референдума и всичко, което каже, е невалидно, защото е волята на суверена и той трябва да се съобрази. Все пак данъкоплатците са го изпратили и наели там. Те са му работодатели. Те му плащат охраната, обяда, заплатата и всичките привилегии. Слаб беше тази вечер. От 5000 въпроса сигурно си пропуснал доста гадни и съществени въпроси. Ужас беше.   Дълбоката Страна       Оня Симеонов като те наричаше „Жалък чалгар“ и всички подскачахте като ужилени. Днес доказа, че за нищо друго не ставаш.   Стоян Бончев         Слави нищо не става от теб , нито един важен въпрос не зададе ,подлога на мутрата, прав беше Радев да не участва в тоя цирк.     Борислав Цветанов:           Г-н Трифонов, Слави след срещата ви с Бойко Борисов разбрах защо президента отказа да дойде при вас.     Тодор Недялков         При акта ви с боко ползвахте ли дурекс или си имате доверие?   Христо Каналиев         Не мога да повярвам на какво интервю-подлога станах свидетел. Въпреки всички тези години който съм гледал шоуто и съм вярвал и подкрепял идеите които предлагат сценаристите и Слави, и след това интервю мога да кажа само: “ Боже пази България”      Тодор Топалов        Слави, ти си срам за България! Не беше подготвен по нито един въпрос, и с лекота те финтира Борисов. Ако беше подготвен, щеше да знаеш, че който и да си внася горивото от Гърция или Сърбия, трябва да го вкара в данъчен склад в България, пък те всички данъчни складове са на Валентин Златев. Каквато цена определи той, за да влезе горивото в склада – такава ще е. Ако беше много подготвен по въпросите, които задаваш, щеше да знаеш, че външния дълг на България 2008 година е 13%, а 2018 година – 26%. Да, 26% е към днешна дата. Борисов те излъга, като каза, че е 20%. Като говориш за свобода на словото защо не спомена Елена Йончева например и репресиите срещу нея? Защо не спомена Милен Цветков или Ани Цолова? Защо нито веднъж не спомена думите „корупция“, „протести“ и „бедност“, все едно по нашите географски ширини тия понятия не съществуват. Накрая Борисов се почувства толкова уютно в червеното ти кресло, че предложи пак да го поканиш да си побъбрите. Имаше шанс – проигра го. Подигра се с хората, които от седмици са навън в студа и протестират срещу същата тази мизерия и корупция, за които ти само си чувал. Срам и позор за България е това интервю!   Евгения Стефанова       Славчооо ти си пълен палячо….снощи при отсъствието на Президентът изкара лешоядчетата сценаристчета и го разпънахте на кръст, главно от яд , че ви тегли майната и не дойде……а днес направи м***т на Бокича….къде бяха днес отворковците от снощи ( как се смях снощи като се изказаха , че какъв бил генерал Радев да коментира кой самолет бил подходящ….да бе , верно бил началник на ВВС и един от топ летците ни ама все пак хахахаха)…..наведе се Славчооооо     Николай Демерджиев        Днес Слави Трифонов ритуално се самоуби пред цяла България   Дарина Гочева       Трябва да му се признае, че ББ има природна даденост да унищожава враговете си. Не е от акъл, просто го може. Така направи с „обединените идиоти“, които само в сънищата могат да се надяват на успех в следващите избори. Така направи и тази вечер в шоуто на Слави, да не би да тръгне да прави партия и да излезе срещу него. Тази вечер унищожи всички мераци на Слави за политика, ако ги е имал, де  След тази реклама тази вечер на ББ, няма да се учудя и за 4-ти мандат. Жалко…..   Даниела Велинова       Всъщност Боко тиквата направи добро на много Българи като спука балона Трифонов. Иначе щеше да има наивници които щяха да гласуват за него. Той не знае брутния вътрешен продукт как се изчислява и пита като първолак 21 %колко пари са. Боко 5 пъти му каза 21 %,а той пита колко пари е това. Пълен палячо чалгар.     Драго Димитров:       Славчо, изпей ни пак „Нема такава държава“! Изпей ни я бе Славчо…..     Албена Шавел        Трябва да сме благодарни на Трифонов за „интервюто“ за това, че в свое лице – на време ни спести един нов Бареков в политиката.     Васил Георгиев            От изпълнител на „Нема такава държава“ стана герой в нея. Ако те болеше за тая държава щеше да водиш друг разговор с тоз кратун, ама ти си знаеш…….. интереса ….     Светослав Петров        Слави, раболепното ти интервю снощи те превърна в политически труп…Дано финансово си заслужаваше… Мълча като болшевик на разпит за опустошителната демографска катастрофа, за разпродажбата на земята и оформянето на латифундии, за ограбването ни чрез златните концесии, за милионите откраднати чрез ДДС, за емигрантите, за ИК, за перманентната липса на печалба на Лукойл, за централата на Доган, за Пеевски, за русенската журналистка и причината да я убият, за златната дупка на Гергов, за законопроекта за опрощаване на милионите на Домусчиев… Нещастник, Бойко те разпра… Ако не се хванеш в ръце довечера Цацаров ще продължи купона – ще има перверзна некрофилна гавра с труп – проектът ти да влезеш в политиката…      Росен Русанов           Ванката по-добре да бе водил интервюто!       Светлин Арангелов              Трифонов снощи намери отговор на въпроса защо България е на 111 място по свобода на словото… Заради такива като него…     Марин Павлов       Слави, Слави! Висок човек, а толкова ниско наведен!     Маргарита Босева      ", "date": "2018.11.22", "title": "Фейсбук изригна срещу Слави Трифонов"}
{"url": "http://www.classa.bg/%D1%81%D0%B2%D1%8F%D1%82/item/389710-%D1%87%D0%B5%D1%80%D0%BD%D0%B0%D1%82%D0%B0-%D1%82%D0%BE%D0%BF%D0%BA%D0%B0-%D0%BB%D0%B5%D1%81%D0%BD%D0%BE-%D0%B4%D0%BE%D1%81%D1%82%D1%8A%D0%BF%D0%BD%D0%BE-%D0%B8%D0%B7%D0%BE%D0%B1%D1%80%D0%B5%D1%82%D0%B5%D0%BD%D0%B8%D0%B5-%D0%B1%D0%B8-%D0%BF%D1%80%D0%B5%D0%B4%D0%B8%D0%B7%D0%B2%D0%B8%D0%BA%D0%B0%D0%BB%D0%BE-%D1%81%D0%B0%D0%BC%D0%BE%D1%83%D0%BD%D0%B8%D1%89%D0%BE%D0%B6%D0%B5%D0%BD%D0%B8%D0%B5-%D0%BD%D0%B0-%D1%87%D0%BE%D0%B2%D0%B5%D1%87%D0%B5%D1%81%D1%82%D0%B2%D0%BE%D1%82%D0%BE", "text": "Технологиите може да намерят решения за някои от най-неотложните проблеми, на света, но ако не сме внимателни, могат също да доведат до унищожението на човечеството, предупреждава ново проучване от Ник Бостром, философ в Института по бъдещето на човечеството, в Университета Оксфорд (Великобритания).   В статията, озаглавена „Хипотезата за уязвимия свят\", той изследва възможността за появата на технология, която превръща нашето съществуване в \"уязвим свят, който почти със сигурност ще бъде опустошен по подразбиране\". Тази технология би била лесно достъпна и не би била ограничена от фактори като недостиг на разходи или на материалите, необходими за нейното производство.   Бостром казва, че досега човечеството е изтегляло от хипотетичната \"Урна на възможните изобретения\" само бели топки (технологии от полза за обществото) и сиви топки (като ядрените оръжия).   \"Това, което досега не сме извадили, е черната топка, технология, която неизменно или по подразбиране унищожава цивилизацията, която я изобрети\", твърди Бостром. \"Причината все още да нямаме тази технология, съвсем не е, защото сме били особено внимателни или мъдри в нашата технологична политика, а просто досега имахме късмет,\" казва той.   Според Бостром, най-очевидният вид черна топка \"е технология, която ще направи много лесно да се разгърне огромна по мощ разрушителна сила\". Това може да включва например напредък в \"биохакването\", който би позволил на човек с основни познания по биология да причини масова болест и да сложи край на живота на хиляди хора.   Въпреки че е възможно да не сме все още в \"уязвимото\" състояние, изследването подчертава колко трудно би било да го управляваме, ако се сблъскаме с технологията на \"черната топка\". За да се предотврати дестабилизирането на цивилизацията или за да се стабилизира тя отново, светът ще трябва да предприеме строги мерки. Това може да доведе до създаването на \"изключително ефективен превантивен надзор\" или \"ефективно глобално управление\", казва авторът.", "date": "2018.11.22", "title": "Черната топка: Лесно достъпно изобретение би предизвикало самоунищожение на човечеството"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/389712-%D0%B1%D0%B0%D1%80%D0%BE%D0%BD%D0%B5%D1%81%D0%B0-%D0%BC%D1%8E%D0%BD%D1%85%D0%B0%D1%83%D0%B7%D0%B5%D0%BD-%D0%B2%D0%BB%D0%B8%D0%B7%D0%B0-%D0%B2-%D0%BA%D0%B0%D0%B1%D0%B8%D0%BD%D0%B5%D1%82%D0%B0-%D0%BD%D0%B0-%D0%B1%D0%B0%D1%86%D0%B5", "text": "Всички образовани психолози знаят принципа „Вътрешното е външно”, т.е. знаят, че нищо от психичните характеристики на една персона не може да се скрие. Ако човекът е прост, личи, че е прост, ако е умен – също, Чезаре Ломброзо разпознава престъпника и т.н. \r\n   \r\n   Пише го и в Светата Библия: „Няма нищо тайно, което да не стане явно.” (Лука 8:17). \r\n Значи, че и ако лъжеш и си лъжец, това се вижда, не можеш да го скриеш, никак. \r\n Има прости методи за разпознаване на лъжата и лъжеца, известни на приложните психолози, като например, засичане броя на миганията на говорещ човек за една минута, установяване на скоростта им. \r\n Ако те са до най-много 30 мигания за една минута, можем да сме сигурни, че говорещият казва истината. \r\n Ако са повече, между 30 и 50, той със сигурност лъже. \r\n В диапазона 50-70 човекът лъже нахално. \r\n От 70 до 90 мигания вече имаме съчетаване на безобразно лъгане с притеснения, че лъжата е ясна за лъгания (лъганите), че той вижда как го лъжат. \r\n Над 90 мигания в минута ни дават вече медицинска информация за патологични изменения на лъжещия, той е патологичен лъжец, митоман, лъже много и постоянно, лъже за всичко. \r\n Манията за лъгане на околните се нарича митомания. Терминът е създаден от психиатъра Фердинанд Дюпре от мит – легенда, неистина, и мания – лудост. \r\n Състоянието е известно още като „Синдром на барон Мюнхаузен”. \r\n Той е твърде много разпространен, уви, сред политическите среди у нас. \r\n На пресконференцията на вицепремиер засякох с хронометър скоростта на миганията. (Аз не за пръв път измервам с хронометър пред телевизора скоростта на мигане за установяване дали говорещият лъже. Имам публикации по темата за Лютви Местан, Ивайло Калфин, Георги Първанов, Цветан Цветанов и др.) Установих някъде даже постижения от световна величина в областта на безобразното и нахално лъгане на голям кръг от хора. \r\n Вицепремиер Марияна Николова по време на брифинга си днес пред медиите мигаше със скорост 114 пъти в минута (Местан при аферата с турското посолство мигаше пред медиите със скорост 110 пъти) измерено с хронометър; всеки може да провери от клипа с видеото на брифинга в Мрежата: \r\n Това е психопатологичен медицински уникат, може би рекордна честота на миганията, поне за мята практика, която показва по категоричен начин митомания и акутна склонност към лъжи и измами на подсъзнателно равнище. \r\n В същото време виждаме добре и наличие на обсесивно-компулсивни симптоми, невротичност и екзотична мисловна продуция, гарнирана с неграмотно словесно изразяване (застанемЕ, говоримЕ…) странна жестикулация и екзотичен миманс. \r\n Склонен съм да мисля, че в подобни случаи са нужни спешни мерки и специални медицински грижи за нашия съотечественик/ка. \r\n Според мен е твърде опасно митомани и хора с психични проблеми да заемат високи постове в управлението на държавата, с оглед ефективността на управлението, репутацията на кабинета у нас и в чужбина и националната сигурност. \r\n Очевидно е също така, че не можем да имаме почти никакви очаквания за справяне с конкретните вицепремиерски задачи: демографска катастрофа, икономическа политика, социална сфера, здравеопазване и др. \r\n Не ни трябват още мюнхаузени и мюнхаузенки в Правителството, имаме достатъчно! \r\n         \r\n   \r\n   \r\n", "date": "2018.11.22", "title": "Баронеса Мюнхаузен влиза в кабинета на Баце"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/389713-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0-%D0%BD%D0%B5-%D0%B5-%D0%BC%D1%8F%D1%81%D1%82%D0%BE-%D0%B7%D0%B0-%D1%85%D1%80%D0%B0%D0%BD%D0%B8%D0%BB%D0%BA%D0%B0-%D0%BD%D0%B0-%D1%80%D0%BE%D0%B4%D0%BD%D0%B8%D0%BD%D0%B8,-%D1%81%D1%8A%D0%BF%D1%80%D1%83%D0%B3%D0%B8-%D0%B8-%D0%BB%D1%8E%D0%B1%D0%BE%D0%B2%D0%BD%D0%B8%D1%86%D0%B8", "text": "Човекът „имал няколко контакти с нея“, така че да сме й дадели шанс! Дори само това убийствено становище ме кара да замълча за известно време. Не уточнява какви са точно контактите, но както и да е, Валерко явно е имал повече контакти, след като я препоръчва.     Няма лошо, жената може и да е читава. Но предлагането на човек за вицепремиер, който досега е изпълнявал ролята общо взето на секретарка и е известен с близките си контакти с Валерко, е крайно неподходящо.     Защо ли си мисля, че политиката и управлението на държавата НЕ СА мястото, където може да избираш „проба-грешка“, че грешките нещо много се натрупаха количествено и преминаха в качествено некадърно управление. Когато се избира човек за такъв отговорен пост, трябва да се гледат други качества, а не колко близък е с определен политик. Държавата не е място за хранилка за роднини, съпруги, любовници и съселяни! Един „демократ“ навремето беше казал, че в България всички сме шуро-баджанаци. Явно в неговото село е така. Още по-жалкото е, че този селски манталитет да назначаваш на важни постове само тези, които са ти най-близки, се наложи в държавното управление. Не се гледат качества, ум, професионализъм, а дали е „наш човек“. Жалка история! И докато българинът не разбере, че навсякъде е най-важно да се избират кадърни, а не наши хора, ще продължаваме да затъваме! А пък за новата политическа звезда, явно ще се наложи обществото също да има контакти с нея….дано и при нея зрелищата да не повече от КПД!    ", "date": "2018.11.22", "title": "Държавата не е място за хранилка на роднини, съпруги и любовници"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/389714-%D1%83%D0%BF%D0%BE%D1%82%D1%80%D0%B5%D0%B1%D0%B0-%D0%BD%D0%B0-%D1%84%D0%BB%D0%B0%D0%B3%D0%B0-%D0%B7%D0%B0-%D0%B3%D0%BE%D1%80%D0%B4%D0%BE%D1%81%D1%82-%D0%B8-%D0%BF%D1%80%D0%BE%D1%82%D0%B8%D0%B2-%D0%B2%D0%BB%D0%B0%D0%B3%D0%B0", "text": "Този текст се състои от три части. Първата е бяла. Като чистата и свята сантиментална абстракция, наречена родолюбие. Всеки сам си го измерва родолюбието в каквото намери за добре. И да не ви харесва - така е. Ако някой тръгне да ви тества в това отношение, да знаете, че сам той се е провалил.  Дали ще настояваш Кубрат да размаже от бой брадат английски ром под съпровод на гайди, за да ни прослави; ще научиш децата си да уважават историята и да не замърсяват природата или ще тропнеш хорце на летище Фиумичино, защото полетът ти закъснява - твоя воля.     Тези неща дори не се изключват взаимно. Различни хора сме в емоционално отношение; няма обща формула, по която да се изразява съпричастност към корените. Жалко само, че у нас думата „патриот\" се превърна в пейоратив, не без помощта на онези китни наши сънародници в управляващата коалиция, които властта обедини. Родолюбието е табула раза, върху която всеки сам създава съдържание. Ако си остане в бяло даже най-добре, ама де тоя късмет... Сега преминаваме към зелената част.  Зелена, като буйната растителност от национални символи. Те са друга работа, имат физически израз и поради това се подчиняват на известни правила. Зелена светлина явно има всяко министерство да интерпретира държавния герб върху фасадата си както реши. Жълти или червени са езиците на лъвовете и как точно са спазени задължителните пропорции изглежда незначителна подробност. Важното е, че не можеш да ги замениш с каракачанки, независимо какво ти е личното усещане. Зеленото е в нюанси, както забелязвате. Даже тук не е спазен стриктно номер   по скалата на  -текстил. Не върви да си добавяш цветове - нито от дъгата, нито от знамето на Руската федерация. За разлика от абстрактната чувствителност, националната символика е конституционно определена. Част от балканската ни душевност очевидно е фриволността в интерпретацията на зелените нюансите. Ето ни и в червената част.  Червена като предупредителна лампичка за гориво. Когато Камелия си уши рокля от флага ни, доста хора с право се наежиха. Мерсим, викаме, на тоя провокативен патриотизъм, който обвива чалга силикон в третомартенски послания. В това отношение обществото ни традиционно проявява здрав разум и в повечето случаи реакциите са адекватни. Дори съдебната ни система е поразително работеща. Едни севлиевски цигани неотдавна отнесоха солидно наказание, че се натряскаха и скъсаха знамето. Но в същото време на всяко ключово откриване големци режат парченца от трикольора за символично начало. Но как, за Бога, да прецениш кога става въпрос за поругаване и кога - за себеизразяване или интерпретация, да не кажем чест и гордост?! Като се боядисат трафопостовете в бяло, зелено и червено, иди кажи, че е гавра. Ама песента на Мишо Шамара със същото име разбуни духовете в едно позабравено време, чак прокуратурата тръгна да се самосезира. И на Камелия рокличката й е голяма тъпня, но ако си купиш от някой чичка полиестерен флаг мейд ин чайна и си го вържеш като наметалце, съвсем друга работа излиза. Най-висша форма на справедлив млад родолюбец си, дори да си сложил от недоглеждане знамето наобратно. Нямаше да ви занимавам с тая тема, ако покрай настоящите протести все повече не се набиваха на очи измъчени прогресивни нашенци, увили се като сарми с трикольори. Приятели, цените на горивата може и да паднат, ама националната символика вече е обезценена до крайност. Не всичко, опаковано в трибагреник, автоматично се превръща в чиста проба родна справедливост. И не всеки надпис върху трикольора има магически сила. Че големи глупости взехме да пишем върху този наш измъчен флаг. Не знам как по-деликатно да ви го кажа. Въпрос отвъд времето и политическата система, която искаш да срутиш, е да не използваш знамето за наметалце, още по-малко за дъждобран. Понеже свикнеш ли с това, приемеш ли го за естествено, и тоя, който сваляш, и ония, които въздигаш, и те ще го имат единствено за парче трикотаж. И ще го разкрояват както им падне и за каквото им падне. Все с най-добри намерения, естествено.", "date": "2018.11.22", "title": "Употреба на флага - за гордост и против влага"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/389715-%D0%BF%D0%BE%D1%80%D0%B5%D0%B4%D0%BD%D0%B0%D1%82%D0%B0-%D1%81%D0%BC%D1%8F%D0%BD%D0%B0-%D0%BD%D0%B0-%D0%BE%D1%82%D0%B4%D0%B0%D0%B2%D0%BD%D0%B0-%D1%81%D0%BC%D0%B5%D0%BD%D0%B5%D0%BD%D0%B0%D1%82%D0%B0-%D1%81%D0%B8%D1%81%D1%82%D0%B5%D0%BC%D0%B0", "text": " се засменя системата, та тридесет години. Но топлото слънце на всеобщото щастие така и не пекна. Нито времето се оправи, та да стане само за живот. И лозунгът за смяна на системата отново излезе на улицата. Вглеждам се в лицата на протестиращите и почти не виждам познато.      Отдавна не съм в политиката, но едва ли това е обяснението. Просто на площадите и по кръстовищата днес са други хора. Не са нито самоназовалите се за умни и красиви, нито самозапалващите се. Някои твърдят, че докато не дойде друго поколение, нещата у нас трудно ще се променят принципно. Но то дойде. И в момента се бунтува. Основната част от недоволните са 20-40-годишни. Родени са около или след промените, та не само няма как да си спомнят каквото и да било за предишното време, но и ако имат все пак някаква представа, тя е негативна, защото е формирана в условията на безмилостното отрицание на всичко някогашно. И въпреки това настояват за смяна на системата. Родителите им се бяха запленили по същия лозунг. Синята сполука им обещаваше трудът на единия от съпрузите да позволява дом, вила и кола за всяко семейство. Приватизацията да направи всекиго собственик. Селяните да си върнат земята и с печалбата от обработването й да си купуват цели влакови композиции с трабанти. Да се запази безплатното образование и здравеопазване. Да се прекратят беззаконията. По-голямата част от приходите да отива за духовни потребности, а по-малката - за материални. Всъщност надеждите бяха за повече социализъм, но тъй като тогава бяха успели да го направят мръсна дума, това не се казваше на глас. Системата вече отдавна е сменена. Повторният български капитализъм е налице - първобитен, ненаситен и зъл. Донесе ни най-голямото разслоение в ЕС, най-тежката бедност, най-високата смъртност. И е нормално младите да не желаят повече да живеят така. Една част напуснаха страната, други останаха, но искат смяна на системата. Ако се разтълкуват посланията им, ще се види, че съдържат поне мъничко социализъм. Но и те като родителите си не използват тази дума. Нисък е хоризонтът на целите им - да се промени формата на държавно управление, да се намали броят на депутатите, че и начинът, по който се избират, но, сакън, капитализмът да не се пипа. А капиталът това и чака. Все едно му е какво ще е управлението, важно е да не му пречи да извлича максимални печалби. Ако се гарантира запазването им, може да приеме и дори да насърчи отделни промени, колкото да не се промени същественото. Властта също това чака и не се старае дори минимално да хигиенизира управлението. Българското гражданство се продава, в банковите касети на отговорни длъжностни лица се спотайват стотици хиляди недекларирани левове. А на премиера дори в най-напрегнатия момент \"Шоуто на Слави\" му е по-важно от парламента. Може би, защото на диванчето намира събеседници на нивото си. Или с отсъствието си иска да се разграничи от интимния тип кадруванe. А може би просто не е имал време да отиде до най-близкото кръгово и да намери подходяща според представите си кандидатура. Преди три десетилетия надеждите на бащите бяха за повече социализъм, макар и формулирани като смяна на системата. Децата им също настояват за смяна, като част и от техните искания вече са били реалност, но при социализма. И тогава, и сега обаче получават не онова, което искат. И не само защото не го назовават с точното име. А тъй като поддържаният от тях вариант за смяна на системата всъщност не я сменя.  ", "date": "2018.11.22", "title": "Поредната смяна на отдавна сменената система"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/389716-%D0%B6%D0%B5%D1%81%D1%82%D0%BE%D0%BA-%D1%83%D0%B4%D0%B0%D1%80-%D0%B7%D0%B0-%D1%88%D0%BE%D1%84%D1%8C%D0%BE%D1%80%D0%B8%D1%82%D0%B5,-%D0%B0%D0%BA%D0%BE-%D0%BF%D1%80%D0%B5%D0%B2%D0%B8%D1%88%D0%B0%D1%82-%D1%81%D0%BA%D0%BE%D1%80%D0%BE%D1%81%D1%82%D1%82%D0%B0-%D1%81-10-%D0%BA%D0%BC-%D1%87", "text": "Добрата новина около новото ценообразуване на Гражданска отговорност (бонус-малус) е, че 80% от шофьорите няма да се бръкнат с повече от досегашната цена. Много голяма част от тях дори занапред ще плащат по-малко, оптимистично сочат изчисленията на Комисията за финансов надзор. Един от всеки сто собственици на МПС обаче ще плати максимална цена за полицата, или с други думи - оскъпяването за него ще е 400%. Попадането в този клас се случва след виновно причиняване на смърт на пътя. Това е базата, от която тръгва общественото обсъждане на проекта бонус-малус. Проектонаредбата ще е отворена за анализи и консултации с ресорните министерства и браншовите организации до началото на декември месец, пише \"Марица\".    Равен старт     Идеята е първата година всички шофьори да имат равен старт и да започват от базова цена. Тази цена засега е едно голямо неизвестно. Ориентировъчно тя ще е между 230-300 лева, колкото е средната цена на Гражданската в момента, предполагат застрахователи от Пловдив. Ключово ще бъде поведението на водача и колата на пътя през следващата календарна година. Тогава всяко нарушение ще води със себе си наказателни точки, които ще оскъпяват полицата. Стига, разбира се, КАТ да е засякъл надлежно прегрешението.      Така например превишаване на допустимата скорост в населено място само с 10 км/ч ще носи 3 черни точки. 4 наказателни точки се дават при неправилно изпреварване. Шофиране в нетрезво състояние (под 1.2 промила) носи 7 наказателни точки. Също толкова получава водач, който е предприел опасни маневри или има „хулиганско поведение на пътя\".В дебютната за бонус-малус година всички започваме от базов клас. Което значи, че и джигитите, и шофьорите със златен талон ще платят една и съща сума. При подновяване на полицата нарушенията се сумират и водят шофьора в по-висока ценова категория. Ако е изряден, то втората година ще получи бонус от едва 10%. При безрисково шофиране и липса на щети третата година отстъпката ще е пак 10 на сто, а оттам нататък цената ще пада едва с по един процент годишно. Докато стигне до 75% от базовата цена. Това е най-голямото намаление, и то при осем години изрядно шофиране. Наказанията за нарушители са с далеч по-голяма стъпка. При преминаване в по-горен рисков клас Гражданската се оскъпява съответно с 10, 20, 30, 60, 90 на сто, в зависимост от нарушенията и черните точки, които се трупат.    Застрахователите виждат     В момента всеки редови собственик на автомобил може да направи справка на сайта на Гаранционния фонд колко инциденти има. Нужни са само регистрационният номер и номерът на рамата на МПС-то. Такива засечки правят и застрахователите. Неотдавна обаче всяка компания поддържаше свой черен списък с шофьори с нарушения и съответно оскъпяваше полицата им. Джигитите обаче имаха полезен ход - просто отиваха в друга компания. Имахме стар клиент, на когото при подновяване на полицата на лек автомобил излезе цена от 2300 лева, разказват стара история пловдивски брокери. Оказа се, че през годината той е причинил щета за тази сума и така застрахователната компания го санкционира. Сега вече всичко е на показ.    На кого е полицата     Гражданската ще се пише на колата, посочиха от Надзора. Правният режим в България позволява дадено МПС да бъде прехвърляно на друг само чрез нотариално заверен договор, като това не се отразява в регистрите на КАТ, обясняват от Комисията за финансов надзор. На практика автомобилът може да бъде шофиран от всеки само с писмено пълномощно или с устно разрешение. Така се създава реална възможност много на брой шофьори да предизвикат ПТП с една кола, обосновават се експертите на КФН. Според тях това е по-добрият вариант, защото у нас много често в едно семейство двама или трима членове управляват едно возило. Ако Гражданската отговорност е персонална, то би следвало да се платят повече от една застраховка за този автомобил, обосновават се от КФН. Има страни в ЕС, където в талона на автомобила изрично се вписват всички водачи, които имат право да го управляват. Това би позволило да се отчитат характеристиките на действителните водачи, но у нас не е така и затова този модел не работи, категорични са от Надзора. Сделките с коли - голям пазарлък     Според бонус-малус системата всеки автомобил ще е с нещо като досие. И ако с него са правени нарушения, ПТП-та и са причинени щети, то той става абсолютно непродаваем, тъй като купувачът ще е наясно, че ще има „бонус\" от скъпа застраховка. Това е една от основните тези на противниците на новата методика. Всеки бързо и лесно ще може да прави справка в Гаранционния фонд и на тази база да иска отбив от продажната цена, контрират от Комисията за финансов надзор.    Реверанс за бизнеса     В проектонаредбата изрично е посочено, че при тежкотоварните МПС-та с ремаркета максималното завишаване ще е 200%, защото полицата за тях така или иначе е доста скъпа. Обещанието дава глътка въздух за транспортния бранш, който така или иначе има доста други проблеми.", "date": "2018.11.22", "title": "Жесток удар за шофьорите, ако превишат скоростта с 10 км/ч!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/389717-%D0%B1%D0%B8%D0%B1%D0%BB%D0%B5%D0%B9%D1%81%D0%BA%D0%BE-%D0%BF%D1%80%D0%BE%D1%80%D0%BE%D1%87%D0%B5%D1%81%D1%82%D0%B2%D0%BE-%D0%B5-%D0%BD%D0%B0-%D0%BF%D1%8A%D1%82-%D0%B4%D0%B0-%D1%81%D0%B5-%D0%B8%D0%B7%D0%BF%D1%8A%D0%BB%D0%BD%D0%B8,-%D1%81-%D0%BD%D0%B5%D0%B3%D0%BE-%D1%89%D0%B5-%D0%B7%D0%B0%D0%BF%D0%BE%D1%87%D0%BD%D0%B5-%D0%B2%D1%82%D0%BE%D1%80%D0%BE%D1%82%D0%BE-%D0%BF%D1%80%D0%B8%D1%88%D0%B5%D1%81%D1%82%D0%B2%D0%B8%D0%B5-%D0%BD%D0%B0-%D1%85%D1%80%D0%B8%D1%81%D1%82%D0%B0", "text": "Конспиролози вярват, че изграждането на трети Свети храм в Йерусалим ще предзнаменува второто пришествие на Христа и апокалипсиса. Твърденията за скорошен армагедон придобиха нов импулс през изминалите дни, след като влиятелна група равини, известни като Санхедрин, написаха писмо, в което призовава за изграждането на въпросния трети храм, пише в. \"Дейли Стар\".      Те, както се съобщава, са адресирали писмото си до кандидат-кметовете Офер Беркович и Моше Лион в навечерието на изборите през идната седмица. Първите два Свещени храма на града вече не съществуват, след като са били разрушени от вавилонците и римляните. А изграждането на трети такъв отдавна се свързва с настъпването на края на света. Християнският пастор Пол Бигли, който е известен с предсказанията си за края на света, твърди, че писмото е знак, че краят е близо. \"Равините настояват от кандидат кметовете да включат в плановете си изграждането на трети храм. Хора, това е точно като в библейското пророчество. Не знам какво да ви кажа. Толкова близко сме и, ако сте християнин, вие ще си кажете: Леле, наистина месията идва. Няма съмнение в това. Спасителят на света ще се завърне\", казва той. По думите на неговия колеха Ървин Бакстър, въпросният храм ще ознаменува старта на последните седем години на Земята.", "date": "2018.11.22", "title": "Библейско пророчество е на път да се изпълни, с него ще започне Второто пришествие на Христа"}
{"url": "http://www.classa.bg/%D1%81%D0%B2%D1%8F%D1%82/item/389707-%D1%81%D0%B0%D1%89-%D0%BD%D1%8F%D0%BC%D0%B0-%D0%B4%D0%B0-%D0%BF%D1%80%D0%B5%D0%B4%D0%BF%D1%80%D0%B8%D0%B5%D0%BC%D0%B0%D1%82-%D1%81%D1%80%D0%B5%D1%89%D1%83-%D1%81%D0%B0%D1%83%D0%B4%D0%B8%D1%82%D1%81%D0%BA%D0%B0-%D0%B0%D1%80%D0%B0%D0%B1%D0%B8%D1%8F-%D1%82%D0%B5%D0%B6%D0%BA%D0%B8-%D0%BC%D0%B5%D1%80%D0%BA%D0%B8,-%D0%BA%D0%BE%D0%B8%D1%82%D0%BE-%D0%BC%D0%BE%D0%B3%D0%B0%D1%82-%D0%B4%D0%B0-%D1%83%D0%BD%D0%B8%D1%89%D0%BE%D0%B6%D0%B0%D1%82-%D1%81%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0", "text": "САЩ не възнамеряват да предприемат строги мерки срещу Саудитска Арабия, които могат да \"унищожат световната икономика\", каза президентът на САЩ Доналд Тръмп пред репортери. Според президента, един жесток отговор на Вашингтон към Рияд ще доведе до рязко покачване на цената на петрола, което САЩ не мислят да позволят.   \"Що се отнася до Саудитска Арабия, ако прекъснем отношенията с тях, вярвам, че цените на петрола ще се покачат на небето\", подчерта Тръмп. Освен това той припомни, че за него \"Америка е на първо място\" и че саудитците купуват от САЩ „стотици милиарди неща по настоящем\".   \"Няма да унищожа световната икономика и няма да разруша икономиката на страната ни, като действам глупаво срещу Саудитска Арабия\", каза той.   Държавният глава продължи да се обосновава, заявявайки, че ако Вашингтон наруши съюза с кралството, мястото му ще бъде незабавно заето от Русия и Китай.   По този начин, президентът на САЩ отново потвърди силната си подкрепа за Саудитска Арабия като регионален партньор срещу Иран, въпреки съмненията относно участието в убийството на саудитския журналист дисидент Джамал Кашоги.", "date": "2018.11.22", "title": "САЩ няма да предприемат срещу Саудитска Арабия тежки мерки, които могат да \"унищожат световната икономика\""}
{"url": "http://www.classa.bg/%D1%81%D0%B2%D1%8F%D1%82/item/389709-%D1%82%D1%83%D1%80%D1%86%D0%B8%D1%8F-%D0%BF%D0%BE%D0%BA%D1%83%D0%BF%D0%BA%D0%B0%D1%82%D0%B0-%D0%BD%D0%B0-%D1%80%D1%83%D1%81%D0%BA%D0%B8-%D0%BF%D1%80%D0%BE%D1%82%D0%B8%D0%B2%D0%BE%D0%B2%D1%8A%D0%B7%D0%B4%D1%83%D1%88%D0%BD%D0%B8-%D1%81%D0%B8%D1%81%D1%82%D0%B5%D0%BC%D0%B8-%D1%81-400-%D0%B5-%D1%81%D0%BA%D0%BB%D1%8E%D1%87%D0%B5%D0%BD%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5-%D0%B8-%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D0%B1%D1%8A%D0%B4%D0%B5-%D0%BE%D1%82%D0%BC%D0%B5%D0%BD%D0%B5%D0%BD%D0%BE", "text": "Покупката на руски противотанкови ракетни системи С-400 от Турция е споразумение, което вече е сключено и не може да бъде отменено, съобщи вчера турският външен министър Мевлут Кавутоглу, цитиран от Ройтерс.   Придобиването на С-400 от Анкара, член на НАТО, обърка САЩ. и другите държави, които са част от Алианса, защото тези руски противовъздушни системи не са съвместими с отбраната на военния блок.   \"Настоящият пакт (с Русия) е сключено споразумение, не мога да го анулирам\", каза Кавутоглу пред репортери след среща с държавния секретар на САЩ Майк Помпео. \"Но имам нужда от повече, а аз предпочитам да купувам от моите съюзници\", добави турският министър.   Турция и Русия подписаха през декември миналата година споразумение за продажба на С-400, което доведе до подозрения в други държави-членки на НАТО, особено в САЩ, които заявиха, че системата не може да бъде интегрирана във военната структура на НАТО.   Москва планира да достави първите батареи С-400 на Анкара през юли 2019 г.   Междувременно Вашингтон се опита да осуети намеренията на Анкара през последните месеци, дори да забави предаването на Турция на изтребители F-35, като стратегия тази страна да се откаже от придобиването на руските системи.   С-400 е най-модерната противоракетна система за ракети на далечни разстояния в Русия и носи три вида ракети, които могат да унищожат различни цели, включително балистични и круизни ракети.", "date": "2018.11.22", "title": "Турция: \"Покупката на руски противовъздушни системи С-400 е сключено споразумение и не може да бъде отменено\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/389711-1968-%D1%81%D1%8A%D1%81-%D1%81%D0%B2%D0%B8%D0%B4%D0%B5%D1%82%D0%B5%D0%BB%D0%B8%D1%82%D0%B5-%D0%BF%D0%BE-%D1%83%D0%B1%D0%B8%D0%B9%D1%81%D1%82%D0%B2%D0%BE%D1%82%D0%BE-%D0%BD%D0%B0-%D1%80%D0%BE%D0%B1%D1%8A%D1%80%D1%82-%D0%BA%D0%B5%D0%BD%D0%B5%D0%B4%D0%B8", "text": "На 6-и юни в балната зала на хотел „Амбасадор“ в Лос Анджелис е убит Боб Кенеди, който току-що е празнувал с поддръжниците си победата на първичните избори в Калифорния. Ориана първа от журналистите разпитва свидетелите на убийството, за да документира събитието, смутило съвестта на САЩ и света. Лос Анджелис, юни. разказва как е видял убиеца преди престъплението  Стоеше в един ъгъл на коридора, водещ към кухнята, дясната му ръка беше сложена на корема, изглежда, държеше нещо, пъхнато отляво в колана, под разкопчаното яке. Когато отместваше ръката си от корема, закопчаваше якето грижливо. Беше дребен и слаб, приличаше ми на жокей, имаше смугло и сухо лице, голяма глава с черни къдрици, тъжни и неспокойни очи. Заедно с него видях момиче, говореше разтревожено с нея. Тя носеше бяла рокля на черни квадратчета и привличаше вниманието, защото тялото й беше красиво, а носът – смешен: мъничък, къс и сплескан.    От време на време той се уморяваше да стои там неподвижно с нея: тогава отиваше в препълнения с хора салон и тя го следваше, но веднага след това се връщаха, заставаха отново в ъгъла и той пак започваше да говори с онзи тревожен тон и ръката върху корема. Келнерите мислеха, че са двойка, работеща за Кенеди – цялата тълпа, наблъскана по салоните на хотел „Амбасадор“, бяха хора на Кенеди: младежът идваше и излизаше от обяд, а вече беше единайсет вечерта.  Точно тогава младежът започна да дава признаци на нетърпение. Спря келнера Винченцо ди Пиеро и го попита: „Кога ще дойде?“. Ди Пиеро отговори: „Кой?“. „Сенаторът.“ „Откъде да знам?“ „Но когато дойде, ще дойде оттук, да или не?“ „Откъде да знам“ – повтори Ди Пиеро. След пет минути младежът зададе същия въпрос на друг келнер, Хесус Перес, а след десет на трети – Карл Уекър, а той възкликна: „Момче, недей да досаждаш!“. Тогава той се облегна на хладилника, а момичето го докосна по рамото, сякаш за да каже „успокой се“, но никой не обърна внимание, защото в онази вечер всички бяха раздразнителни: ходеха нагоре-надолу и задаваха въпроси, като всеки съветваше другия да се успокои. Бъркотията беше голяма, преплитаха се викове: „Изглежда, че ще успее“, „Не, Маккарти държи“, докато един от групата на Кенеди изкряска да затворят вратите и да проверяват кой влиза и излиза. Беше Бил Бари, едрият ирландец, избран от Боб за телохранител.  От понеделник следобед Бил Бари изглеждаше притеснен. Вероятно заради случката в китайския квартал същия следобед, когато насред кортежа от автомобили се чуха два гърмежа и Боб сложи глава на коленете си ужасeн: Бил се хвърли върху него разтреперан, Етел извика.  Не бяха изстрели, а бомбички, хвърлени от радост от китайците, но след това Бил беше възкликнал: „Боя се, че няма да съм достатъчен. Сам няма да се справя. Боя се, че няма да бъда достатъчно бърз, когато настъпи моментът. Нощем крием автомобилите, за да не им сложат бомби, когато спи, стаята му е винаги охранявана, но каква полза, след като винаги се смесва с хората, а аз съм сам? Когато моментът дойде…“.  Някой затвори вратите на салона, за да предотврати влизането на непознати. Бил Бари каза: „Сега е по-добре. Отивам горе при Боби“.  Младежът, приличащ на жокей, промърмори нещо на момичето, облечено в бяла рокля на черни квадратчета, и все така с ръка на корема се покатери на една количка за сервиране, за да види дали сенаторът идва.  Анджело ди Пиеро, метр д ’отел и баща на Винченцо, се ядоса: „Момче, какво правиш! Смъкни си краката от количката! От седем вечерта ни досаждаш!“. „Мъжът ти не е мразен толкова, колкото си мислиш“.  Седнал на земята в стаята на апартамента си на петия етаж в хотел „Амбасадор“, Робърт Кенеди гледал телевизия – предавали резултатите от изборите. Апартаментът бил пълен с приятели, сътрудници, журналисти – влизали и излизали, хлопали вратите, но той гледал в телевизора сякаш бил сам. Запалил голяма пура, но не я пушел, пепелта върху нея нараствала, плътна, неподвижна като очите му: от резултата в Калифорния зависела политическата му кариера, мечтата да стане президент на Съединените щати, да заеме мястото на Джак,да отмъсти за него. Само с победа в Калифорния можел да победи на конгреса на партията в Чикаго и да получи номинацията за кандидат на демократите, да изпревари Хъмфри и Маккарти. Малко преди това научил за победата си в Южна Дакота, но при загуба в Калифорния все пак щял да се откаже от състезанието. Етел му подшушнала: „Боб, защо не престанеш да се взираш в телевизора, защо не се излегнеш на леглото?“. Тя си почивала на леглото. Прекарала този ден на очакване на плажа в Малибу с Боб и децата, първия ден на истинска почивка след седмици на пътувания и преумора: не най-подходящото за бременна в третия месец жена. „Боб“ – повторила Етел. „Ако успея, остава да победя само в Ню Джърси, Илинойс, Мичиган, Охайо и Ню Йорк“ – отговорил Боб, без да я чува. „О, не мисли сега! Не мисли!“ „Не е трудно, но Маккарти е силен в Ню Йорк.“ „Не мисли сега, не мисли!“ „А в Охайо той вече е ходил четири пъти, аз само веднъж.“ Под „той“ се разбирал Хъмфри. „Добре, ще отидем в Охайо, но сега се опъни, опъни се.“ „Преди Охайо трябва да отида в Ню Йорк.“ Тогава се приближил Джон Глен и казал, че тази вечер са достатъчни петдесет процента, малко над петдесет процента, и Хъмфри ще стане  чуплив като стъкло: той, Боб, би го счупил с камъче. По време на кампанията Джон Глен го следваше навсякъде – като кучето Фрекли: за да жилне съперника, Маккарти казваше, че онзи Кенеди му краде от гласовете с един астронавт и едно куче. И Боб се усмихнал: „Благодаря, Джон“.  След няколко минути по телевизията обявили, че Маккарти губи позиции, затова пък Кенеди наваксва, цифрите се плъзгали по екрана, процентите нараствали – четиресет и девет, четиресет и девет и половина, петдесет, петдесет и половина.  „Може би мъжът ти не е мразен толкова, колкото си мислиш“ – възкликнал с широка усмивка Джон Глен, обърнат към Етел. „Никой не мрази съпруга ми“ – отвърнала сухо Етел. Петдесет и един, петдесет и един и половина, петдесет и два, петдесет и два и половина, петдесет и три. „Боби победи! Ти успя, ти победи!“ Кой го потупвал по рамото, кой скачал, кой се смеел, кой плачел. Той изглеждал като освободен от товар, но не участвал в тази неудържима радост – и като прекъснал поздравленията, излязъл в коридора и казал, че има нужда от глътка въздух.  Облегнал се на стената, с жест отдалечил Бил Бари, който го последвал: „Благодаря, Бари, остави ме“.  Очите му внезапно станали тъжни, неспокойни като на младежа, който го очаквал в коридора на кухнята. Бил Бари казва, че напоследък го видял такъв само веднъж – в неделята, когато казал: „Ох, знам добре, че рано или късно ще се опитат да ме убият. Даже не поради политически причини. Под въздействие, заради безсмислената склонност към подражание“. Казал го в Маями, в къщата на режисьора Франкенхаймър, присъствали Пиер Селинджър, Дик Гудуин, Уорън Бийти, Анджи Дикинсън, Ромен Гари, Джийн Сийбърг. Разговорът тръгнал от едно наблюдение на Хемингуей и той възкликнал: „О, Хемингуей! Той измисли онзи безкрайно смешен мит за мъжествената красота да убиваш! И даже обясни, че в Америка е абсолютно невъзможно да прокараш закон за забраната или ограничаването на огнестрелните оръжия“. Ядосал се, докато обяснявал на французина Ромен Гари как в Калифорния има два милиона и половина револвера, а всяка година в Съединените щати се продават още два милиона. „Ако искат да ме убият, могат да го направят навсякъде и във всеки момент. Не може да им се попречи. Да водя предизборна кампания, за мен е като да играя на руска рулетка.“  Боб останал в коридора около десет минути. Пос ле Селинджър дошъл да го попита не смята ли да слезе долу, за да поздрави очакващата го тълпа, ставало вече късно, и той се върнал в апартамента, приближил се до Етел, която още си почивала на леглото, и казал: „Готова ли си? Тръгваме ли?“.  Било почти полунощ и в коридора на кухнята младежът с ръка на корема продължавал да задава досадните си въп роси: „Ще дойде ли? Кога ще дойде? Ще дойде от тази страна, да или не?“. *Откъс от „1968. Дневник на една преломна година. От Виетнам до Мексико”, юбилеен сборник със статии и интервюта на покойната италианска журналистка Ориана Фалачи. Книгата излиза по повод 50-годишнината от една от най-значимите години в историята на XX век. Сред публикуваните материали на Фалачи в книгата „1968. Дневник на една преломна година. От Виетнам до Мексико” (ИК „Сиела”) са разпитите на свидетели на убийствата на Мартин Лутър Кинг и Робърт Кенеди, интервюта с Далай Лама, с едно от главните действащи лица на виетнамската политическа сцена тогава –министър-председателя на Южен Виетнам Нгуен Као Ки, и др.  Италианските издатели на световно известната журналистка Ориана Фалачи (1929–2006) – „Рицоли”, публикуваха юбилеен сборник с материали на видната интелектуалка по повод половинвековния юбилей от една от най-значимите години в историята на XX век: 1968.  В книгата „1968. Дневник на една преломна година. От Виетнам до Мексико” четем авторските текстове на Ориана Фалачи, писани от различни краища на света и засягащи редица ключови процеси, променили хода на историята на човечеството. Сред тях са разговори с очевидци на убийствата на Мартин Лутър Кинг и Робърт Кенеди, интервюта с Далай Лама и министър-председателя на Южен Виетнам Нгуен Као Ки, коментари за брутално потушената Пражка пролет в Чехия и др.  Фалачи, която обикаля цялото Земно кълбо, за кратко време се превръща в икона на военната журналистика. През повратната 1968 г. италианката отразява конфликта между Израел и Палестина, противопоставя се на американската инвазия във Виетнам, пише за бурните промени в Латинска Америка, Китай на Мао Дзъдун и т.н.  Сред материалите й, публикувани в „1968. Дневник на една преломна година. От Виетнам до Мексико”, са текстове, свързани с възхода на Ричард Никсън по пътя му към победата на президентските избори в САЩ, със Студената война, расовите борби и движенията за граждански права, както и социалните протести в Европа – все актуални за времето си теми, които продължават да оказват влияние върху развитието на света и до днес.  Част от статиите в сборника са препечатани за първи път от броевете на „Л`Еуропео” от 1968-ма, които са своеобразен дневник на тази преломна година.  Книгата започва с пояснителните думи на Ориана Фалачи, отправени в отговор на запитване на капитана на специална оперативна група на карабинерите (РОС) в Италия Масимо Джираудо: „Наясно съм с вашата работа и безкрайно я ценя. Освен това съчувствам на карабинерите. Те винаги умират първи. Заради другите. Но ако наистина търсите информация за споменатите от вас години, уви – аз съм най-неподходящият човек. Както е видно и от моите статии, всъщност от 1967-а до 1975-а почти постоянно съм била на фронта във Виетнам. Когато не бях във Виетнам, се намирах в други далечни страни. В Индия или Бангладеш – заради индийско-пакистанската война. В Хонконг или Макао – покрай маоистките бунтове. В Бразилия или Перу – по време на местните размирици. В Йордания и Израел следях близкоизточните конфликти. В Мексико, където бях много тежко ранена по време на касапницата на площад „Тлателолко“ и излязох от строя за няколко месеца. Единственото изключение от този вид работа бяха космическите полети. Следях ги от Кейп Кенеди между една военна кореспонденция и друга. Рядко се връщах у дома, тоест в Ню Йорк, където живея от трийсет години. Още по-рядко – в Италия, там отивах набързо – само за да видя възрастните си родители.”  Преводът на „1968. Дневник на една критична година. От Виетнам до Мексико” от италиански език е на Иво Йонков. Корицата е на художника Дамян Дамянов.", "date": "2018.11.22", "title": "1968: Със свидетелите по убийството на Робърт Кенеди"}
{"url": "http://www.classa.bg/%D1%81%D0%B2%D1%8F%D1%82/item/389702-%D1%81%D0%BB%D0%B5%D0%B4-%D1%84%D0%B8%D0%B0%D1%81%D0%BA%D0%BE%D1%82%D0%BE-%D0%B2-%D0%B8%D0%BD%D1%82%D0%B5%D1%80%D0%BF%D0%BE%D0%BB", "text": "Сръбският президент ще проведе срещи с посланиците на Китай, Русия и страните от Голямата европейска четворка – Германия, Италия, Великобритания и Франция Общото събрание на Международната организация на криминалната полиция (Интерпол) се превърна в пореден източник на напрежение в страните от региона. Главните актьори в поредната балканска драма са Сърбия и Косово. Най-младата държава на Балканите не получи необходимата подкрепа от две трети от държавите в структурата и кандидатурата й за членство в Интерпол бе отхвърлена за пореден път.    Държавният глава на Косово Хашим Тачи напусна залата в Дубай със сълзи на очи, но и в Прищина настроението след вота бе далеч от оптимистично. Правителството обяви, че „членството на косовската полиция в Интерпол пропадна“ и изрази „голямо разочарование от това, че не бе позволено на Косово да стане част от световното семейство на полициите, които се борят срещу международната престъпност“.  За неуспеха да стане пълноправен член на световната полицейска организация, Прищина обвини Белград и неговата кампания срещу Косово. „Дивашката кампания на Република Сърбия показа още веднъж нейното отношение срещу Косово и срещу нормализацията с Косово, още повече, че това членство беше технически, а не политически въпрос“, бе казано в съобщението от канцеларията на премиера Рамуш Харадинай.  Радостта на Белград от поредния отказ за влизане на Косово в Интерпол също бе помрачена, след като стана ясно, че съседните на Сърбия страни не са съвсем съгласни с позицията на официален Белград по въпроса. Според неофициална информация, косовското членство е било била подкрепено от Черна гора, Словения, Хърватия, Македония и България. Унгария се е въздържала при гласуването. С оглед на тази информация министърът на отбраната Александър Вулин призова за промяна на отношението на Белград конкретно към столиците на две от съседните държави – Македония и Черна гора.  „Те гласуваха за Косово, те гласуваха срещу Сърбия. Гласовете им не са се променили решението на Интерпол, но трябва да промени отношението на Сърбия към тях. В лицето на правителствата на Черна гора и Македония Вучич няма искрени събеседници, а Сърбия няма приятели\" , подчерта военният министър на Сърбия.  Но историята не спира дотук. След затишието в сутрешните часове на деня дойде ред и на новата буря. Правителството на Косово взе решение за увеличаване на митата за внос на стоки от Сърбия и Босна и Херцеговина на 100%, като обяви, че скоро ще бъдат наложени и допълнителни мерки.  Министър-председателят Рамуш Харадинай публикува съобщение в социалната мрежа „Фейсбук“, от което стана ясно, че решението на Прищина влиза в сила незабавно. „На днешното заседание правителството на Косово реши да наложи 100-процентни мита върху вноса на стоки с произход от Сърбия и Босна и Херцеговина, с изключение на международните марки, изброени в приложението. Освен това правителството задължава Министерството на търговията и промишлеността, и всички съответни институции да премахнат и предотвратят възможния внос и достъп до пазара на всички продукти, които противоречат на официалното и конституционно наименование на Република Косово. Решението влиза в сила незабавно - компетентните институции са длъжни да го прилагат“, написа Харадинай.  Косовският вицепремиер Енвер Ходжай публикува пост в социалната мрежа „Туитър“: „Сърбия продължава агресивната си кампания срещу Косово на международната сцена. Това подкопава процеса на нормализиране. За да защити жизнените си интереси, правителството на Косово реши да увеличи на 100% митата за внос. Скоро ще бъдат обявни и допълнителни мерки\".  Бурната реакция на официален Белград не закъсня. Президентът на Сърбия Александър Вучич свика извънредно заседание на Съвета за национална сигурност. Освен това бе обявено, че ще проведе срещи с посланиците на Китай, Русия и страните от Голямата европейска четворка – Германия, Италия, Великобритания и Франция.  В Сараево също се чуха гневни коментари. Министърът на търговията и икономическите отношения на Босна и Херцеговина Мирко Шарович определи решението на Косово са налагане на 100-процентни мита за внос на сръбски стоки враждебен акт, който нарушава Централноевропейско споразумение за свободна търговия (ЦЕФТА).  „Решението на Косово е безмислено и реваншистко, и е резултат от вчерашното поражение на Общото събрание на Интерпол. Босна и Херцеговина не заслужава това. Става въпрос за враждебен акт. Когато въвеждате 10-процентови мита, може да има някаква икономическа логика, но такса в размер на 100% - това е сигнал, че страната не иска да сътрудничи с вас, заяви Шарович.  По-рано властите в Прищина въведоха 10-процентни мита върху вноса на стоки, произведени в Сърбия и Босна и Херцеговина. Решението предизвика остри реакции в столиците на двете страни, а Европейският съюз настоя управляващите в Косово да премахнат таксите. Отговорът на Белград бе прекратяване на преговорите за нормализиране на двустранните отношения до връщане на старите мита.    ", "date": "2018.11.22", "title": "След фиаското в Интерпол..."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/389703-%D1%81%D0%B2-%D1%84%D0%B8%D0%BB%D0%B8%D0%BC%D0%BE%D0%BD,-%D0%B0%D1%80%D1%85%D0%B8%D0%BF-%D0%B8-%D0%B0%D0%BF%D1%84%D0%B8%D1%8F,-%D0%B0%D0%BF%D0%BE%D1%81%D1%82%D0%BE%D0%BB%D0%B8-%D0%BE%D1%82-%D1%87%D0%B8%D1%81%D0%BB%D0%BE%D1%82%D0%BE-%D0%BD%D0%B0-%D1%81%D0%B5%D0%B4%D0%B5%D0%BC%D0%B4%D0%B5%D1%81%D0%B5%D1%82%D1%82%D0%B5-%D1%85%D1%80%D0%B8%D1%81%D1%82%D0%BE%D0%B2%D0%B8-%D1%83%D1%87%D0%B5%D0%BD%D0%B8%D1%86%D0%B8", "text": "    Светите апостоли Филимон, Архип и Апфия били обърнати в християнството от свети   и пострадали за Христа от гърците езичници по време на царуването на император Нерон, в град Колоси . Когато веднъж те се намирали заедно с други християни на молитвено събрание, езичниците неочаквано ги нападнали. Всички се разбягали, освен светите Филимон, Архип и Апфия, които били хванати и отведени при Артоклис, Ефеския  житопазител.     Отначало били жестоко свети Архип, при което дори минаващите деца забивали ножове по цялото му тяло. След това, без всякаква милост, бил изтезаван свети Филимон и пребит с камъни. По същия начин била пребита с камъни и света Апфия. Така, в мъчение, светите угодници преминали при Господа.", "date": "2018.11.22", "title": "Св. Филимон, Архип и Апфия, апостоли от числото на Седемдесетте Христови ученици"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/389708-22-%D0%BD%D0%BE%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1497 г. - Вашко да Гама достига нос Добра надежда.     1906 г. - На международна конференция в Берлин е възприето съгласие сигналът SOS да бъде международен при търсене на помощ.   1916 г. - Американският писател Джек Лондон се самоубива.   1918 г. - Първата световна война: Френската армия навлиза в Страсбург.   1927 г. - Персия заявява контрол върху остров Бахрейн.   1940 г. - Втората световна война: Гръцката армия навлиза на територията на Албания.   1943 г. - Ливан обявява национална независимост от Франция.   1943 г. - Втората световна война: В Кайро започва среща между тримата световни лидери - президента на САЩ Франклин Рузвелт, министър-председателя на Великобритания Уинстън Чърчил и китайския лидер Чан Кайшъ. Срещата е известна като Каирска конференция и на нея е обсъдена стратегията за войната с Япония.   1943 г. - Втората световна война: Приключва Додеканезката операция.   1943 г. - България във Втората световна война: По наказателно дело №1541/1943 г. на гарнизонното стрелбище в София са разстреляни Александър Пеев, Емил Попов и Иван Владков   1946 г. - Съставено е правителство на ОФ с министър-председател Георги Димитров.   1963 г. - Американският президент Джон Кенеди е застрелян в Далас. Вицепрезидентът Линдън Б. Джонсън става 36-тият президент на САЩ след смъртоносното покушение.   1967 г. - ООН приема резолюция, която задължава Израел да изтегли войските си от арабските територии.   1974 г. - Организацията за освобождение на Палестина получава статус на наблюдател в ООН.   1975 г. - В Испания е възстановена монархията и Хуан Карлос I става крал.   1977 г. - Започват редовни полети с „Конкорд\" от Париж и Лондон до Ню Йорк.   1988 г. - В Палмдейл (Калифорния) е демонстриран свръхсекретния бомбардировач B-2 Spirit.   1990 г. - Маргарет Тачър подава оставка като министър-председател на Великобритания.   1993 г. - Армения въвежда нова национална валута - драм.   2004 г. - В Киев се провежда демонстрация на над 100 хиляди привърженици на кандидата за президент Виктор Юшченко.   2005 г. - Ангела Меркел става първата жена - канцлер на Германия.  ", "date": "2018.11.22", "title": "22 ноември, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/389704-dow-jones-%D1%81%D0%BF%D0%B0%D0%B4%D0%BD%D0%B0-%D1%81-%D0%BD%D0%B0%D0%B4-600-%D0%BF%D1%83%D0%BD%D0%BA%D1%82%D0%B0-%D0%B8-%D0%B7%D0%B0%D0%B3%D1%83%D0%B1%D0%B8-%D0%B2%D1%81%D0%B8%D1%87%D0%BA%D0%B8-%D0%BF%D0%B5%D1%87%D0%B0%D0%BB%D0%B1%D0%B8-%D0%BE%D1%82-%D1%82%D0%B0%D0%B7%D0%B8-%D0%B3%D0%BE%D0%B4%D0%B8%D0%BD%D0%B0", "text": "Индустриалният среден индекс Dow Jones спадна на 20 ноември, като загуби 616 пункта (2.5%), и се установи на 24 400 пункта. Това внезапно падение го накара да загуби всички печалби, които е постигнал през 2018 г., съобщава АР.   От друга страна, индексът S & P 500 също загуби всички печалби от годината, като спадна с 56 пункта (2,1%), което го постави на 2,634 пункта. Също така, NASDAQ има спад от 147 пункта (2,1%), до 6,881.   Същевременно големите технологични компании също отбелязаха спад във вторник. По този начин Apple загуби 4.7%, Amazon спадна с 1%, а Netflix - с 0.4%. В този контекст, Крейг Калахан, президент на Icon Funds, цитиран от CNBC, каза че спадът на цените дефинира един ключов проблем: Факторите, които са довели до спад през октомври, остават и водят до забавяне на икономическия растеж.   Също така, Дарио Пекинс, от TS Lombard, заяви, че слабостта на технологичния сектор \"може да окаже значително влияние върху световната икономика\". По негово мнение, загубите на квинтета Faang - Facebook, Amazon, Apple, Netflix и Google \"биха могли да подкопаят най-обширния американски пазар.\"", "date": "2018.11.22", "title": "Dow Jones спадна с над 600 пункта и загуби всички печалби от тази година"}
{"url": "http://www.classa.bg/component/k2/item/389705-%D0%BD%D0%B0%D1%81%D0%B0-%D1%89%D0%B5-%D0%BD%D0%B0%D0%BF%D1%80%D0%B0%D0%B2%D0%B8-%D0%BF%D1%80%D0%B5%D0%B3%D0%BB%D0%B5%D0%B4-%D0%BD%D0%B0-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82%D1%82%D0%B0-%D0%B2-spacex,-%D1%81%D0%BB%D0%B5%D0%B4-%D0%B2%D0%B8%D0%B4%D0%B5%D0%BE%D0%BA%D0%BB%D0%B8%D0%BF-%D0%BA%D0%B0%D0%BA-%D0%B8%D0%BB%D1%8A%D0%BD-%D0%BC%D1%8A%D1%81%D0%BA-%D0%BF%D1%83%D1%88%D0%B8-%D0%BC%D0%B0%D1%80%D0%B8%D1%85%D1%83%D0%B0%D0%BD%D0%B0", "text": "НАСА нареди проверка на сигурността и на културата на компанията, след появата на видео, в което основателят на SpaceX Илън Мъск, пуши марихуана и пие уиски по време на интервю, съобщава The Washington Post.   Според вестника, компанията, наета за доставяне на астронавтите на агенцията до Международната космическа станция, ще бъде подложена на разследване от един месец, което ще включва стотици интервюта, с цел оценка на културата на работното място. Подобна процедура ще бъде извършена и в другата компания, наета от НАСА: \"Боинг\".   Прегледът е мотивиран от неотдавнашното поведение на Мъск. В началото на септември, основателят на SpaceX и Tesla каза, че вярва във вероятността, че живеем в една от многото симулирани вселени, създадени от напреднала извънземна цивилизация. Това стана в разговор с американския комик Джо Роган, с който той пиеше уиски и дори пушеше марихуана, смесена с тютюн. Разговорът беше излъчен по интернет и предизвика голям спор в мрежата и в американското общество.", "date": "2018.11.22", "title": "НАСА ще направи преглед на сигурността в SpaceX, след видеоклип как Илън Мъск  пуши марихуана"}
{"url": "http://www.classa.bg/%D1%81%D0%B2%D1%8F%D1%82/item/389706-%D1%80%D0%BE%D1%85%D0%B0%D0%BD%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D1%81%D0%B0%D0%BD%D0%BA%D1%86%D0%B8%D0%B8-%D1%81%D0%B0-%D1%81%D0%B5-%D0%BF%D1%80%D0%BE%D0%B2%D0%B0%D0%BB%D0%B8%D0%BB%D0%B8-%D0%B8-%D0%BD%D0%B5-%D1%81%D0%BF%D0%B8%D1%80%D0%B0%D1%82-%D0%B8%D0%B7%D0%BD%D0%BE%D1%81%D0%B0-%D0%BD%D0%B0-%D0%B8%D1%80%D0%B0%D0%BD%D1%81%D0%BA%D0%B8-%D0%BF%D0%B5%D1%82%D1%80%D0%BE%D0%BB", "text": "Иранският президент Хасан Рохани заяви, че страната му ще продължи да изнася петрол въпреки американските санкции, за които каза, че \"не са успели\" в опита си да спрат тази търговия, съобщи Ройтерс.   Президентът вярва, че наказателните мерки на Вашингтон са част от психологическа война, обречена на неуспех, защото \"освен ционисткия режим [на Израел] и някои страни в региона, никой друг не подкрепя натиска на САЩ върху Иран\".   Освен това Рохани посочи, че САЩ са предоставили временно освобождаване на осем основни купувачи на ирански петрол и заяви, че американските регионални политики \"са се провалили от Афганистан до Йемен и Сирия\", въпреки че Белия дом обвинява Иран за това.   Европейският съюз, Франция, Германия, Обединеното кралство, Русия и Китай се опитаха да намерят различни начини за избягване на санкциите на САЩ. По-специално Брюксел се опита да създаде предприятие със специално предназначение (SPV), за да търгува с Техеран без да използва долари. Въпреки че искаха да бъдат готови за този месец, никоя нация не се е предложила да го приеме.   Заместник-министърът на иранския петрол, Амихосеин Заманиния заяви, че \"Франция ще бъде домакин на SPV\", а говорителят на иранското външно министерство, Бахрам Касеми каза, че Техеран очаква от ЕС да внедри агенцията възможно най-скоро и припомни, че неговата страна \"се придържа към ангажиментите си (по споразумението от 2015 г) до степента, в която другите подписали отговарят на техните задължения.\" Министерството на външните работи на Франция не спомена тази инициатива, докато френското министерство на финансите посочи, че все още не е взето решение, но всички опции са на масата. От своя страна Вашингтон предупреди, че европейските банки и дружества, участващи в този проект, са изложени на риск от налагане на санкции.", "date": "2018.11.22", "title": "Рохани: Американските санкции \"са се провалили\" и не спират износа на ирански петрол"}
{"url": "http://www.classa.bg/%D1%81%D0%B2%D1%8F%D1%82/item/389701-facebook-%D0%B8-instagram-%D1%81%D0%B5-%D1%81%D1%80%D0%B8%D0%BD%D0%B0%D1%85%D0%B0", "text": "Милиони потребители съобщават за срив на Фейсбук и Инстаграм в последния час. Мнозина не могат изобщо да отворят социалната мрежа, а при други това става изключително бавно. Не се отварят и бизнес страниците на потребителите.  Още не е ясна причината за случващото се.  ", "date": "2018.11.22", "title": "Facebook и Instagram се сринаха"}
{"url": "http://www.classa.bg/%D1%81%D0%B2%D1%8F%D1%82/item/389693-%D0%B2%D0%BE%D0%B9%D0%BD%D0%B0%D1%82%D0%B0-%D0%BD%D0%B0-%D0%B1%D0%BB%D0%B8%D0%B7%D0%BA%D0%BE%D1%82%D0%BE-%D0%B1%D1%8A%D0%B4%D0%B5%D1%89%D0%B5-%D0%BE%D1%82-%D0%B4%D1%8A%D0%BB%D0%B1%D0%B8%D0%BD%D0%B8%D1%82%D0%B5-%D0%BD%D0%B0-%D0%BC%D0%BE%D1%80%D0%B5%D1%82%D0%BE-%D0%B4%D0%BE-%D0%BA%D0%BE%D1%81%D0%BC%D0%BE%D1%81%D0%B0", "text": "Първата световна война определено успява да промени света и това как се водят войните. Сега, 100 години след нейния край, отново сме в такъв период. Вкарването на нови оръжия е само част от тази промяна. Паралелно с тях еволюира и самото мислене и възприятие за войната, бойните полета и начините, по които се водят сраженията. \r\n Сраженията в близкото бъдеще вероятно няма да са напълно различни от това, което познаваме досега, но определено в тях ще има доста нови елементи. Развитието на технологиите, все по-голямата ни зависимост от тях в ежедневието, научният прогрес, борбата за ресурси се превръщат във все по-важна част от идеята за това как трябва да се води война. \r\n Новите бойни полета са важна част от това. Не си представяйте вече големите поляни, на които две армии се разполагат една срещу друга, криейки се в изкопани окопи. Време е за новите хоризонти. \r\n   Под водата \r\n   \r\n   Истината е, че в момента океаните на Земята са по-малко опознати от човека, отколкото е например повърхността на Луната. Екстремни и недостъпни за човека, морските дълбини през вековете досега са се утвърдили във военно отношение преди всичко като място, където да почиват останките на потопените кораби. \r\n Това обаче все повече се променя. Подводниците продължават да играят съществена част в ядрената надпревара и като спирачка за волните помисли на вражеските държавни лидери. \r\n С напредването на технологиите възможността им да остават за все по-дълго време под вода, а развиването на \"маскировъчните\" технологии позволява да се прикриват все по-добре от чуждите радари. \r\n Допълнително с това вече започва развитието на подводните съдове без екипаж, които се управляват дистанционно. Подобни безпилотни подводници като проектът за руската програма \"Каньон\" представляват не само нов тип оръжие, но също така и възможност да се изследват самите океани и те да бъдат използвани възможно най-оптимално. \r\n Американската армия вече мисли в тази насока. Агенцията за напреднали изследователски проекти в областта на отбраната (DARPA) гледа на океаните като на \"обширни области за прикриване и съхранение\" на \"полезни товари\" от типа   - (Падащи нагоре полезни товари - в груб превод от английски). \r\n Разработваните от DARPA системи представляват оръжия и системи за комуникация, съхранявани в специални контейнери, които могат да се разполагат на морското дъно. Идеята е там те да могат да престояват с години и при сигнал да се \"изстрелват\" към повърхността, откъдето да могат лесно да бъдат достигани от кораби или подводници. Подобни UFP ще могат да бъдат контролирани от разстояние. Те ще бъдат разпръснати на редица ключови места из световния океан. \r\n Реално това би позволило на американската флота (засега тя, впоследствие вероятно ще се включат и други) да разполага с множество скрити складове за оръжия по морското дъно, достъпни дистанционно и появяващи се в момент на нужда. \r\n   Космосът \r\n   \r\n   Още през 1983 г. Роналд Рейгън обяви ракетна система за отбрана за \"Междузвездни войни\". Днес, 35 години по-късно, Доналд Тръмп вече нарежда разгръщането на американската армия с още един, шести клон (освен пехотата, военноморските сили, военновъздушните сили, бреговата охрана и военноморската пехота) - космическите сила. \r\n \"Не е достатъчно просто да имаме американско присъствие в космоса. Трябва да имаме американско господство в космоса\", каза американският президент през юни. \r\n Все още не е особено ясно как биха изглеждали тези космически сили на САЩ, макар че страната вече разполага има Boeing X-37B, известна като военната космическа совалка (макар и безпилотна), чиято цел никога не е била напълно обяснена. \r\n Реалността обаче е, че космическата война вече е тук. Сателитите, които обикалят около Земята, имат решаващо значение за преноса на информация, която е необходима на командирите. \r\n Затова и вече се работи по оръжия, които да поставят под заплаха сателитите. В момента Китай е сред водещите държави, които инвестират именно в такива анти-сателитните оръжия (до голяма степен лазери и ракети), с които да отговорят на разпространението на изкуствените спътници в Космоса. \r\n Неизбежно западните държави реагираха на това и започнаха свои тайни програми за сателитна защита и изграждайки множество пластове разпределени спътници, които едновременно да служат за странични задачи, но и заедно с това да предпазват самите сателити. \r\n \"Космическото пространство вече е милитаризирано, просто все още не е въоръжено, макар че това може да се случи\", казва Пол Шар, бивш офицер от специалните части,работещ в офиса на американския министър на отбраната. Той е автор и на книгата \"Army of None: Autonomous Weapons and the Future of War\" (Армията от никого: Автономните оръжия и бъдещето на войната\"). \r\n \"Във всяка голяма война между напреднали нации бихме видели атаки и декативиране на сателити. Те са от решаващо значение за командването и контрола\", допълва още той. \r\n   Интернет и Хибридната война \r\n   \r\n   Неотдавнашните конфликти, включващи Западни държави, поставяха софистицирани военни сили предимно срещу не особено високо развити в технологичен план бунтовници като талибаните в Афганистан. Днес нещата вече се променят. \r\n Терористичната групировка \"Ислямска държава\" дължеше голяма част от силата си на представянето си в интернет и образа, който успя да си създаде посредством информацията, която разпространяваше. Терористичната организация притежаваше свои екипи от компютърни специалисти и хакери, които използваше и за разпространяване на зловреден софтуер, с който да извлича данни и да организира по-мащабни атаки. \r\n Нещата стават още по-сериозни, когато погледнем към основните съперници на Запада - Русия и Китай (и Иран отчасти). Те са достатъчно технологични развити и разполагат с достатъчно средства, че да противостоят на САЩ в отношение на кибер заплахите. В някои отношения може да се каже, че дори и изпреварват Запада. \r\n Една евентуална война, поставена изцяло в киберпространството би имала изключително тежки последствия, сравними с тези на тежки катаклизми и природни бедствия. Подобни атаки през интернет преминават в сивата зона на войната и оперират под обичайния праг за конвенционални военни ответни мерки (включително и Член 5 на НАТО), тъй като е почти невъзможно да бъдат свързани директно и еднозначно с дадена държава. \r\n Такива атаки са дело на хакери към отделни правителства, но това не значи, че връзката на тези хакери с въпросните правителства може да бъде проследена и потвърдена на 100%. Съответно и нищо не пречи на въпросните правителства поръчители да заклеймят атаките и да се разграничат от тях. \r\n Същевременно обаче подобни кибератаки могат да бъдат опустошителни за държавите жертви. \r\n \"Представете си война в сивата зона, която атакува системата на здравеопазването. Това може да причини опустошение. Но няма да как да реагирате с оръжия на подобна атака\", казва Кен Пайн, автор на книги в областта на психологията на военните конфликти. \r\n Китай и Русия обаче не са единствените държави, които разполагат с отряди за кибервойна. Подобни формации има и във Великобритания (Joint Threat Research Intelligence Group), както и САЩ, които използват мръсни трикове за дискредитиране и дестабилизиране на противника. \r\n Както цивилната, така и военната инфраструктура се управляват все повече чрез електронни мрежи, капацитетът за разрушаване на тези мрежи, независимо дали открито или скрито, представлява критична част от офанзивния капацитет на една войска в днешно време. В бъдеще важността на тези екипи за кибер партизанска война ще нарасне значително. \r\n И това е само в нападателната част. Много по-голямо внимание вече се отдава на чисто пропагандната част на войната - хибридна война. Широко коментиран вече е случаят с руската намеса в изборите за президент на САЩ, както и с пропагандната кампания на Кремъл за военния конфликт в Украйна. Няколко изследвания на неправителствени организации вече   чрез разпространяване на фалшиви новини. \r\n В момента технологиите се развиват изключително бързо и пропагандата само може да се възползва от това. Пример тук е deep-fake технологията, която чрез наслагване на множество изображения на даден човек може да пришие лицето му на всевъзможни видеа. По подобен начин могат да се имитират цели речи на политици и да се произвеждат фалшиви интервюта, които впоследствие да се разпространяват в социалните мрежи. \r\n Всичко това е подчинено на едната цел - объркването на самото население в противниковата държава, създаването на раздори и отслабването на съпротивителните й сили. Макар тактиката за дезинформация да е стара, колкото е стара самата война, като пионери в тази област действително могат да се посочат руснаците. \r\n Доктрината \"Герасимов\" на ген. Валерий Герасимов, началник на Генералния щаб на въоръжените сили и първи заместник-министър на отбраната на Русия, изгражда рамка за \"новите оръжия\" и застъпва тезата, че невоенните тактики не са спомагателни при използването на сила, а са предпочитания начин да бъде спечелена една война. \r\n Подходът на Герасимов към войната е преди всичко партизански. Действия се водят на всички фронтове с разнообразни \"актьори\" и средства - хакери, медии, бизнесмени, информационни течове, фалшиви новини, както и конвенционални и асиметрични военни средства. А за организирането на всичко това интернет и социалните мрежи са от неизменна помощ. А модерното название на всичко това е \"Хибридна война\". \r\n   Частните армии и секретните операции \r\n   \r\n   Самото определение \"частни армии\" е притеснителен момент за настоящето на начина, по който се водят войните. На практика това е следващата стъпка на познатите още от древността наемнически отряди, които не служат на нито една страна. В момента обаче подобни наемници са пришити към дадена държава - САЩ и Русия, а оттам (с позволението на правителствата) те вече могат да предлагат услугите си и на съюзници. \r\n Най-пресният пример за това е  , която беше намесена в сериозен международен скандал. Войниците са били наети да убият политически лидер и няколко духовни водачи в Йемен през 2015 г. Случаят беше разказан подробно в материал на Buzzfeed, където се показват подробности около действията на SPEAR и това как те отдават услугите си за политически нападения. \r\n , които биват свързвани с Кремъл. Една от тях е групата \"Вагнер\", която си пробива своя път в Африка. Там войниците са използвани за охрана на различни стратегически обекти, както и за извършване на определени офанзиви и наказателни операции в региона. \r\n Според някои експерти именно такива малки военизирани групи може да се превърнат в бъдещето на войната. Те са изключително добре подготвени, безмилостни и могат да бъдат използвани за налагане на сила на терен, както и за покушения на неудобни обществени лица и политици. \r\n Всичко това говори за изменяне на самата идея за войната - с по-малко хора, но не по-малко свирепа и смъртоносна. Издигането на неконвенционалните оръжия, партизанската тактика и \"новите оръжия\" променят изцяло правилата. \r\n        ", "date": "2018.11.22", "title": "Войната на близкото бъдеще: От дълбините на морето до Космоса"}
{"url": "http://www.classa.bg/%D1%81%D0%B2%D1%8F%D1%82/item/389694-%D1%82%D0%B5%D1%80%D0%B5%D0%B7%D0%B0-%D0%BC%D0%B5%D0%B9-%D0%B2-%D0%B1%D1%80%D1%8E%D0%BA%D1%81%D0%B5%D0%BB-%D0%BF%D0%BE%D1%81%D0%BB%D0%B5%D0%B4%D0%BD%D0%B8-%D0%BF%D1%80%D0%B5%D0%B3%D0%BE%D0%B2%D0%BE%D1%80%D0%B8-%D0%B7%D0%B0-%D0%B1%D1%8A%D0%B4%D0%B5%D1%89%D0%B8%D1%82%D0%B5-%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F-%D1%81-%D0%B5%D1%81", "text": "Британският премиер Тереза Мей пристигна днес в Брюксел, за да се опита да договори проектодокумент за окончателния вид на отношенията с ЕС след Брекзит. На споразумението по думите на дипломати обаче пречат разногласия в частност по въпросите за Гибралтар, риболова и търговията.     В неделя лидерите от целия ЕС се събират, за да утвърдят окончателния проект на цялостното споразумение за условията на Брекзит, което се състои от самите договорености за излизането на Великобритания плюс рамка на двустранните отношения за периода след напускането на Лондон. Съдбата на споразумението обаче е неясна. Депутатите в британския парламент все по-усилено водят битка по въпроса за тези условия, като някои дори се опитват да отворят пътя за това страната да смени курса си. Макар и ЕС да се опитва да обезсърчи Великобритания и тя да не предприема никакви опити да предоговаря съдържанието на проекта от близо 600 страници за правния документ, някои от оставащите след напускането й 27 страни членки на съюза също имат проблем с него. За да бъдат уредени тези спорни въпроси, по които държавите имат претенции, и това да стане по време на преговорите за документа, уреждащ бъдещите двустранни отношения, вчера в Брюксел се събраха националните пратеници на 27-те оставащи членки ЕС. „Все още остава работа, кояато трябва да бъде свършена, по три въпроса: риболова, стоките и Гибралтар“, бяха думите на един дипломат в коментар за срещата, която се състоя в навечерието на разговорите на Мей с председателя на Европейската комисия Жан-Клод Юнкер. Вчера испанският премиер Педро Санчес заплаши да гласува против цялостното споразумение за Брекзит в неделя, ако въпросът за бъдещето на спорната британска територия Гибралтар не бъде уреден в преки преговори между Мадрид и Лондон. „От страна на Испания определено има проблем по темата за Гибралтар“, каза друг дипломат. Много хора в политическия център на ЕС Брюксел изразиха мнение, че Санчес се опитва да набере точки пред избирателите у дома преди задаващите се вътрешни избори в Испания. Според тях въпросът може да бъде решен от лидерите и предупредиха Мадрид да внимава да не прекалява в настояванията си, за да не постави така под заплаха цялото споразумение за Брекзит. „Следим с растящо безпокойство развоя на последните събития“, каза трети дипломат от ЕС, след като Мадрид изрази желание да бъдат направени промени във вече договореното споразумение за раздялата. „Никой не иска отново да отваря споразумението за излизането. Това ще доведе до срив на цялото споразумение за Брекзит и ще се озовем в „ничия земя“, добави той. Според правилата на ЕС договор за излизане на дадена държава следва да се приеме с квалифицирано мнозинство, а не с консенсус, тоест от формална гледна точка една-единствена държава, като в случая Испания, не е в състояние сама да го блокира. Лидерите от съюза обаче се стремят към единодушие по въпроса за споразумението. Поради това, че съдбата на предварителното споразумение за Брекзит все още далеч не е ясна, успоредно с него и двете страни работят по свой резервен план за най-вредния сценарий, който е излизане на Великобритания без споразумение. Друг дипломат, участвал във вчерашната среща, заяви, че Обединеното кралство иска потоците от стоки след Брекзит до голяма степен да се движат като между държави членки на ЕС. „Обединеното кралство иска свободно движение на стоки, което обаче те няма да получат, защото това означава да се върнем към обсъжданията за частичен достъп до единния пазар, а ние не правим така“, каза той. Освен това Франция поиска повече гаранции за бъдещ достъп до богатите на риба териториални води на Великобритания, които Лондон иска да държи под твърд контрол след Брекзит. Членките на ЕС с нерешени въпроси искат те да бъдат уредени или чрез проектодокумента, който е в процес на договаряне, или чрез отделни декларации на ЕС, които официално няма да са част от споразумението с Обединеното кралство. Париж подкрепи идеята за подобни допълнителни декларации, но Германия се обяви против нея с мотива, че във фокуса на вниманието трябва да е довършването на рамката на бъдещите отношения ЕС-Великобритания. След днешната среща между Мей и Юнкер утре пратениците на държавите от ЕС ще се съберат, за да обсъдят утвърдения от двамата проектодокумент, който ще бъде приблизително 20 страници, а след това преговарящите на лидерите ще се върнат към него отново в петък, два дни преди срещата на върха.   БТА", "date": "2018.11.22", "title": "Тереза Мей в Брюксел: Последни преговори за бъдещите отношения с ЕС"}
{"url": "http://www.classa.bg/%D1%81%D0%B2%D1%8F%D1%82/item/389695-%D0%BC%D1%83%D0%BB%D1%82%D0%B8%D0%BA%D1%83%D0%BB%D1%82%D1%83%D1%80%D0%BD%D0%BE%D1%82%D0%BE-%D0%BE%D0%B1%D1%89%D0%B5%D1%81%D1%82%D0%B2%D0%BE-%D0%B2%D1%81%D0%B5-%D0%BF%D0%BE%D0%B2%D0%B5%D1%87%D0%B5-%D0%B5-%D1%81%D0%B8%D0%BD%D0%BE%D0%BD%D0%B8%D0%BC-%D0%BD%D0%B0-%D0%BC%D1%83%D0%BB%D1%82%D0%B8%D0%BA%D0%BE%D0%BD%D1%84%D0%BB%D0%B8%D0%BA%D1%82%D0%BD%D0%BE-%D0%BE%D0%B1%D1%89%D0%B5%D1%81%D1%82%D0%B2%D0%BE", "text": "“Как да се интегрираш към нация, която отхвърля собствената си история и се самоунижава безкрайно? Понятието за национална идентичност беше окарикатурено, докато то е дълго конфликтно творение, започнало през втората половина на ХVI век с т. нар. религиозни войни. В този вакуум започна раздробяване на идентичността, вектор на насилие, промъкна се едно мултикултурно общество (да не се бърка с мултиетническо общество), което все повече е синоним на мултиконфликтно общество”, казва френският историк Жорж Бенсусан, автор на “Изгубените територии на републиката”, в интервю за сайта causeur.fr.     – В словото си при получаването на Националната награда за лаицизъм с чувство на признателност споменахте двамата си учители в основното училище на булевард “Белвил”, където сте били в последните години на войната в Алжир. Наричате това училище “моралната матрица”, където “лаицизмът в действие означаваше интеграция в топилнята на Великата нация от 1794 г. и на републиката”. Какво е състоянието на тази “морална матрица”? Позволено ли е все още да свързваме понятието “република” с понятието “нация”, след като второто непрекъснато е обвинявано за всички злини от президента, който все пак я представлява? – Това беше морална матрица, защото тогава образувахме общество. Доминирането на икономическия императив все още не беше превърнало изцяло живота в стока, замразило отчасти човешките отношения в “студените води на егоистичната сметка” (Маркс), нито превърнало всяка дейност в спектакъл. Ние също така образувахме общество, защото мигрантският шок, подплатен през последните 20-30 г. с една задъхваща се, ако ли не неработеща интеграция, все още не беше деконструирал обществото, за да го вкара в сблъсъка на комунитаризми, парадоксално белязан от дискредитирането на понятието “идентичност”. Ние образувахме общество, защото общото благо имаше смисъл и левицата, въпреки своите недостатъци и разделения, все още се грижеше за интересите на народните класи. По онова време бяхме много далеч от светската левица, която процъфтя след избирането на Франсоа Митеран през 1981 г. и още повече след завоя през 1983-а. Все още не бе дошло времето на консумирания развод с народните класи, толкова добре анализиран от Жак Жюлиар, с “народа”, това опозорено понятие, на което се присмиват свободомислещите умове, но което все пак си остава осезаема реалност, при условие, че човек се движи, пътува, потъва в “дълбоката страна”. Ако днес на лаицизма и интеграцията се гледа като на издънки на колониализма, това означава, че ние никога не сме излизали от колониализма. Тази жертвена схема, развивана от “Туземците на Републиката” и тяхната муза Хурия Бутелджа, се поддържа от малка част от интелектуалната левица, която я превърна в свой капитал за медиен бизнес. Тази визия е не само исторически погрешна, тя въвежда култура на извинението, която възпроизвежда колониалната схема, според която на другия не се гледа като на равен, а като на същество, унизено от страданието, която някога са му причинили моите предци. Днес лаицизмът и интеграцията се отричат в името на туземството ( ): отдавна знаехме, че припевът за “правото на различност” един ден ще доведе до различност на правата. Дотук стигнахме. – 16 г. след публикуването на “Изгубените територии на републиката”, актуален ли е все още този основополагащ труд в описанието на една реалност, която някои не искаха да видят? Влоши ли се положението или бяха извлечени някои поуки? – Ако 16 г. по-късно трябва да напиша отново “Изгубените територии на републиката”, бих я озаглавил “Изгубените територии на нацията”. Защото нацията е вкореняване, но без затваряне, това е отворената идентичност на Френската революция, която говори на френски и се обръща към хората, и не разделя човешките права от гражданските права, защото има човечество, само когато задълженията са свързани с правата. Често се забравя, че републиката е само форма на режим, макар и във Франция тя да носи духа на 1792-а, на 1848-а, на 1870-а, без да забравяме възстановяването през лятото на 1944 година. Прикриването на думата “нация” от страх идентичността да не се смеси с национализма, изключването и войната, помогна да спре интеграцията на милиони чужденци, пристигнали през последните 50 години. Как да се интегрираш към нация, която отхвърля собствената си история и се самоунижава безкрайно? Понятието за национална идентичност беше окарикатурено, докато то е дълго конфликтно творение, започнало през втората половина на ХVI век с т. нар. религиозни войни. В този вакуум започна раздробяване на идентичността, вектор на насилие,    промъкна се едно мултикултурно общество (да не се бърка с мултиетническо общество), което все повече е синоним на мултиконфликтно общество. Ако реалността потвърди това, от което се опасявахме, истинският въпрос засяга отговорността на онези, които отказаха да видят това, което им показвахме, обиждаха ни, наричаха ни “опростенчески умове”… Влоши ли се положението? Днес във Франция има над 500 “трудни” квартала, наречени “чувствителни квартали”, опустошени от трафик от всякакъв вид и белязани от напредването на салафизма. Извън нацията се образуват територии, неподатливи на републиканския закон, в които властта на държавата е измамна. Кой може да каже например, без да му мигне окото, че се спазва напълно законът от 2010 г., който забранява бурките? (…) Ако не можем да разберем, че ни е обявена война, която противопоставя два напълно несъвместими светогледа, и т. нар. фундаменталистки ислям няма нищо общо с идеала на Просвещението, на който се основава нашият начин на живот, значи вървим към трудно бъдеще. И това е само литота… – Цитирахте изключително прозорливите думи на Мартин Лутър Кинг: “И накрая ние няма да помним думите на нашите врагове, а мълчанието на нашите приятели”. Можете ли да ни кажете нещо повече за тези приятели, след като преминахте през 30-месечна съдебна битка (Бенсусан бе обвинен в подтикване към расова омраза заради думите си за исляма и антисемитизма – бел. пр.)? – Когато врагът ни е обявил война, не трябва да се оплакваме от ударите, които ни нанася. В замяна на това, когато лагерът, който смятаме за приятелски, мълчи, или дори се присъединява към ударите на нашите противници, това е възможно най-лошата ситуация, която можем да си представим. Мисля си за онази част от левицата, която превърна антирасизма в интструмент на “политическата коректност”, понятие, което е всичко друго, само не и безобидно, военна машина на истината, която в крайна сметка убива в зародиш всеки интелектуален живот… През януари 2017 г. срещу мен, заедно с ислямистите, беше Международната лига срещу расизма и антисемитизма ( ). Решение, което дълбоко раздели тази организация (…) – Какво мислите за проекта за Музей-мемориал за жертвите на тероризма, докато прокуратурата не се колебае да преследва историци, които като вас се опитват да вършат работата си свободно? – Както правилно отбелязвате, проектът за “Мемориал за жертвите на тероризма” съвпада със съдебното преследване на няколко интелектуалци, обвинени в това, че просто казват какво виждат. Това е част от дихотомията на едно общество, което умножава морализаторските призиви, заклинания и осъждания, но се пази да назове източника на злото. Създаването на Мемориал за жертвите на тероризма, когато войната срещу нас не е приключила, означава да признаем безсилието си. Намираме убежище в паметта, когато се отказваме от действие… Но когато отказваме да назовем един ислям, който все още не е извършил основна реформа (ще може ли?), и когато на касапницата винаги отговаряме с: “Няма да получите моята омраза”, това е път към поражението. Ето защо ми се струва, че обсъждането на Мемориал за жертвите на тероризма, без да се посочи източникът на това насилие, ще си остане проявление на нашето безсилие да се изправим срещу войната, която се води срещу нас. От няколко години цитирам в тази връзка думите от проповедта на Босюе за Великден през 1662 г.: “Бог се смее на хората, които оплакват последиците от злините, чиито причини са и скъпи”.  ", "date": "2018.11.22", "title": "Мултикултурното общество все повече е синоним на мултиконфликтно общество"}
{"url": "http://www.classa.bg/%D1%81%D0%B2%D1%8F%D1%82/item/389696-%D1%82%D1%80%D1%8A%D0%BC%D0%BF-%D1%80%D0%B0%D0%B7%D0%B4%D1%83%D0%B2%D0%B0-%D1%81%D1%82%D0%BE%D0%B9%D0%BD%D0%BE%D1%81%D1%82%D1%82%D0%B0-%D0%BD%D0%B0-%D0%BE%D1%80%D1%8A%D0%B6%D0%B5%D0%B9%D0%BD%D0%B8%D1%8F-%D0%B1%D0%B8%D0%B7%D0%BD%D0%B5%D1%81-%D1%81%D1%8A%D1%81-%D1%81%D0%B0%D1%83%D0%B4%D0%B8%D1%82%D1%81%D0%BA%D0%B0-%D0%B0%D1%80%D0%B0%D0%B1%D0%B8%D1%8F", "text": "Президентът Доналд Тръмп силно разду стойността на планираните саудитски инвестиции в САЩ, когато обясни защо \"застава до Саудитска Арабия\" въпреки заключението на служители от американското разузнаване, че фактическият лидер на кралството е заповядал убийството на установил се в САЩ журналист пише в свой анализ Асошиейтед прес, цитиран от БТА.     Вчера Тръмп изтъкна оръжеен пакет за 110 милиарда долара, който по думите му е част от планирани саудитски инвестиции в САЩ в размер на 450 милиарда долара. В действителност поръчките по оръжейните сделки са доста по-малки и нито една от двете страни не е обявила, нито е потвърдила повтаряното от Тръмп заявление, че саудитците се готвят да налеят общо 450 милиарда долара в американската икономика. Икономическият довод на Тръмп беше част от неговата аргументация за решението да не наказва саудитския престолонаследник Мохамед бин Салман, нито да спира оръжейните сделки със Саудитска Арабия заради убийството на писалия за \"Вашингтон пост\" журналист Джамал Хашоги в консулството на Саудитска Арабия в Истанбул. Служител, запознат с оценката на американското разузнаване, каза, че престолонаследникът е смятан за отговорен за разпореждане на убийството; други запознати със случая смятат, че престолонаследникът е бил замесен в убийството, но не са сигурни до каква степен. Всички говориха при условие да останат анонимни, защото не бяха упълномощени открито да обсъждат деликатни разузнавателни данни. Макар че Тръмп сам си решава дали да вярва на заключенията на своите служители и дали да дава предимство на значителните изгоди от американско-саудитския съюз, икономическият стълб в неговата аргументация не издържа.  Нека да погледнем думите му. Тръмп: \"След моето обстойно уговаряно посещение в Саудитска Арабия миналата година, кралството се съгласи да похарчи и инвестира 450 милиарда долара в Съединените щати. Това е рекордно количество пари. Аз ще създам стотици хиляди работни места, огромно икономическо развитие и голямо допълнително богатство за Съединените щати. От 450-те милиарда долара 110 милиарда долара ще бъдат похарчени за покупка на военно оборудване от \"Боинг\", \"Локхийд Мартин\", \"Рейтиън\" и много други големи американски компании в областта на отбраната. Ако ние глупаво отменим тези договори, Русия и Китай ще бъдат големите печеливши и ще са много щастливи да се сдобият с целия този новооткрит бизнес.\" Фактите: оръжейният пакет не е толкова изгоден, колкото изглежда на пръв поглед. Той отчасти беше договорен при президентството на Обама и смесва стари сделки, някои нови търговски отношения и бъдещи покупки, които още не са уредени. Пентагонът каза миналия месец, че Саудитска Арабия е подписала писма за \"предлагане и приемане\" на военни покупки за едва 14,5 милиарда долара, и потвърди вчера, че нищо повече не е достигнало този етап. Тези писма, издавани когато американското правителство одобри предлагана оръжейна продажба, уточняват неговите условия. Много от тези 14,5 милиарда долара са за система за противоракетна отбрана - договор, по който изглежда е постигнат по-голям напредък, отколкото по други значими инвестиции, но който още не е завършен. Освен това миналата година Държавният департамент изчисли, че ако бъде изпълнен целият бъдещ бизнес за 110 милиарда долара, той в крайна сметка \"може да подкрепи десетки хиляди нови работни места в Съединените щати\". Това е много по-малко от 500-те или 600-те хиляди работни места, които според Тръмп ще създаде оръжейната сделка. Подробностите по пакета са оскъдни и няма оповестени данни какво точно е било предложено за продажба и на каква цена. Изследователската служба на Конгреса описва пакета като съчетание между продажби, предложени от президента Барак Обама и обсъдени с Конгреса, и нови продажби, които още се разработват. \"Много малко неща са сменили собствениците си\", казва старши сътрудникът в Института \"Брукингс\" и бивш служител на ЦРУ и министерството на отбраната Брус Ридъл. Междувременно няма потвърждение от нито една от двете страни, че \"кралството се е съгласило да похарчи и инвестира 450 милиарда долара в Съединените щати\", както каза Тръмп в своето изявление. Говорителката на Белия дом Линдзи Уолтърс не отговори на запитване да обясни сумата. САЩ са изнесли стоки за едва 16 милиарда долара за Саудитска Арабия миналата година и са внесли дори повече. Цялото годишно икономическо производство на Саудитска Арабия се оценява на 684 милиарда долара. Инвестирането на 450 милиарда долара от Саудитска Арабия в САЩ би означавало около 6 процента от цялата саудитска икономика да отиде в САЩ, ако това бъде разпределено например за 10 години. При своето посещение в САЩ през март престолонаследникът направи неясно изявление за евентуални саудитски инвестиции в САЩ, които може да са на стойност 400 милиарда долара, като каза според уебсайта \"Арейбиън бизнес\": \"Много неща могат да бъдат уредени в близко бъдеще.\" По-рано САЩ наложиха санкции на 17 саудитски служители, заподозрени за отговорни или съучастници в смъртта на Хашоги. Членове на Конгреса искат САЩ да последват примера на страни, предприели по-твърди действия. Германия например забрани износа на нови оръжия за Саудитска Арабия и спря одобрен по-рано износ на оръжия.", "date": "2018.11.22", "title": "Тръмп раздува стойността на оръжейния бизнес със Саудитска Арабия"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/389697-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%80%D0%B0%D0%B1%D0%BE%D1%82%D1%8F%D1%82-%D0%B4%D0%BE-%D0%BF%D1%80%D0%B8%D0%BF%D0%B0%D0%B4%D1%8A%D0%BA,-%D0%B0-%D0%B5%D0%B4%D0%B2%D0%B0-%D0%BF%D1%80%D0%B5%D0%B6%D0%B8%D0%B2%D1%8F%D0%B2%D0%B0%D1%82", "text": "Плащат за пакетче масло повече, отколкото в Германия, а получават едва 260 евро на месец. Шивашкото производство в България е Made in Europe, но изобщо не е по-хуманно, отколкото в Азия,  пише германският \"Ди Цайт\".         В началото на статията авторката Каролин Ванбек разказва за фабриката „Пирин-Текс\" край Гоце Делчев, където 2 000 работници на две смени шият, гладят, почистват и опаковат продукция за известни марки като \"Хуго Бос\". Оттам всяка седмица потеглят около 12 000 готови облекла, предимно за Германия. „Тази фабрика едва ли щеше да я има, ако заплатите в България не бяха сред най-ниските в ЕС\", констатира авторката. По-нататък в статията четем:     „Изненадващо е колко много международни производители на дрехи са избрали България. Независимо дали става дума H&M, \"Адидас\", \"Хуго Бос\" или \"Бърбъри\" - редица международни модни концерни произвеждат продуктите си в еврочленката България. \"В сравнение с разходите за живот, заплатите са дори по-ниски, отколкото в Азия\", казва Бетина Музиолек от Clean Clothes Campaign (CCC), неправителствена организация, която се бори за по-добри условия на труд в текстилната промишленост по цял свят.\"   \"Започваш в 8, но не знаеш кога ще си тръгнеш\"   Авторката посочва, че повечето работници в българската текстилна индустрия остават на минималната работна заплата от 260 евро и уточнява: „А разходите за живот в България са само два пъти по-ниски от тези в Германия. Някои стоки в България са дори по-скъпи. Дискаунтърът „Лидъл\" има филиал в Гоце Делчев. Там килограм банани струва 1,22 евро, а пакетче масло 2,80 евро - повече, отколкото в Германия. (...) Шивашкото производство в България е Made in Europe, но изобщо не е по-хуманно, отколкото в Далечния изток. Когато човек пообиколи няколко текстилни фабрики в България, бързо разбира защо това е така.\" По-нататък авторката разказва за фабриката „Куш Мода\" в село Трънак, близо до Черноморското крайбрежие, където работят 340 души - предимно жени, предимно от турското малцинство. „Сутрин започваш работа в 8, но не знаеш кога ще си тръгнеш\", казва пред „Ди Цайт\" една от работничките, която не иска да се споменава името ѝ, понеже се бои за работното си място. По-нататък в статията става дума за онова, което са научили представителите на ССС от работнички във фабриката: „Според техните проучвания, в „Куш Мода\" масово се полага извънреден труд: вместо законоустановените осем часа, работниците често се трудели по 12 часа, и то седем дни седмично. Автобусите докарвали работниците в 8 часа сутринта и ги откарвали в 20 часа. Според ССС, някои от работничките във фабриката изкарвали до 459 евро, но с много извънреден труд. А онези, които не упражнявали извънреден труд, понякога не стигали дори до минималната работна заплата. Камо ли пък да изкарат онези 1 200 евро, които според синдиката КНСБ биха задоволили месечните им нужди.\" След като уточнява, че от „Куш Мода\" отхвърлили упреците на активистите, авторката отново се връща към българските синдикати: „В България рядко има работническо представителство. А когато го има, то не е особено влиятелно. Ето защо положението на много текстилни работници си остава драматично. На очи се набиват и многобройните надомници, които често пъти шият от вкъщи за фабриките, дори без договор. Други пък работят само на половин трудов договор, но изпълняват норма за пълно работно време. В редица фабрики няма прозрачност, те не поддържат уебстраници, не отговарят на журналистически запитвания и не допускат посетители. Във фабриката „Аполо\" в Гоце Делчев например, където се произвеждат униформи и ловджийски облекла, се работи дори на един празничен ден. Собственикът на фабриката връща репортерката още от вратата: „Нямам какво да кажа. Освен че българската текстилна индустрия се срива\".\"   \"Едва петима работници успяват да изпълнят нормата\"   На фона на всичко това условията на труд във фабриката „Пирин-Текс\" на германския предприемач Бертрам Ролман изглеждат направо добри. Но за да запази международната конкурентоспособност на своята българска фабрика, Ролман иска да повиши производителността на труда. В отговор на журналистическо запитване от „Хуго Бос\" са съобщили, че през последните три години са одобрили повишаване на възнагражденията в „Пирин-Текс\" с по 6% годишно. През настоящата година обаче Ролман обвързал възнаграждението още по-тясно с изпълнението на нормата и орязал някои твърди елементи от заплащането, пише авторката и дава думата на синдикалиста Драгинов, който казва: „Ролман иска все повече да ни експлоатира. В „Пирин-Текс\" нормата успяват да изпълнят едва петима работници\". Самият Ролман коментира това твърдение с думите, че именно тези работници доказвали изпълнимостта на нормата.   На една от шевните машини в \"Пирин-Текс\"   По-нататък в статията четем: „Собственикът на фабриката не разбира критиката и препраща към общото икономическо развитие. „Скоро вече няма да бъде възможно тук да се поддържат толкова големи производствени мощности\", казва той. И може би е прав. Десетилетия наред текстилната индустрия даваше сериозен принос към българското стопанство. Стотици хиляди евтини работници шиеха облекла, за които - независимо от машините - има нужда и от много човешки ръце. „Българската текстилна индустрия предлага добро съотношение между цена и качество\", казва Георги Милев от агенция „Тексар\", която събира чуждестранни модни концерни с български производители.\" Пред германската журналистка Милев разказва за силните традиции на българската текстилна промишленост, която преди 1990 година е разполагала с модерно оборудване и е обслужвала клиенти както на Запад, така и на Изток. При това не само с продукти на ишлеме (както днес), но и с дизайн, с платове и собствена конфекция. Авторката обобщава, че от предимствата на България е останало единствено географското - близостта до пазарите в Германия, Великобритания и Италия. Плюс плоският данък. По-нататък авторката отбелязва, че много неща са се променили през последните десетилетия: „През 1993 година, когато Ролман открива фабриката си в Гоце Делчев, на опашка за работа са чакали 2 000 души, както твърди самият той. Днес обаче имало недостиг на работна ръка: „Принуден съм дори да отказвам поръчки\". За последните три години само в „Пирин-Текс\" са напуснали 1 500 от общо 3 500 работници. Ролман очаква, че скоро персоналът ще се стабилизира на равнище 1 500 души. А при спадащ капацитет, казва Ролман, трябва да се повиши производителността на труда. По този начин Ролман се опитва да се бори срещу кризата, но може би всъщност я задълбочава. Защото причина за нея е точно това: ниските заплати. Вярно е, че благодарение на тях текстилната промишленост остана в страната, но пък хората започнаха да бягат.\" Все повече хора напускат България   В статията е цитиран и проф. Ганчо Ганчев от Югозападния университет в Благоевград, който пояснява, че със свободата на придвижване в ЕС българите могат да си търсят работа и другаде - и да изкарват до пет пъти повече като чистачи или строителни работници във Великобритания и Германия. Ролман коментира този факт така: Ако се повишат заплатите, България вече няма да е толкова привлекателна за фирмите, които съответно ще изнесат производството другаде - в Турция или в Камбоджа например. Към края на статията си авторката пише: „И наистина, след 1990 година 1,5 милиона души напуснаха България, населението на страната се сви от близо 9 на малко над 7 милиона. В Германия например от 2007 година насам броят на българите е нараснал с цели 563%, както съобщава Федералната статистическа служба. Само през миналата година в Германия са пристигнали 45 000 българи. В резултат: в България липсват работници. Да използваш ниските заплати за осигуряване на икономическо предимство - този модел няма да работи още дълго. Защото ще останат само онези, които не могат да напуснат. Единствено по-високите заплати могат да спрат бягството на хората, казва икономистът Ганчев: „Това е единственият икономически инструмент за стабилизиране на пазара\". Но индустрията се развива в друга посока, твърди текстилният посредник Милев: „Много фирми вече се интересуват от едно-единствено нещо: да свалят цените\". Някъде по средата между тези два полюса са приклещени текстилните работници, които все още остават в България. „Тук едно погребение струва 400 евро\", казва синдикалистът Драгинов. „А такива спестявания никой няма. Тук човек не може да си позволи дори да умре\", добавя той.\"", "date": "2018.11.22", "title": "В България: работят до припадък, а едва преживяват"}
{"url": "http://www.classa.bg/%D1%81%D0%B2%D1%8F%D1%82/item/389698-%D0%B2%D0%B8%D0%BF-%D0%B1%D0%B5%D0%B6%D0%B0%D0%BD%D0%B5%D1%86%D1%8A%D1%82-%D0%BD%D0%B0-%D0%BE%D1%80%D0%B1%D0%B0%D0%BD", "text": "Рекордно бързо Унгария даде политическо убежище на осъдения бивш македонски премиер Никола Груевски. Опозиционери в Будапеща смятат, че правителството е деградирало Унгария  до \"убежище за престъпници\".             Да получиш политическо убежище в Унгария е почти невъзможно – освен ако не си „ВИП-бежанец\". Политици от опозицията нарекоха по този начин бившия премиер на Македония Никола Груевски. Както е известно, той пристигна в Унгария през Албания, Черна гора и Сърбия, за да избегне двугодишното лишаване от свобода, на което беше осъден заради корупция и разхищения.     Само дни по-късно бившият премиер получи и политическо убежище – в рекордно кратък срок. За това съобщи вчера не само Груевски в профила си във Фейсбук, но и близкият до правителството унгарски вестник „Маджар Идьок\". Официално потвърждение от властите обаче все още няма. Правителството не отговори и на изричното запитване на „Дойче веле\", но в Унгария се знае, че споменатият вестник често служи като рупор на управляващите. Косвено потвърждение дойде от министъра на правосъдието Ласло Трочани, който каза, че Груевски може да се движи свободно в Унгария и няма да бъде върнат в Македония. С това изявление министърът може би намеква, че „ВИП-бежанецът\" навярно скоро ще напусне страната.   Кога успяха да проверят аргументите на Груевски?   Ако той наистина е получил политическо убежище, странно е как унгарските власти за толкова кратко време са успели да проверят аргументите на Груевски, че е подложен на политическо преследване в родината си. Самият той пише във Фейсбук, че процесът срещу него в Македония бил проведен в нарушение на закона, че правосъдието било насилено по политически причини, а лично до него достигали заплахи, че в затвора ще бъде убит. „Лов на вещици\", пише Груевски и изразява убеждението си, че в Македония не може да се проведе честен процес срещу него. Представители на унгарската опозиция реагираха с възмущение и остра критика срещу приютяването на Груевски. Няколко политици спуснаха от прозорците на парламента голям транспарант със снимка на Груевски и надпис „ВИП-бежанецът на Орбан\". Марта Деметер, опозиционна депутатка от партията с либерално-екологически профил LMP, нарече Орбан „политически кръстник\" на Груевски и писа във Фейсбук, че Орбан и неговото обкръжение „обслужват международната организирана престъпност\". Икономистът Лайош Бокрош, също представител на опозицията, каза, че „мафиотското правителство на Унгария\" е деградирало страната до „убежище за престъпници\". Парламентарният лидер на Орбановата партия „Фидес\" Янош Халас заяви, че тази критика била „цирков номер\", защото Груевски бил не престъпник, а политически преследван човек, който имал право на закрила. Същинската опасност за Унгария била миграцията, добави той. Междувременно и вестник „Маджар Идьок\" потвърди обясненията за придвижването на Груевски до Унгария, които в понеделник даде сръбският президентът Александър Вучич: Груевски е пътувал с автомобил, транзитно през Албания и Черна гора, а на сръбско-унгарската граница е представил пасаван, издаден от унгарските власти.   На ръба на законността   Според унгарски юристи обаче, както издаването на такъв пасаван, така и светкавичната процедура за политическо убежище са на ръба на законността. Според съпредседателката на унгарския Хелзинкски комитет Марта Пардави не било ясно дали един човек, осъден с влязла в сила присъда, изобщо може да получи пасаван. Освен това процедурата за даване на политическо убежище приключила рекордно бързо, докато по закон Груевски всъщност е трябвало да бъде върнат в Сърбия. Независимо, че подробностите още не са ясни, Пардави смята, че си имаме работа с политическо решение, прикрито като даване на политическо убежище. Извън Унгария и Македония, международните политически реакции засега са изключително сдържани. Говорители на Еврокомисията през последните дни на няколко пъти предупредиха да не се политизира случаят „Груевски\". Пред „Дойче Веле\" депутатът от Зелените в Бундестага Мануел Сарацин, който е говорител за Източна Европа, каза обаче, че за една държава от ЕС е неприемливо да се превръща в съучастник на доскорошен премиер-автократ. „От правителството на Орбан аз очаквам да подсилва демокрацията и правовата държава в Македония, а не да ги подкопава\", каза още Сарацин.", "date": "2018.11.22", "title": "\"ВИП-бежанецът\" на Орбан"}
{"url": "http://www.classa.bg/%D1%81%D0%B2%D1%8F%D1%82/item/389699-%D1%84%D1%80%D0%B0%D0%BD%D1%86%D0%B8%D1%8F-%D0%B1%D1%83%D0%BD%D1%82%D1%8A%D1%82-%D0%BD%D0%B0-%D0%BC%D0%B0%D0%BB%D0%BA%D0%B8%D1%8F-%D1%87%D0%BE%D0%B2%D0%B5%D0%BA", "text": "Отново стотици хиляди французи са на барикадите. Но този път протестите заради горивата са различни. За какво е сегашният бунт във Франция и кои са „жълтите жилетки\"?           Дългите, и понякога свързани с насилие, протести във Франция, както и продължителните общи стачки, не са рядкост за Франция. Много често обществените и политически конфликти в тази страна се решават именно на улицата. Често протестиращите организират блокади и окупации.     Сегашните протести на движението \"жълти жилетки\" обаче имат една особеност: те не са инициирани от синдикатите или опозицията, а участниците в тях се самоорганизираха - най-вече чрез социалните мрежи. Само за няколко седмици протестното движение накара стотици хиляди французи да излязат на улиците и да протестират срещу покачването на данъците върху горивата. И понеже зад тях не стоят профсъюзите или партии, протестите представляват сериозно предизвикателство за властите, защото това прави протестиращите непредвидими. Нито една от проявите на недоволство не се обявява предварително, и силите за сигурност трудно могат да преценят къде, кога и в каква численост ще се появят демонстрантите. Кои са \"жълтите жилетки\"?   Едно от най-известните лица на протестите е Жаклин Муро. На 18 октомври 51-годишната Муро публикува видео във Фейсбук, в което говори за \"кампания срещу шофьорите\" и критикува остро планираното повишаване на екоданъка върху горивата. Тя обвинява президента Еманюел Макрон, че иска да превърна шофьорите на дизелови автомобили в \"дойна крава\". И всичко това, за да може да се купят нови прибори за Елисейския дворец, или да бъде изграден скъп басейн за президента. Над 6 милиона французи са гледали видеото и оттогава Муро е начело на протестното движение. Ако се вярва на френските медии, зад протестите стои \"малкият човек\" - хората от селските райони на страната, които се чувстват изоставени, казва Айлин Келер от Германско-френския институт. Според нея това са хората, които живеят малко над екзистенцминимума, и които са твърде богати, за да получават държавна помощ, но същевременно и твърде бедни, за да имат усещането, че живеят добре. Експертката за Франция обаче смята движението за много по-пъстро, което личи от масовите демонстрации в столицата Париж. \"Мисля, че то представлява широк напречен разрез на френското общество\", казва Келер. Актуални анкети сочат, че три четвърти от французите смятат сегашните протести за легитимни. Какви са изгледите за успех?   След първите протести френският премиер Едуар Филип заяви в телевизионно интервю, че правителството е чуло посланието на демонстрантите, но продължава да държи на покачването на данъците. А президентът Макрон обясни, че винаги е трудно човек да промени навиците си. Франция обаче щяла да разработи други форми на мобилност и да насърчава прехода към друг тип превозни средства, които щадят природата.   Жаклин Муро - лицето на движението \"жълти жилетки\"   По всичко личи, че правителството не е склонно да отстъпи. \"С това то изпраща следното послание: правим това, за което сме избрани\", казва Келер и допълва, че това управление е показало, че е склонно да прави и малки отстъпки. С тях то показва, че се вслушва в гласа на народа. Като цяло обаче е малко вероятно сега улицата да принуди президента Макрон да оттегли един закон, допълва Айлин Келер. Защо не протестират германците?   Цените на бензина и дизела са високи и в Германия, но никой не протестира. Според Дитер Рухт, изследовател на културата на протеста, това се дължи от една страна на управлението. \"Във Франция управлява едно икономически либерално правителство, и гражданите сами трябва да се погрижат за вкарването в дневния ред на социалните теми. В Германия това е грижа на социалдемократите, които участват в коалиционното правителство. \"Много французи смятат, че тяхното положение ще се влошава - това е основната нагласа във Франция, където недоволството е много по-силно отколкото в Германия\", казва Рухт. От друга страна експертът вижда различна аргументация в протестите във Франция и в Германия: \"Докато хората в Германия излизат на улицата, за да протестират преди всичко за правата не жените или срещу ядрената енергия, акцентите във Франция са свързани най-често с трудовия живот\", казва той. Отделно от това имаме и две различни политически системи. Тази във Франция е по-неподатлива на импулси, тръгващи отдолу, а разлика от Германия, където съществуват различни установени канали за артикулиране на интересите. Във Франция недоволството обикновено се трупа дълго, докато не се стигне до експлозия. И това се случва именно на улицата, посочва германският експерт.", "date": "2018.11.22", "title": "Франция: бунтът на \"малкия човек\""}
{"url": "http://www.classa.bg/%D1%81%D0%B2%D1%8F%D1%82/item/389700-22-000-%D0%B1%D1%80%D0%B5%D0%BC%D0%B5%D0%BD%D0%BD%D0%B8-%D0%B4%D0%B5%D1%86%D0%B0-%D0%B2-%D1%82%D1%83%D1%80%D1%86%D0%B8%D1%8F", "text": "Близо 22 хиляди бременни деца са постъпили в турски болници само през последната година и половина, научаваме от току-що публикуван официален доклад. Експерти се опасяват обаче,  че реалният брой е двойно по-висок.           Само между януари 2017 и юли 2018 година в турски болници са постъпили 21 957 бременни деца. \"Това показва, че всеки ден повече от 40 момичета раждат деца, въпреки че самите те са деца и би трябвало да ходят на училище\", казва Али Шекер, лекар и депутат от опозиционната Републиканска народна партия. Шекер отдавна се опитва да привлече вниманието към задълбочаващия се проблем с детските бременности.      В началото на 2018 година той внесе парламентарно запитване защо здравните служители в две истанбулски болници не са информирали полицията за приетите общо 115 бременни непълнолетни момичета, 38 от които са били дори на възраст под 15 години. \"Това е само върхът на айсберга\"   Позовавайки се на турския Наказателен кодекс, Емрах Шахин, вицепрезидент на Центъра за правата на детето в Анкара, поставя същия въпрос: „Беше ли съобщено на полицията за тези 21 957 случая?\". Защото според Наказателния кодекс, служителите в здравеопазването са длъжни да информират властите за всеки случай на детска бременност. Според Шахин, броят на такива бременности, които са били официално регистрирани през последните 18 месеца, е само върхът на айсберга. Експертът смята, че всъщност става дума за 40 000 до 45 000 детски бременности. По данни на турското Министерство на правосъдието, не може да се установи връзка между броя на забременелите малолетни и случаите на сексуални престъпления срещу деца. В 81-милионна Турция само през 2017 година са били издадени 35 896 присъди за такива престъпления. Според турския закон, пълнолетието настъпва на 18 години. Под тази възраст не може да има съгласие за сексуална активност, а сексуалните действия с непълнолетни или малолетни водят до наказателно преследване. Брак може да се сключва след навършване на 18 години, а по изключение и между 17 и 18-годишна възраст, но само със съгласието на родителите или настойниците. Независимо от това неформалното брачно съжителство с религиозна благословия е широко разпространено явление. Броят на такива „бракове\" (кога доброволни, кога принудителни) трудно може да се установи, защото те са много разпространени, особено в селските региони. Официална информация за тях се появява единствено когато непълнолетната или малолетната „булка\" забременее и се регистрира в здравно заведение. От тези регистрации се разбира, че през 2016 година в Турция са родили 234 момичета на възраст под 15 години и 16 396 момичета на възраст между 15 и 17. Действителният брой вероятно е много по-висок. Отвъд числата   \"Трябва да оценяваме ситуацията и отвъд числата - от социологическа, културна и правна гледна точка\", казва активистката Хилал Есмер от Асоциацията за борба срещу сексуалното насилие. Според нея съсредоточаването единствено върху числата възпрепятства обществения дебат, в който да се включат и въпроси, свързани с правата на детето, с принудителните бракове и с легитимността на ранните бракове по взаимно съгласие. \"Ако искаме да ограничим детските бременности, най-напред трябва да гарантираме на децата полагащите им се права - и особено това, че не са собственост на родителите си\", казва Есмер. Емрах Шахин припомня, че ранните бракове са втъкани в идеологическите и религиозните нагласи на обществото. \"За да се прекрати практиката на детските бракове и детските бременности, в обществото трябва да има консенсус, че всяко човешко същество под 18 години е дете, а децата не могат да сключват брак. Правителството също трябва да демонстрира силна воля в това отношение\", казва Шахин. Данните от Министерството на правосъдието потвърждават казаното от Шахин: 75% от сексуалните посегателства срещу деца са извършени от хора над 18-годишна възраст. Става дума за хиляди случаи, в които възрастни изнасилват деца или извършват с тях забранени сексуални действия. Според Шахин, тези факти доказват „културната неблагонадеждност\" на Турция. По неговите думи, тези случаи се множат, защото никой не ги взима под контрол, а властите често пъти си затварят очите.", "date": "2018.11.22", "title": "22 000 бременни деца в Турция"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/389691-%D0%B7%D0%B2%D0%B5%D0%B7%D0%B4%D0%B8-%D0%BD%D0%B0-%D1%86%D1%81%D0%BA%D0%B0-%D1%81%D1%80%D0%B5%D0%B4-%D0%BC%D0%B8%D1%81%D0%BA%D0%B8", "text": "Четирима футболисти на ЦСКА предизвикаха истински фурор с присъствието си на Балканското изложение на игралната индустрия. Станислав Манолев, Божидар Чорбаджийски, Кирил Десподов и Мауридес зарадваха десетки фенове на ЦСКА като си направиха снимки за спомен с тях. Четиримата отделиха повече от половин час на изложението. Един от основните спонсори на клуба - Winbet, е сред участниците в изложението. Събитието се провежда днес и утре (21-22 ноември) в Интер Експо център, София. Заедно със звездите на ЦСКА и феновете на събитието бяха и кандидатките за титлата \"Мис Гейминг\". BEGE е с бизнес насоченост и регулярно се посещава от над 5000 професионалисти от 35 държави. Това е най-голямото изложение на игралната и развлекателната индустрия на Балканския полуостров. Организаторите избраха да поканят представители на ЦСКА, защото знаят, че ние сме най-обичаният клуб в страната и най-популярният български отбор по света.                ", "date": "2018.11.22", "title": "Звезди на ЦСКА сред миски"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/389692-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-22-%D0%BD%D0%BE%D0%B5%D0%BC%D0%B2%D1%80%D0%B8", "text": "ОВЕН ( 21 март - 20 април ) Очакват ви много удоволствия, от които ще е трудно да се откажете с вашата страстна природа. Ако всичко това не пречи изобщо на работата ви, тогава не се отказвайте. В битовата сфера са възможни аварии, ремонти и загуба на пари. Дори ще трябва да отидете някъде далеч, за да купите необходимите неща за уреждане на проблемите. Затова пък вечерта ви очаква романтика. ТЕЛЕЦ ( 21 април - 21 май )  Трябва да се заемете с полезни неща и постепенно да изчиствате натрупалите се задачи. Това се отнася до дома, живота и финансите. Ще има толкова много ярки събития около вас , че дори няма да искате да се занимавате с вашите въпроси. Но имайте предвид, че ако сте твърде мързеливи, тогава стотици пъти ще съжалявате. За кариера и грандиозен успех, все още може само да мечтаете. БЛИЗНАЦИ ( 22 май - 21 Юни ) Поставете в ред личните и финансовите си въпроси, в противен случай, ще висят над вас като Дамоклев меч. Това ще изисква не само ум и интелигентност, но и мъдър подход. Възможни са смущаващи новини от далеч - от възрастен роднина. Вечерта, ще трябва да седите на компютъра дълго време, за да завършите работата си.   РАК ( 22 юни - 23 юли ) Очаква ви успех не само в работата, но и в учението. Вие се захващате с всичко, с което може да помогнете. Но не трябва да се притеснявате за хора, които сами могат да решат проблемите си. Ако навсякъде се проявявате като месия, тогава в замяна ще получите само усмивки. В преследването на \"лесни\" пари, може да загубите това, което имате. ЛЪВ ( 24 юли - 23 август ) Разкривайте талантите си в творчеството и също така се включвайте в големи проекти. Достатъчно вече сте страдали и стеснявали, вие заслужавате много повече. Приятни новини от стар приятел, ще повдигнат настроението ви. Дори ще забравите за лошото здраве и ще решите драстично да промените плановете си за следващия месец. ДЕВА ( 24-ти август - 23 септември ) Очаква ви благоприятен ден във всяко отношение. Дори пари ще получите толкова, колкото са ви обещали да ви платят. Възможно е, да ви предстои ваканция? Пишете заявление за отпуск и се заемете да довършите започнатите задачи. Да запазете позитивното си настроение, ще ви помогне стар приятел, който ще споделя с вас, ентусиазма ви за пътуването. ВЕЗНИ( 24 септември - 23 октомври) Препоръчително е, да сте по-доверчиви, особено ако и към вас, се отнасят така. На работното място, може да имате сблъсъци с колеги, така че не трябва да проявявате праволинейност. Пазете емоциите и страстта си, за любовната среща, която е насрочена за вечерта. От вас зависи, да вземете решение, което ще промени нещата към по-добро.   СКОРПИОН ( 24 октомври - 22 Ноември ) Очаква ви безоблачен ден, който ще ви донесе много приятни новини. Само с финансовите проблеми, ще трябва да се справяте сами, но вечерта може да получите аванс за работата си. Независимостта е в кръвта ви, въпреки че това, може да ви пречи в любовната сфера. Дайте възможност и на партньора си, да се докаже.   СТРЕЛЕЦ ( 23 Ноември - 21 Декември ) Не се захващайте с нови и непознати неща, в противен случай няма да имате време да изпълните старите дела. Нека всичко върви, според установения ред. Ако, неуравновесеността ви е свойствена,  не давайте воля на импулсивността и гнева. Вечерта, ще общувате с роднини, ще им помагате в ежедневието и ще решавате здравословни проблеми. КОЗИРОГ (22 Декември - 20 януари ) Предстои ви, в неофициална атмосфера да подписвате, някои договори и документи. Е, ако сте обмислили всичко, рискувайте. В любовта, не трябва да се заричате за нищо, така ще решите и вие и ще се пуснете по течението. Ако сте семейни, тогава се бойте от Всевишния. Флирт, дори и невинен, може да стане \"последната капка\".  ВОДОЛЕЙ ( 21 януари -  19  февруари ) Очаква ви, наситен работен ден изпълнен със събития , които ще започнат да се развиват по-бързо към обяд. Не бива да поемате задължения, които шефът е разделил равномерно между служителите. За постигане на финансови цели, все още не сте готови след последния провал. Помислете сто пъти, преди да влагате своите честно заработени пари.   РИБИ ( 20 февруари - 20 март ) Трябва да поддържате баланс между личния живот и работата. В противен случай, ще трябва да се разкъсвате на няколко части или да се изпокарате с близките. Стабилността във финансовата сфера е забележителна, така че, може да подарите подаръци на себе си и близките. Вечерта, ще трябва да решавате проблеми свързани с децата.", "date": "2018.11.22", "title": "Дневен хороскоп 22 ноември"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/389689-%D0%BD%D0%B0%D0%B9-%D1%81%D0%BA%D1%8A%D0%BF%D0%B0%D1%82%D0%B0-%D0%B1%D1%83%D0%BB%D0%BA%D0%B0-%D0%B2-%D1%86%D1%8F%D0%BB%D0%B0-%D0%B0%D1%84%D1%80%D0%B8%D0%BA%D0%B0", "text": "Както съобщава Vice News най-щедрата оферта дощла от местен бизнесмен, който казал, че е готов да даде на родителите на булката 530 крави, три Land Cruiser V8 и 10 хиляди долара. Суданските медии незабавно нарекоха 16-годишната Ниялонг Нгонг Ден Джаланг най-скъпата булка на африканския континент.      Обаче осъществяването на сделката през една от най-известните социални мрежи в света предизвика възмущение сред обществените организации.", "date": "2018.11.22", "title": "Най-скъпата булка в цяла Африка"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/389690-%D0%BA%D1%80%D0%B0%D1%81%D0%B0%D0%B2%D0%B8%D1%86%D0%B0-%D0%BF%D1%80%D0%BE%D0%B2%D0%BE%D0%BA%D0%B8%D1%80%D0%B0-%D1%84%D0%B5%D0%BD%D0%BE%D0%B2%D0%B5%D1%82%D0%B5-%D1%81%D0%B8", "text": "Свързваната с шампиона във Формула 1 Люис Хамилтън преди време британска поп певица Рита Оро шокира последователите си в социалната мрежа „Инстаграм“ и не само предизвика доста дискусии, но и си навлече гнева на модни критици. 27-годишната изпълнителка публикува снимки, на които е облечена в провокативна рокля с перa, която събра огромен брой харесвания. \"Смятам, че бях нетърпелива, но имах невероятната подкрепа на феновете\", сподели Рита Ора за дълго очаквания ѝ нов албум \"Phoenix\", който ще се появи на пазара до края на седмицата. Певицата често бе в компанията на Люис Хамилтън на различни събития, но двамата така и не разкриха дали са имали връзка. Тя участваше като съдия в редица телевизионни конкурси за таланти, включително в британския вариант на \"Х фактор\", а освен това лансира и своя собствена модна линия.          ", "date": "2018.11.22", "title": "Красавица провокира феновете си"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/389688-%D1%82%D0%B0%D1%8F-%D1%80%D0%B0%D0%B1%D0%BE%D1%82%D0%B0-%D0%BD%D0%B5-%D0%B5-%D0%BA%D0%B0%D1%82%D0%BE-%D0%BE%D0%BD%D0%B0%D1%8F", "text": "ТОП 10 на БГ звездите, които фалираха в бизнеса     Тя тая работа не е като оная! Всяка втора певица, актьор или модел се захвана с бизнес. Всички те очакваха, че нещата ще им потръгнат по мед и масло, тъй като името им ще работи за тях, пише в. \"ШОУ\". Голяма част от популярните и успели в дадена област личности си повярваха прекалено много и решиха, че могат да станат бизнесмени и бизнес дами. Трябва обаче всеки да си гледа в собственото канче и да прави това, което му се отдава най-добре. В противен случай се провалят главоломно, със загуба на голяма сума пари. Ето кои са звездите, които пренебрегнаха своята професия и скочиха в дълбоките води на лесните пари, което им донесе фалит!    1. Азис и Десислава       Азис и Десислава се обединиха като приятели и още повече като популярни личности в създаването на свой клуб в Студентски град. Кръстиха дискотеката „Бели нощи\" – на една от емблематичните песни на чалга дивата. По онова време Азис се обличаше като жена и фурорът бе голям, а Десислава бе на върха на кариерата си. Въпреки че мнозина стискаха палци за успех на двамата изпълнители, те се провалиха с гръм и трясък. Прокрадна се версията, че причината са високите данъци. Това не е единствената непремислена инвестиция на Деси. След като напусна „Пайнер\" с гръм и трясък, тя реши да създаде своя музикална телевизия. Вложи огромни средства, но така и не успя да стъпи здраво на пазара и загуби огромна сума пари. Трудно си стъпи на краката, тъй като по това време не беше и сред топ имената, нямаше много участия и пееше за изключително нисък хонорар. Тя успя все пак да не бъде пред тотален фалит, след като намери купувач на телевизията.    2. Рени      По примера на колегите си Азис и Десислава, Рени също се захвана с кръчмарство. Изпълнителката на „Като птица\" се бе отдала в управлението на клуб „Планет\" в сдружение с музиканта Емил Коларов. Макар заведението да тръгна добре и прогнозите да сочеха, че ще бъде едно от най-елитните места в София, накрая Рени претърпя крах и се наложи да го затвори. Към днешна дата Рени не иска да си спомня за този период от живота си и финансовите загуби, които претърпя тогава. Тя се убеди, че успехът в едно начинание не е гаранция за успех в друго. По това време Рени е на върха на кариерата си в България и Сърбия, издава албум след албум и се радва на огромна фенска аудитория. За съжаление тя не успя да задържи и тази своя слава и успех, тъй като се отказа от кариерата си в името на семейството и любимия си мъж. Премести се да живее в Израел до мига, в който не се разведе. Сега отново се опитва да възобнови музикалната си кариера, но е трудно да се конкурира с младите си амбициозни колежки.    3. Златка Райкова       Амбициозната плеймейтка Златка Райкова, която реши да завърти свой бизнес със сватбена агенция, се провали безславно. Русокоската напусна с подвита опашка помещението, което бе наела, за да организира сватби. Златка започна свой бизнес с идеята, че ще потръгне, защото името й ще работи за нея. Да, ама не, скандалната й слава й изигра лоша шега. Изглежда че кандидат-младоженците се страхуват от лапите на хищната Райкова и бягат далеч от нея, съответно и от агенцията й. Офисът й се намираше в тузарския столичен квартал „Манастирски ливади\". Пред приятелки се жалвала, че нямала никакви клиенти и нямало как да се справи с бизнеса. А наемът на помещението не бил никак малък – 1500 лв. на месец. Поне началният капитал не внесла сама, а тогавашният й приятел Павел, който е настояща половинка на фолкпевицата Преслава. За прищявката на Златка той се бръкнал около 150 хил. лв. С тези пари Златка можеше да си купи апартамент в центъра на София, а не да си чеше егото, че е бизнес,дама, злословят нейни конкурентки.    4. Камелия      Камелия заедно със съдружника си Цветин Томов държаха фирма за продажба на зелена енергия. „Каенерджи груп\" е регистрирана отдавна в Пловдив. Как, защо и кога фалира бизнесът на Камелия, не е ясно, а и певицата не обича да си спомня за него. „Това е минало, гледам само в настоящето\", казва чалга дивата. Преди 12 години Камелия отваря ресторант в центъра на София. Заведението \"Залезът й зората\" потръгва добре благодарение на отличната кухня, но скоро клиентелата оредява, като една от причините е липса на паркинг. Малко след това хазяинът вдига двойно наема и звездата се принудила да хлопне кепенците.    5. Ивелин Попов и Елена Паришева       Ивелин Попов скъса джоба и реши да затвори заведението, което бе купил на жена си – фолк певицата Елена Паришева. Култовият бар в столичния квартал „Красна поляна\" в момента е грозна гледка – разрушен. Вече няма и спомен от заведението. Всичко е разбито, изпотрошено и разграбено, а футболната звезда тотално се е отдалечил от заниманието си с въртене на кръчми. През 2015 г. Попов се прояви щедър съпруг и подари на хубавата Елена заведение, с което да се занимава. Това бе като вид компенсация, че я свали от сцената в най-пиковия й момент и категорично й забрани певческа кариера. Семейството очакваше барът да се превърне в едно от вървежните заведения в София. Именно затова футболистът развърза кесията и направи уникален интериор вътре, като очакванията му бяха да възвърне вложените си пари много бързо, а след това да започне дори да печели. Запознати издават, че е инвестирал над 100 бона в начинанието. Не само че не е прокопсал, но не си е и възвърнал вложенията си. Елена прие подаръка и дори следеше персонала изкъсо. След като роди втори наследник на Ивелин, все по-малко време й оставаше за семейния бизнес и той бързо замря.    6. Хилда Казасян       Популярната джаз певица и дъщеря на музикалния корифей Вили Казасян – Хилда, също претърпя фалит с ресторантьорството. В продължение на десетина година тя въртеше успешно арменски заведения, но накрая се наложи да ги затвори. През това време успя да отвори три заведения, но към момента функционира само едно. Още с отварянето си заведенията на Хилда привлякоха столичния елит и се славеха с голям успех. Бизнесмени, актьори и политици обичаха да похапват арменска кухня в ресторантите на Хилда. Не след дълго клиентелата започна да оредява, а на опашка да се редят приятели, които Хилда да черпи. Според осведомени основната причина била в лошия мениджмънт на кръчмите, за който отговаря партньорът на Хилда – Николай Павлов. Той напълно бил загърбил ангажиментите си в ресторантите и въобще не контролирал зареждането. Причината се крие в комарджийската страст на Павлов. Николай играе хазарт редовно и губи много пари, разказват негови приятели. Затова с третото си заведение се е заела лично тя и се хвали, че върви повече от добре.   7. Ивана       Финансова криза удари и фолкпевицата Ивана, която се принуди да закрие частния си бизнес. Певицата, която по образование е дипломиран икономист, въртеше заедно с баща си Тодор Калудов фирма за автобусни превози в родния си Айтос. Фирмата бе регистрирана през 1999 г., но след 2010 г. нещата вървели изключително зле. На Ивана й се наложи да продаде фирмата, за да не фалира тотално. Дълго време певицата наливаше пусто в празно. Голяма част от парите й за участия отиваха във фирмата „Валтик – Ивана Калудова\", докато накрая на чалга дивата не й писна и сега се издържа само от хонорари. \"Ситуацията е много тежка за дребни фирми и не мога да удържа на кризата\", сподели тогава тя за своя крах в бизнес начинанието й.  8. Анета Сотирова       Актрисата Анета Сотирова дълго време се подвизава като собственик на култовия ресторант „Гара за двама\" на столичната ул. „Бенковски\". През 2012 г. обаче й се наложи да удари кепенците. Фалитът на кръчмата беше логичен - онези, които са се подлъгвали да влязат в „купето\" на актрисата, рядко са се престрашавали да повторят, тъй като вътре, освен че миришеше на отчайващ соцреализъм, цените бяха повече от високи, направо парещи, колкото руската супа „уха\", която се предлагаше там. „Гара за двама\" беше по-скоро семеен ресторант, в който споменаваха доброто старо време бивши величия, изпаднали в прехода, като жената на Луканов – съсобственик на заведението и приятелка на Анета Сотирова.  9. Любен Чаталов       През 2001 г. Любен Чаталов си отвори своя кръчма. Това е негова голяма мечта и не го направил с цел печалба, а за кеф. \"Архитектурата\" й е малко странна - два съседни гаража, свързани в задната част и изрисувани така, че няма начин да не напомнят за театрален декор. Пък и пълни със сценични герои. „Никога не мога да сготвя една и съща манджа, каквато е била вчера - не знам вродено ли ми е, скучно ли ми е, но все си измислям. Имам една къща в Мирково, близо до София. Там има река и два-три язовира. Обикновено изкопавам голяма дупка, запалвам огън вътре и взимам две плочи. Когато остане кладата на жар, слагам върху едната лапад, някаква риба и малко мазнина, пак лапад, захлупвам с другата и покривам с останалата жар\", хвалеше се той в началото на своето кръчмарство. Не след дълго му се наложи да се сбогува с тази своя мечта и да затвори кръчмата, която се бе превърнала в свърталище на негови приятели, които идваха да ги почерпи по едно питие и чорба.      10. Стефан Данаилов       В месеците след 10 ноември 1989 година черни облаци се струпват на главата на всенародния любимец Стефан Данаилов. Колегите, на които най-много е помагал, борил се е да имат апартаменти и звания, първи започват да го ръфат. Във вестниците се появяват материали, които обезличат всичко, което е направил и като артист и като човек. Причината: Бил е партиен секретар на Народния театър, играл е Сергей в „На всеки километър\" и така се е превърнал в любимец на комунистическата власт. Приятелите се разбягали. Чувствал се анатемосан. В този момент актьорът бил готов да се откаже от професията си. Търсейки изход от ситуацията той тръгнал със съмнителни сътружници из Балкана на купува овце за износ в Италия. Появата му в селата предизвиквала бурно вълнение. Народът се струпвал да го гледа и направо забравял за овцете. В крайна сметка бизнесът с животни на Данаилов приключил с това, че партньорите от Италия прибрали овцете, но забравили да платят. Така Стефан отново се върнал в театъра и киното, а Италия превзел с ролите си в най-нашумелите за времето си нейни сериали.", "date": "2018.11.22", "title": "Тая работа не е като оная..."}
