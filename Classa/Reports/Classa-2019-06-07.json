{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/396467-%D0%BA%D0%B5%D0%B2%D1%80-%D1%89%D0%B5-%D0%BE%D0%B1%D1%81%D1%8A%D0%B6%D0%B4%D0%B0-%D1%86%D0%B5%D0%BD%D0%B8%D1%82%D0%B5-%D0%BD%D0%B0-%D1%82%D0%BE%D0%BA%D0%B0-%D0%B8-%D0%BF%D0%B0%D1%80%D0%BD%D0%BE%D1%82%D0%BE", "text": "Големите фирми-консуматори на ток вчера също изразиха публично недоволство от планираното от 1 юли поскъпване на тока за бита с 3,5%, приемат го за твърде малко. В Комисията за енергийно и водно регулиране ще се проведе обществено обсъждане на новите, по-високи цени на тока и парното от 1 юли.       Регулаторът предлага увеличение, съобразено с годишната инфлация - 3,5% за електроенергията, и 4,5% средно за страната на топлоенергията. От топлофикационните и електроразпределителните дружества вече изказаха несъгласие с недостатъчното, според тях, поскъпване. Недоволство от поскъпването обаче вече изразиха и хората.  Големите фирми-консуматори на ток вчера също изразиха публично недоволство от планираното от 1 юли поскъпване на тока за бита с 3,5%, приемат го за твърде малко. От федерацията на индустриалните енергийни консуматори твърдят, че предприятията ще понесат нов удар, защото тока, който могат да купуват само от енергйната борса, ще остане скъп, отбелязва БНР.    ", "date": "2019.06.07", "title": "КЕВР ще обсъжда цените на тока и парното"}
{"url": "http://www.classa.bg/%D1%82%D0%B5%D1%85%D0%BD%D0%BE/item/396459-%D0%B2%D0%B8%D1%80%D1%83%D1%81%D1%8A%D1%82-%D0%BD%D0%B0-%D1%86%D0%B8%D1%84%D1%80%D0%BE%D0%B2%D0%BE%D1%82%D0%BE-%D1%81%D0%BB%D0%B0%D0%B1%D0%BE%D1%83%D0%BC%D0%B8%D0%B5", "text": "Днес целят свят се побира в разни джаджи: смартфони, таблети и други цифрови техники. Заедно с това в света прониква вирусът на цифровото слабоумие. И това не е шега, това е диагноза. През 2007 година специалистите са открили, че от година на година все повече деца - представители на цифровото поколение страдат от разстройство на вниманието, загуба на памет, ниско ниво на самоконтрол, когнитивни нарушения, потиснатост и депресии. Изследователите доказват, че мозъка на представителите на цифровото поколение се наблюдават изменения, подобни на тези, които се появяват след черепно-мозъчна травма или ранните стадии на деменция - слабоумие, което обикновено се развива в старческа възраст.     Това е трудно да се провери, но средностатистическият седемгодишен европеец вече е прекарал пред екрана повече от година от живота си, а 18-годишният - повече от четири години! Сигурно ще кажеш, че сега децата са съвсем други. Да, децата са други, но мозъкът им е същият както и преди хиляди години - 100 милиарда неврона, всеки от които е свързан с десетки хиляди себеподобни. Мозъкът може да се развива и подхранва. Всички наши мисли, действия, решения на сложни задачи и размишления оставят следа в мозъка ни. „Нищо не може да замени това, което децата получават от собствено, свободно и независимо мислене, когато те изследват физическия свят и се сблъскват с нещо ново\", - казва британският професор по психология Таня Бирон. Ще бъдеш шокиран, но от 1990 година радиусът на активност на децата (пространството около дома, в което децата свободно изследват околния свят) е намалял с 90%. Светът се свива до екрана на смартфона. Децата забравиха, а което е още по-лошо, те просто не знаят какво е това да бягаш под дъжда, да пускаш корабчета, да се катериш по дърветата или просто да бъбриш с приятели. Те стоят с часове, втренчено в смартфона си. А нали трябва да развиват и мускулите си, да научат за рисковете, които им е приготвил света и просто да общуват с другарчетата си. „Удивително колко бързо се сформира съвършено друг тип среда, където вкусът, обонянието и осезанието не се стимулират, където повечето време се прекарва пред екрана, а не в разходки на чист въздух и в разговори лице в лице\", - казва Сюзън Гринфилд. Определено има за какво да се разтревожим. Мозъкът се формира, когато има външни стимули и колкото са повече, толкова е по-добре за мозъка. Затова е толкова важно децата да изследват физически света, а не виртуално. Това е необходимо за растящия мозък, както и преди хиляди години. Освен това на детето е нужен здрав и пълноценен сън. Но съвременните деца не са способни да излязат от интернет и да се откъснат от компютърните игри. Това съкращава продължителността на съня и води до нарушения. Как може да се развиваш, когато си уморен и те боли глава, а училищните домашни изобщо не ти влизат в главата?! Питаш се как цифровите технологии могат да променят мозъка на детето? Първо, количеството на външните стимули се ограничава поради еднообразното прекарване на времето в интернет. Детето не получава необходимия опит, за да развива важните участъци на мозъка, които отговарят за съпреживяването, самоконтрола, вземането на решения... А това, което не работи, не се натоварва, отмира. Та нали на човек, който престава да ходи, му атрофират краката? Децата не привикват да запомнят информация - много по-лесно им е да я намерят в търсачките. Ето ти и проблема с паметта. Те изобщо не я тренират. Мислиш си, че децата са станали по-умни благодарение на интернет? А знаеш ли, че сегашните единадесетгодишни изпълняват задания на нивото на осем-девет годишните деца от преди 30 години? Изследователите смятат, че една от основните причини е животът във виртуалния свят. „Опасявам се, че цифровите технологии инфантилизират мозъка, превръщайки го в подобие на мозъка на малките деца, които привличат жужащите звуци и ярките светлини, които не могат да се концентрират и живеят в настоящия момент\", - казва Сюзън Гринфилд. Но ти все още можеш да спасиш детето си! Достатъчно е просто да ограничиш времето на използване на всевъзможните джаджи. Ще бъдеш удивен да научиш, че Стив Джобс, гуруто на цифровата индустрия именно така и постъпил. Неговите деца не са използвали въобще айпад, а нощем и през почивните дни им било забранено да използват другите джаджи. Крис Андерсон, главният редактор на американското списание „Wired\", един от основателите на 3D Robotics, също ограничавал децата си в използването на джаджите. Правилото на Андерсон било - никакви екрани и джаджи в спалнята! „Аз, като никой друг, виждам опасността от прекомерното увлечение по интернет. Самият аз се сблъсках с този проблем и не искам същите проблеми и при децата си\". Синовете на създателя на Blogger и Twitter можели да използват своите таблети и смартфони не повече от един час на ден, а директорът на OutCastAgency ограничавал използването им в къщи до 30 минути на ден. А неговите по-малки деца не притежавали изобщо такива неща. Ето ти отговор на въпроса „какво да се прави\"? Погрижи се за подрастващото поколение. Помисли какво бъдеще ги очаква след 10-20 години, ако те днес стоят по половин ден пред екрана на своите съперсъвременни джаджи.", "date": "2019.06.07", "title": "Вирусът на цифровото слабоумие"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/396460-%D1%8F-%D0%BF%D0%BE-%D0%B2%D0%BD%D0%B8%D0%BC%D0%B0%D1%82%D0%B5%D0%BB%D0%BD%D0%BE-%D1%81-%D0%B4%D0%B4%D1%81-%D1%82%D0%BE-%D0%B8-%D0%B4%D0%BF%D1%81-%D1%82%D0%BE", "text": "PR - ска парламентарна драматургия с предизвестен изход  – така може да се дефинира спорът около ДДС-то, режисиран от ДПС-то. Ако някой си въобразява че  новобогаташите не могат да спят от тревожни мисли за състоянието на бедняците , нека помисли защо, ДПС заяви, че партията обмисля да внесе проект за свалянето на ДДС на хляба, лекарствата, книгите, както и за безплатни детски градини. На следващия ден парламентарната група на „БСП за България“ обяви законодателна инициатива за намаляване от 20% на 5% на ДДС за месо, мляко, брашно и продукти от брашно.   И се започна…   Всъщност, не е тайна че  данъчната ни система се нуждае от генерална промяна . И облагането на големите компании, и ДОД на физическите лица (особено в частта му за плоския данък), и съотношението „преки данъци – косвени данъци“ в България са неевропейски, несоциални и необмислени. Като илюстрация: тазгодишното изследване на растежа на неравенството в света убедително показа, че България е на първо място – в света! Но защо сега се предлага само  поредна кръпка на скъсания данъчен кожух , а не цялостна данъчна реформа? Първата причина  е че  експертното икономическо мислене на вносителите е на ниво аритметика от първи клас . Те пресмятат, че, ако например, се смъкне ДДС-то от 20% на 5%, това означава че ако една стока е струвала преди това 1.20 лв., то след намалението тя ще струва 1,05 лв. Елементарно, но невярно! Икономическата логика е че при икономика, функционираща на база печалба (капиталистическа икономика, с извинение, г-жо Нинова), то при подобно намаление на ДДС-то производителите и търговците или ще оставят същата цена, или ще я ориентират към 1,10 лв. Причина: може да се печели както от ниските разходи, така и от високата цена! И още нещо. Експертното икономическо мислене би препоръчало да се вдигат доходите на най-нископлатените по-бързо, отколкото на най-високоплатените. Става дума за пенсии, минимални заплати, минимални доходи на семейства с деца. Такова експертно мислене у нас е чуждо. Втората причина  е че  и БСП, и ДПС не са пряко на кормилото на управлението . БСП съзнава че точно сега не й трябва колаборация с ГЕРБ, както и че бленуваните извънредни парламентарни избори отидоха в историята. По-добре на топло в парламента при високи заплати и добавки, по-добре някои едри социалисти тайно да се облажват от герберската трапеза (мога да илюстрирам с примери за десетки милиони, но ще го направя при поискване), отколкото да си навън и безгласен. PR-ът на БСП може да си позволи да натиска по тези въпроси, „ето колко сме загрижени за бедните, ние, богатите“! ДПС чрез новата доза PR с „грижа за бедните“ – при това от страна на мултимилионера, показва че е обърната с лице към проблемите на своите най-бедни електорални единици, които са нули във финансово отношение. БСП сигурно съзнава че ходи по много, много тънък лед. Винаги сокато се е прегръщала тази партия с онова движение, отливът на електорат е бил гарантиран. Но с кого, ако не с Доган и с Пеевски?... Накрая, както се и очакваше, гръмовержеца Бойко Борисов обяви на годишния бал на Конфедерация на работодателите и индустриалците в България (КРИБ), че  правителството няма да променя данъците . Така че  данъчната ни реформа се отлага за неопределеното бъдеще , когато левицата (и може би в нея – и БСП – кой знае?!) ще спечели изборите. И все пак,  необходимо ли е и възможно ли е сега да се пипа ДДС-то ? Европейската комисия има разписано становище за  унифицирано ДДС във всички държави от ЕС , според което се допуска общата ставка по ДДС да бъде намалена до 15%. С други думи, България може да я смъкне по някои групи стоки от 20% и 15%. Но в това становище има и допълнение - позволява се да има определени групи стоки, които да бъдат с  още по-ниски диференцирани ставки  и даже  нулеви ставки . Въпросът е кое точно трябва да се впише в социалната, икономическата и конкурентната стратегия на България. Точно този експертен анализ липсва. Затова засега: Не пипайте данъчната система, докато не е ясна цялостната данъчна реформа. Не променяйте ДДС-то на хляба – никой няма да яде повече хляб при малко по-ниска цена. А с икономията за месец не може да се купи и кило кренвирши. Настоявайте за по-високи доходи (заплати и пенсии). Внимавайте с ДПС-то: милионерите там могат да си напазаруват не само медии, ТЕЦ-ове и влияние, но и един типов хляб. Но който е ял от тяхната трапеза, след това не е стигал далече. Това го знае и Борисов, затова внимава в картинката. Знае ли го и БСП? P . S .  Пример за доходите от днешното писмо на Бърни Сандърс: „Днес присъствах на годишната среща на акционерите на Walmart в Арканзас. Посланието ми към семейството на Уолтън беше доста просто: Платете на работниците си заплата за живеене и им дайте представителство в борда на компанията. Фамилията Уолтън, която притежава Walmart, е най-богатото семейство в Америка. Те притежават около 175 милиарда долара. Минималната заплата в момента в Walmart е $ 11 на час, което не е достатъчно за работниците да се справят. Затова призовавам Walmart да повиши минималната си заплата до най-малко 15 долара на час. Не по-малко. Американските хора са болни и уморени от необходимостта да субсидират семейството на Уолтън, докато много от служителите на Walmart са принудени да кандидатстват за талони за храна, Medicaid и обществени жилища. Така че днес казах на Уолтънс, най-богатото семейство в Америка, че трябва да платят на служителите си заплата за достоен живот. Но не е достатъчно те да чуят от мен. Те трябва да чуят и от вас, Боян - важно е всички да покажем, че сме солидарни с работниците на Walmart днес.“ Та се питам, кога ли левите сили в България ще настояват  пряко пред капиталистите  за подобни повишения?  ", "date": "2019.06.07", "title": "Я по-внимателно с ДДС-то и ДПС-то!"}
{"url": "http://www.classa.bg/%D1%81%D0%B2%D1%8F%D1%82/item/396461-%D1%84%D0%B1%D1%80-%D1%80%D0%B0%D0%B7%D0%BA%D1%80%D0%B8,-%D1%87%D0%B5-%D0%B5-%D0%B8%D0%B7%D1%81%D0%BB%D0%B5%D0%B4%D0%B2%D0%B0%D0%BD-%D0%BF%D1%80%D0%B5%D0%B4%D0%BF%D0%BE%D0%BB%D0%B0%D0%B3%D0%B0%D0%B5%D0%BC-%D0%BA%D0%BE%D1%81%D1%8A%D0%BC-%D0%BD%D0%B0-%D0%B9%D0%B5%D1%82%D0%B8", "text": "ФБР разсекрети в сряда, след искане по Закона за свобода на информацията (FOIA), резултатите от анализа на косъм, предполагаемо принадлежал на Йети. Според News Week, директорът на Bigfoot Information and Exhibition Centre, Питър Бърн, изпратил проба от 15 косми в Отдела за технически и научни услуги на ФБР през 1976 г., за да поиска тест за тъкани, за които се смята, че принадлежат на аномален космат примат, скитал из горите на Северна Америка. \"Ние не често намираме коса, която не можем да идентифицираме и космите, които имаме сега, около 15 косъма, прикрепени към малко парче кожа, са първото за шест години, за което смятаме, че може да е важно\", пише Бърн. Въпреки това микроскопският анализ на корените на косата, вътрешните структури, дебелината на кожичките и моделите показват, че космите принадлежат на \"член на семейството на елените\" и агенцията връща пробата. Новината беше посрещната с хумор в Twitter, където интернет потребителите се присмиваха на мащаба на значението на научните изследвания. „Отворили ли са досиетата Х?\" - попита друг потребител на интернет, като се позова на измислената поредица „X-Files\". \"Потвърдено от ФБР: Голямата стъпка може да се превърне в елен, затова е толкова трудно да бъде уловен\", пошегува се друг потребител на Twitter. Разкриването на ФБР идва няколко седмици след като индийската армия заяви в Twitter, че е виждала следи от йети по време на мисия в Хималаите. По-късно обаче офицер от непалската армия заяви, че следите, намерени от индийските войници, вероятно са принадлежали на дива мечка, а не на Йети.", "date": "2019.06.07", "title": "ФБР разкри, че е изследван предполагаем косъм на Йети"}
{"url": "http://www.classa.bg/%D1%81%D0%B2%D1%8F%D1%82/item/396462-%D0%BD%D0%BE%D0%B2%D0%B0%D1%82%D0%B0-%D0%B8%D0%B4%D0%B5%D1%8F-%D0%B7%D0%B0-%D0%BF%D1%80%D0%BE%D0%BC%D1%8F%D0%BD%D0%B0-%D0%B2-%D0%B8%D0%B7%D0%BC%D0%B5%D0%BD%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%BA%D0%BB%D0%B8%D0%BC%D0%B0%D1%82%D0%B0", "text": "Мисията за намаляване на нарастващото присъствие на въглероден диоксид в атмосферата, може да бъде поверена на редица плаващи острови, построени специално за тази цел. Това е предложено от норвежско-швейцарска група учени в статия, публикувана по-рано тази седмица в списанието PNAS. Тези структури, обединени в клъстери на морската повърхност, могат да превърнат парниковия газ в течен метанол. Това е съществуваща технология, популяризирана преди години от правителството на Норвегия, когато бе предложено да се развият рибовъдни стопанства в открито море, обясниха авторите на предложението в изявление за Newsweek. Това се нуждаеше от автономен източник на възобновяема енергия и бе развито в рамките на концепцията за „слънчеви острови\", т.е. снабдявани с енергия от Слънцето. Целта е да се защити климатът от последствията от изгарянето на изкопаеми горива и глобално да се намалят нивата на CO2. За тази цел е необходимо да се поставят около 3,2 милиона от тези островни фабрики в океана, казват изследователите. С този брой, техният капацитет за преработка ще надмине всички глобални емисии от изгарянето на изкопаеми горива. Планът включва използването на множество фотоволтаични клетки, които ще превръщат слънчевата енергия в електричество, което от своя страна ще захранва извличането на диоксид от морето. Чрез химическа реакция газът се превръща в метанол, който може да се събира и транспортира като гориво до крайния потребител. С около 70 от тези изкуствени острови, които биха покрили площ от приблизително един квадратен километър, ще бъде изградена електроцентрала. Съоръженията могат да бъдат разположени в райони с ниска вероятност за урагани, където вълните не надвишават седем метра височина и морското дъно не е под 600 метра (за да могат да ги закотвят правилно). Сред желаните места авторите споменават бреговете на Южна Америка, Австралия и Югоизточна Азия", "date": "2019.06.07", "title": "Новата идея за промяна в изменението на климата"}
{"url": "http://www.classa.bg/%D1%81%D0%B2%D1%8F%D1%82/item/396463-93-%D0%B3%D0%BE%D0%B4%D0%B8%D1%88%D0%B5%D0%BD-%D0%B2%D0%B5%D1%82%D0%B5%D1%80%D0%B0%D0%BD-%D1%84%D0%BB%D0%B8%D1%80%D1%82%D1%83%D0%B2%D0%B0-%D1%81-%D0%BC%D0%B5%D0%BB%D0%B0%D0%BD%D0%B8%D1%8F-%D0%BF%D1%80%D0%B5%D0%B4-%D1%82%D1%80%D1%8A%D0%BC%D0%BF-%D0%B8-%D1%80%D0%B5%D0%B0%D0%BA%D1%86%D0%B8%D1%8F%D1%82%D0%B0-%D0%BD%D0%B0-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D0%B0", "text": "Американският президент Доналд Тръмп и първата лейди на САЩ Мелания участваха в любопитен епизод по време на честването в Обединеното кралство на 75-та годишнина от Деня Д (десанта в Нормандия, по време на Втората световна война), по време на което са имали среща с ветерани. Там Томас Кътбърт, 93-годишен ветеран, се ръкува с президента на САЩ, след това с жена му, а след това спря пред тях. В опит за нещо като флирт с първата дама, той се оплака на глас: \"Ако бях с 20 години по-млад ...\". Коментарът на бившия военен провокира смеха на Тръмп, който отчете дързостта му: \"Можеш да се справиш, няма съмнение!\", каза той и после добави със сериозен тон: \"Считам го за чест, повярвайте ми, много ви благодаря\" , Събитието се проведе на 5 юни в град Портсмут с участието на кралица Елизабет II и няколко членове на британското кралско семейство.", "date": "2019.06.07", "title": "93-годишен ветеран флиртува с Мелания пред Тръмп и реакцията на президента"}
{"url": "http://www.classa.bg/%D1%81%D0%B2%D1%8F%D1%82/item/396464-youtube-%D0%B2%D1%82%D0%B2%D1%8A%D1%80%D0%B4%D1%8F%D0%B2%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0%D1%82%D0%B0-%D1%81%D1%80%D0%B5%D1%89%D1%83-%D0%BD%D0%B0-%D1%80%D0%B5%D1%87%D1%82%D0%B0-%D0%BD%D0%B0-%D0%BE%D0%BC%D1%80%D0%B0%D0%B7%D0%B0%D1%82%D0%B0-%D0%B8-%D0%BD%D0%B5%D0%B2%D1%8F%D1%80%D0%BD%D0%B0%D1%82%D0%B0-%D0%B8%D0%BD%D1%84%D0%BE%D1%80%D0%BC%D0%B0%D1%86%D0%B8%D1%8F", "text": "Платформата Youtube на 5 юни, обяви актуализация на своите политики, „насочени към решаване на проблема с омразата и защита на общността на YouTube от вредно съдържание\". Като част от тези мерки, \"след обсъждане с десетки експерти по теми като насилствен екстремизъм, върховенство, граждански права и свобода на изразяване, бяха приети нови забрани по отношение на определено съдържание, между които: За видеоклипове, които потвърждават, че дадена група е по-висша, за да оправдаят дискриминация, сегрегация или изключване въз основа на качества като възраст, пол, раса, каста, религия, сексуална ориентация или статут на ветеран. За видеоклипове, които отричат наличието на добре документирани насилствени събития, като Холокоста или стрелбата в училище Санди Хук\". Освен че премахва видеоклиповете, които нарушават тези правила, YouTube цели също така да намали разпространението на лимитирано съдържание или вредна дезинформация, като например видеоклипове, които популяризират фалшиво чудотворно средство за сериозно заболяване или твърдят, че Земята е плоска. За да се постигне тази цел, през януари тази година бе тествана в САЩ актуализация, която ограничава повече от 50% препоръките, които водят потребителите към този вид съдържание. \"Опитваме се да въведем тази актуализирана система в повечето страни до края на 2019 г.,\" казва компанията. В същото време платформата започна да представя повече оторизирано съдържание в своите препоръки. \"Например, ако потребител гледа видеоклип, който е близо до нарушаване на правилата ни, системите ни могат да включват повече видеоклипове от авторитетни източници (като главните новинарски канали) в панела\" виж следващия \".\" И накрая, платформата предупреди, че каналите, които нарушават актуализираните от тях правила, ще бъдат изключени от Партньорската програма на YouTube, което означава, че няма да могат да пускат реклами на своя канал или да използват други функции за приходи, като например Супер чат.", "date": "2019.06.07", "title": "YouTube втвърдява политиката срещу на речта на омразата и невярната информация"}
{"url": "http://www.classa.bg/%D1%81%D0%B2%D1%8F%D1%82/item/396465-huawei-%D0%B8-%D0%BD%D0%B0%D0%B9-%D0%B3%D0%BE%D0%BB%D0%B5%D0%BC%D0%B8%D1%8F%D1%82-%D0%BC%D0%BE%D0%B1%D0%B8%D0%BB%D0%B5%D0%BD-%D0%BE%D0%BF%D0%B5%D1%80%D0%B0%D1%82%D0%BE%D1%80-%D0%B2-%D1%80%D1%83%D1%81%D0%B8%D1%8F-%D0%BF%D0%BE%D0%B4%D0%BF%D0%B8%D1%81%D0%B0%D1%85%D0%B0-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5-%D0%B7%D0%B0-%D1%80%D0%B0%D0%B7%D0%B2%D0%B8%D1%82%D0%B8%D0%B5%D1%82%D0%BE-%D0%BD%D0%B0-5g", "text": "Най-големият руски оператор на мобилна мрежа MTS и китайският технологичен гигант Huawei подписаха споразумение за разработване на 5G технология и пилотното пускане на мрежи от пето поколение в страната. Преговорите приключиха в сряда в Московския Кремъл на церемония, на която присъстваха руският президент Владимир Путин и неговият китайски колега Си Цзинпин в рамките на Международния икономически форум на Санкт Петербург, който се провежда в този град до 8 юни. Съобщава се, че планът за действие ще бъде разработен между 2019 и 2020 г. и ще включва въвеждането на 5G решения и IoT (Интернет на нещата) технология в настоящата инфраструктура на МТС. Тя ще обхване и въвеждането на търговска LTE мрежа и стартирането на тестови зони и 5G пилотни мрежи със съответното им оборудване. Президентът на МТС Алекси Корня увери „С това решение асоциацията на двете компании е достигнала ново ниво, защото не само ще засили тяхното стратегическо сътрудничество, но и ще създаде основите за търговското използване на 5G технологията в Русия, като ще подкрепи развитието на икономическите отношения между двете нации\". От своя страна изпълнителният директор на Huawei в Русия Айден Ву подчерта, че \" присъствието на Путин и Си демонстрира значението за Москва и Пекин на партньорството в технологичната сфера.\" \"Huawei има богат опит в разработването на мрежи от пето поколение, водещ е в надпреварата за тази технология, компанията спечели повече от 16 000 патента в тази област ... Надяваме се, че съвместните ни усилия с MTS ще доближат Русия до ерата на 5G\" - заяви Айдън.", "date": "2019.06.07", "title": "Huawei и най-големият мобилен оператор в Русия подписаха споразумение за развитието на 5G"}
{"url": "http://www.classa.bg/%D1%81%D0%B2%D1%8F%D1%82/item/396466-%D0%BF%D0%BE%D0%BC%D0%BF%D0%B5%D0%BE-%E2%80%9E%D0%BF%D0%BE%D0%B4%D0%B4%D1%8A%D1%80%D0%B6%D0%B0%D0%BD%D0%B5%D1%82%D0%BE-%D0%BD%D0%B0-%D0%B2%D0%B5%D0%BD%D0%B5%D1%86%D1%83%D0%B5%D0%BB%D1%81%D0%BA%D0%B0%D1%82%D0%B0-%D0%BE%D0%BF%D0%BE%D0%B7%D0%B8%D1%86%D0%B8%D1%8F-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%B0,-%D1%81%D0%B5-%D0%BE%D0%BA%D0%B0%D0%B7%D0%B0-%D0%B4%D1%8F%D0%B2%D0%BE%D0%BB%D1%81%D0%BA%D0%B8-%D1%82%D1%80%D1%83%D0%B4%D0%BD%D0%BE%E2%80%9D", "text": "Държавният секретар на САЩ Майк Помпео призна, че \"усилието на САЩ за обединяването на опозицията във Венецуела се оказа дяволски трудно\", според аудиоклип, получен от \"Вашингтон пост\". Според американския вестник той обяснява, че в опозицията на Венецуела има \"повече от четиридесет души, които смятат, че са легитимни наследници на президента Николас Мадуро по хипотетичен сценарий за оттеглянето на венецуелския лидер от властта\". \"В момента, в който Мадуро си тръгне, всеки ще вдигне ръцете си и ще каже: Вземете ме, аз съм следващият президент на Венецуела \", казва Помпео по време на среща, която той проведе миналата седмица с еврейски лидери. Помпео също така каза, че поддържането на единството на опозицията е проблем за него от деня, когато стана директор на ЦРУ. За да разреши това препятствие, представителят обясни, че администрацията на Доналд Тръмп се опитва да подкрепя религиозните институции, така че \"опозицията да може да се обедини\". Помпео заяви, че на САЩ е отнело „много време\" за консолидиране на подкрепата в опозицията около депутатите от опозицията Хуан Гуайдо, когото Вашингтон признава за „президент на Венецуела\". Изявленията на Помпео идват, когато различните фактори на венецуелската опозиция публично са изразили различията си, особено след втория кръг преговори между венецуелското правителство и пратениците на Гуайдо. В този контекст новите пукнатини във венецуелската опозиция се съсредоточават върху дилемата дали да подкрепят евентуални избори, дори дали да насърчават или да отхвърлят процеса на диалог в Осло, където страните са показали своята \"воля за напредък\" в търсете решение на кризата. Това включва само \"електорални въпроси\", както бе съобщено от правителството на Норвегия в изявление.", "date": "2019.06.07", "title": "Помпео: „Поддържането на венецуелската опозиция обединена, се оказа дяволски трудно”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/396458-%D0%B9%D0%BE%D1%80%D0%B4%D0%B0%D0%BD-%D1%86%D0%BE%D0%BD%D0%B5%D0%B2-%D1%81%D1%83%D0%B1%D1%81%D0%B8%D0%B4%D0%B8%D1%8F%D1%82%D0%B0-%D0%BE%D1%82-1-%D0%BB%D0%B5%D0%B2-%D0%B5-%D0%B4%D0%B8%D0%B2-%D0%BF%D0%BE%D0%BF%D1%83%D0%BB%D0%B8%D0%B7%D1%8A%D0%BC-%D1%81-%D0%BC%D0%BD%D0%BE%D0%B3%D0%BE-%D1%82%D0%B5%D0%B6%D0%BA%D0%B0-%D1%86%D0%B5%D0%BD%D0%B0-%D0%B7%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%B4%D0%B5%D0%BC%D0%BE%D0%BA%D1%80%D0%B0%D1%86%D0%B8%D1%8F", "text": "Никой в тази държава да не учи ДПС на данъчна политика, защото това, което е прието в областта на данъците, е получило не сома висока обществена оценка, но и наградата на Световната банка през 2008 година, каза зам.-председателят на ПГ на ДПС.   Намаляването на субсидията на 1 лв. е популизъм с много тежка цена за българската демокрация.  Това каза зам.-председателят на парламентарната бюджетна комисия и народен представител от ДПС Йордан Цонев по време на заседание на комисията, предаде Агенция „Фокус“.  „Позицията на ДПС относно намаляването на субсидиите на 1 лв. е неизменна от 2001 г., когато е въведено бюджетното финансиране на партиите.  Политическите партии или се финансират от бюджета, или от олигарсите. Трети вариант няма – третият вариант е лъжи пред обществото“ , заяви Цонев.  Той посочи, че всякакви спекулации на тази тема са популизъм.  „И понеже ДПС беше обвинена тези дни в популизъм заради данъците – но точно ДПС е направила така, че преките данъци да бъдат 10%. Така че нашата инициатива не беше популизъм. Но  това, което в момента се прави, е популизъм с много тежка цена за българската демокрация. Ще се върне тоталната зависимост на партиите от бизнесмени, олигарси и сенчестия бизнес“ , каза още той.  Цонев посочи, че иначе партията приветства, че се предвижда парите да отидат за изграждане на ясли и детски градини.  „ Това отново е инициатива на ДПС, наша е и инициативата за книгите“,  подчерта той.  Цонев заяви, че още при въвеждането на квадратчето „не гласувам за никого“ ДПС е сигнализирала, че това няма да доведе до нищо добро.  „Това, което се предлага в момента, е безумно и с много лоши последствия за България“, каза още той. И посочи: \" Никой в тази държава да не си въобразява да учи ДПС как се прави данъчна политика, защото това, което е прието в областта на данъците, е благодарение на ДПС, задържа се пак благодарение на ДПС и е получило висока  обществена оценка. Заради тази данъчна реформа страната ни получи през 2008 година и наградата на Световната банка\".    \r\n  ", "date": "2019.06.07", "title": "Йордан Цонев: Субсидията от 1 лев е див популизъм с много тежка цена за българската демокрация"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/396454-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D1%80%D1%83%D0%BC%D0%B5%D0%BD-%D1%80%D0%B0%D0%B4%D0%B5%D0%B2-%D1%81%D0%B5-%D1%81%D1%80%D0%B5%D1%89%D0%BD%D0%B0-%D1%81-%D0%B2%D0%BB%D0%B0%D0%B4%D0%B8%D0%BC%D0%B8%D1%80-%D0%BF%D1%83%D1%82%D0%B8%D0%BD-%D0%B2-%D0%BF%D0%B5%D1%82%D0%B5%D1%80%D0%B1%D1%83%D1%80%D0%B3", "text": "Президентът Румен Радев се срещна с Владимир Путин на Международния икономически форум в Санкт Петербург. По време на разговора между двамата бяха обсъдени двустранните отношения в областта на енергетиката, икономиката и отбраната. Радев подчерта, че България и Русия имат стратегическо партньорство в областта на енергетиката и следва да имат по-гъвкав подход и механизми по отношение договорите за доставки на енергийни ресурси и намаляване на цените им.     Според българския държавен глава възможностите за покупки на ограничени количества природен газ от други доставчици и на конкурентни цени ще оказва все по-голямо влияние на българския пазар за енергийни ресурси. Президентът Владимир Путин от своя страна каза, че отношенията между България и Русия постепенно се възстановяват и започваме да използваме резервите за активизиране на двустранните отношения в почти всички области. Той даде пример с ръста на стокообмена между двете държави, който в първото тримесечие на 2019 г. се е увеличил с 2,8 на сто. Радев не пропусна да спомене и вековните исторически, културни и духовни връзки между България и Русия, които предполагат активно сътрудничество в областта на икономиката, енергетиката и културата. По време на срещата Радев изтъкна, че промените по отношение на цените, доставчиците и възможностите за диверсификация създават нова ситуация на газовата карта на Европа и вече водят до много по-ниски цени на природния газ за държави в Западна Европа. Той припомни, че миналата седмица беше сключен договор, с който на България са предоставени 300 хил. куб. метра газ през терминала за втечнена газ в Гърция и по думите му цената е конкурентна и дори по-изгодна от руската. Относно изграждането на АЕЦ \"Белене\" Радев обясни, че България в момента не може да поеме ангажимента за изграждането на втора ядрена електроцентрала. Затова се цели привличането на стратегически инвеститори. Руската страна има желание да участва като страна, която предоставя технологията и осигурява нейната безопасност, но ще очаква и държавни гаранции по този мащабен проект. Русия има готовност и желание и да продължи да съдейства за поддръжката на военната техника и въоръжение на Българската армия, допълни президентът Радев.", "date": "2019.06.07", "title": "Президентът Румен Радев се срещна с Владимир Путин в Петербург"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/396455-%D0%BA%D0%B0%D0%BA-%D0%B4%D0%B0-%D0%B8%D0%B7%D0%B1%D0%B0%D0%B2%D0%B8%D0%BC-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BE%D1%82-%D1%84%D0%B5%D0%BE%D0%B4%D0%B0%D0%BB%D0%B8%D0%B7%D0%BC%D0%B0", "text": "България се феодализира, но има начин да се отървем от този нов феодализъм и неговите нахални дерибеи. И то без да се налага да си правим собствена буржоазна революция, на което и бездруго не сме способни.  Ето рецептата:         В България, както и в други отстъпващи от демокрацията и Просвещението страни, живеем в политическа среда, която се вмества в дефиницията за феодализъм. Властта не върви отдолу нагоре, както е при демокрациите, а отгоре надолу. Няма нито прозрачност на решенията, нито последващ институционален или демократичен контрол. Властта съществува, за да могат нейните агенти да изпомпват обществен ресурс в своя полза, вместо да работят за увеличаване на общото благо. Как се излиза от феодализъм? Класическата рецепта гласи: революция на средната класа, подкрепена от „народа”. Такива революции основават САЩ, Британия, както и съвременните големи държави в Западна Европа. Това е и революцията в България от 1989-1990 година, скъсала със специфичния вариант на феодализъм, предлаган от „реалния социализъм”.     А без революция? И този вариант е възможен: модернизация „отгоре”, от решителна централна власт. Рецептата на Тачър В своите мемоари Маргарет Тачър пише, че на принципа на децентрализираното самоуправление могат да живеят ефективно само страни като САЩ, Холандия и Британия, в които обикновените хора имат столетен опит да се оправят сами на нивото на местната общност. В страни, в които подобна традиция няма, децентрализиран модел на управление ще се изроди във феодализъм, тъй като обикновените хора нямат навика да контролират местните големци. В тия случаи Тачър препоръчва съсредоточаване на властта „в центъра” - в една просветена, реформаторска и почтена държава. От време на време и такива неща са се случвали, дори в България. Възрастните хора в малките населени места доскоро помнеха, че „назначените” кметове (тоест, след 1934 година) са били най-добри, тъй като бидейки представители директно на централната власт, не са били подвластни на местни интереси. В село Миндя „фашисткият (както на шега го наричат) водопровод”, прокаран от такъв кмет, и до днес си е наред, защото се намира на 250 см под земята. Докато „комунистическият” водопровод, правен в средата на 1980-те години - тоест, по време на онзи феодализъм, е на има-няма 50 см дълбочина и затова постоянно се пука под натиска на минаващите отгоре автомобили. Рецептата на Тачър обаче започва да издиша, ако самата централна власт е корумпирана и непочтена. При това положение едни назначаеми кметове, да речем, биха били откровени разбойници, изцяло извън контрола на местните хора. Не, че сега много от тях не са измамници, но все пак от време на време се натъкват на граждански отпор и отстъпват. Но и за този случай британската консерваторка има препоръка: центърът на властта да бъде изтеглен още по-нагоре, в случая - към Брюксел. „Ако нямате истинско доверие на политическата система или на политическите лидери в собствената ви държава”, пише тя, „със сигурност ще изтърпите чужденци, които притежават интелигентност, талант и интегритет, да ви казват как да управлявате собствените си дела... Ако бях италианка, вероятно и аз щях да предпочитам директно управление от Брюксел”. По-нататък, разбира се, Тачър препоръчва пряко управление „от Брюксел” за по-малките и недемократични държави из Европа, но относно Британия направо фучи. Напомня, без грам такт, че именно англичаните са водили световна война, за да научат германците и италианците на демокрация. И затова сега нямат никакво намерение да получават уроци по демокрация от победените от тях. Решението Ние не сме англичани. И препоръката за пряко управление от Брюксел изцяло се отнася до нас, тъй като в нашата държава, от центъра до най-малкото село, трудно се намират интелигентност, талант и най-вече - интегритет. Поне откъм възможността за пряко управление имаме (не много заслужен) късмет. Откакто англичаните тръгнаха да напускат ЕС, из коридорите и на Европарламента, и на Еврокомисията отчетливо се чуват въздишки на облекчение: „Най-сетне ще можем да форсираме онази федерализация на Европа, която англичаните винаги спираха”. И наистина: за последните две години е направено повече за постигането на тази цел, отколкото за предходните двайсет. Устремно се върви към централизиран контрол върху банките, към общ контрол на границите и контрабандата през тях, към обвързването на евросредства с върховенство на закона, към общ прокурор и дори, според програмата на ЕНП, към „европейско ФБР”. Ще рече: тъй или инак, процесът на „пряко управление от Брюксел” вече е тръгнал. Въпросът е максимално бързо да бъдем включени в него. И да станем част от изработването (което скоро ще започне) на нови форми на демократично участие в европейските дела от страна на европейските граждани. Може ли обаче да се получи така, че и „Брюксел” да се окаже корупционно-феодална шайка? Защото ако да, няма къде по-нагоре да качваме властта, за да се отървем от българския феодализъм и от неговите нахални дерибеи. Може и да може, но на практика е невъзможно. На „федералното” равнище в ЕС са монтирани прекалено много „тежести и противотежести”, за да може властта да се събере в една пирамида с някой европейски „Бойко\" отгоре, разпределящ порциите надолу. А и предстоящото разширяване на гражданското участие ще изсветли и постави под някакъв контрол местата, където се взимат решенията. Затова истинското родолюбие изисква всички да подкрепяме максимално бързото постигане на федерирана Европа. Само така ще се спасим от нашия феодализъм. Още повече, че към днешна дата очевидно не сме способни да проведем собствена буржоазна революция.  ", "date": "2019.06.07", "title": "Как да избавим България от феодализма"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/396456-%D0%B0%D1%80%D1%82%D0%B5%D0%BA%D1%81-%D0%B7%D0%B0%D0%B2%D0%B5%D0%B4%D0%B5-%D0%BF%D1%8A%D1%80%D0%B2%D0%B8-%D0%B4%D0%B5%D0%BB%D0%B0-%D0%B7%D0%B0-%E2%80%9C%D0%B7%D0%BB%D0%B0%D1%82%D0%B5%D0%BD-%D0%B2%D0%B5%D0%BA%E2%80%9D", "text": "“Артекс” заведе първи дела за “Златен век” – срещу Мариан Башур и Никола Вапцаров Строителните предприемачи от “Артекс” започват серия от дела за уронване престижа на компанията. Първите искове са заведени срещу представителите на инициативен комитет “Лозенец” Мариан Башур и Никола Вапцаров. Двамата са сред инициаторите на протестите, които доведоха до спиране строежа на небостъргача “Златен век”. Новината бе оповестена днес със съобщение от Софийски градски съд: “На 5 юни в Софийски градски съд са образувани две граждански дела по постъпили искови молби от фирмите “Артекс – Златен Век” и “Артекс – инженеринг”. Това съобщиха от пресцентъра на съда. Молбите са по чл. 45 от ЗЗД и са срещу Никола В. и Мариан Б.” Според сайта, който представя всяка информация, свързана с блокирания строеж на “Златен век” – Arteks.eu, исковете са в размер на 200 000 лева – за разпространяване на “неверни, клеветнически и обидни твърдения за компанията, използвайки всички възможни средства като социални мрежи, телевизионни, печатни и онлайн медии.” Според сайта “Артекс” ще продължи да търси правата си в съда и срещу други участници в обвиненията, заради които компанията губи по 120 000 лв. на седмица или общо 840 000 лева от 15 април 2019 г. насам.     На 4 април премиерът Бойко Борисов разпореди Дирекцията за национален строителен контрол (ДНСК) “да действа съобразно своите компетенции и строежът на небостъргача “Златен век” да не продължава”. Още същия ден “Артекс” обяви, че ще се съобрази с разпореждането на министър-председателя Бойко Борисов и че преустановява строителството на “Златен век”, като започва да обезопасява обекта. На 6 април (събота) ДНСК връчи констативен акт на възложителите на сградата със заповед за спиране на строежа от 9 април (понеделник) с два мотива (обявени на 8 април от регионалния министър Петя Аврамова): първо, за нарушения по време на строителството, и второ – липса на презаверено разрешение за строеж. В писмо до президента от 9 април от компанията написаха, че “заповедта за спиране на строежа ще засегне съществени законни права и интереси на АРТЕКС и ще причини вреди в размер на десетки милиони. Да, компанията има право и ще предприеме мерки за защита, включително по съдебен ред. Но кой ще понесе отговорността от присъждане на обезщетение в полза на дружеството?”  ", "date": "2019.06.07", "title": "АРТЕКС заведе първи дела за “Златен век”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/396457-%D1%81%D0%B2%D0%BE%D0%B1%D0%BE%D0%B4%D0%B0%D1%82%D0%B0-%D0%BD%D0%B8-%D0%B5-%D1%81%D0%BA%D1%8A%D0%BF%D0%B0,-%D0%BD%D0%BE-%D0%B4%D1%80%D1%83%D0%B3-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%8F-%D0%BF%D0%BB%D0%B0%D1%89%D0%B0", "text": "Освен че тези атаки по същество представляват уронване авторитета на конкурент, нанасят удар и срещу националния капитал. Никога досега срещу телевизия от ранга на Нова или бТВ не се е водила толкова ожесточена кампания     В последните дни група от сайтове, обединили редакционната си политика по волята на техните собственици, част от които подсъдими, провеждат активна кампания срещу най-голямата медийна група у нас. Какво се случва в Нова телевизия? Защо собствениците уволняват журналисти? Свободата на словото е застрашена!, гласят гръмките констатации на колегите, които целят да внушат, че първата частна телевизия у нас има непреодолим проблем с част от журналистическия си състав. Освен че тези атаки по същество представляват уронване авторитета на конкурент, нанасят удар и срещу националния капитал. Никога досега срещу телевизия от ранга на Нова или на бТВ не се е водила толкова ожесточена кампания, може би и защото не са били българска собственост. Има и друг важен детайл изданията, които проявяват нездрав интерес към съдбата на малка част от работещите в конкурентната Нова телевизия и сайтовете на групата, до едно са на издатели, чиито други бизнеси финансират изданията им. Истината, разбира се, е далеч по-различна и последното нещо, за което в случая става въпрос е свободата на словото. Новите собственици на Нова телевизия, свързаните с нея нишови телевизионни канали и сайтове, са в правото си да търсят начин за ефективно управление на бизнеса си, което включва оптимизиране на разходите, които реалността показва, че са били значителни. Иначе, как да си обясним факта, че през 2008 г. Нова телевизия струваше 620 млн. евро, а десет години по-късно бе продадена за 180 млн. евро. На какво се дължи тази драстична разлика в цената, всеки сам може да си отговори, но не е далеч истината, че злоупотреба може да има не само при управлението на публични финанси, но и в частния бизнес. Има ли изобщо казус с “уволнени” журналисти? По скоро няма. От Нова телевизия е била освободена единствено Виктория Бехар, която е била на изпитателен срок. Решението е дошло след като се е установило, че длъжността й припокрива длъжностните характеристики на още двама директори в телевизията. Отделен е въпросът, че заплатата й е била доста висока. Парадоксално е, че напускането на двама продуценти от “Новините” – Цветомир Семов и Диана Димова също е включено в “хибридната пропаганда” срещу новите собственици на медията. За обикновения зрител тези имена не говорят нищо, за сметка на това заплатите, които са получавали, надвишават сериозно възнагражденията дори на водещи лица на телевизията и са били в пъти по-високи от тези на репортерите. Кой и как ги е оценил толкова високо? Оказва се, че несъразмерно високите възнаграждения са били възможни благодарение на бившата шефка на новинарите в Нова телевизия Дарина Сарелска, която бе освободена от предишните собственици, след разкритията на разследващия журналист Васил Иванов за налагането на цензура върху негови материали. Доста различна от тиражираната се оказва истината и за трима други репортери – Миролюба Бенатова, Генка Шикерова и Марин Николов. Тримата са получили предложение да подпишат авторски договори и възнаграждението им да бъде обвързано с работата им. Срещу това телевизията е предложила пълни гаранции за тяхната независимост и пълна юридическа закрила при необходимост. Докато обмислят предложенията, информацията за офертата на телевизията се появява в сайтове, които в последните седмици демонстрират тенденциозно отношение към новите собственици на Нова. Разбира се, покрай многото невярна информация, за чието разпространение способстват, колегите предпочитат да се скрият зад мантрата за “свободата на словото”, но не и да признаят, че става въпрос основно за пари. За много пари. За заплати, които се конкурират с възнагражденията на депутати и гонят тези на президента и на премиера. И за да бъде ясно, че зад цялата кампания срещу Нова телевизия, очевидно прозират нечисти интереси, нека погледнем какво започва да се случва с конкурса за нов генерален директор на БНТ. Изданията “Капитал”, “Дневник”, “Медиапул”, “Свободна Европа”, “Клуб Зет” цял месец ще ни убеждават, че конкурсът е нагласен, че “телевизията майка” няма бъдеще, защото не я управляват посочени от техните собственици ръководители, че “свободата на словото” у нас пропада още, и още… “Свобода”, която всъщност има своето изражение във финикийски знаци, “свобода”, която обаче друг трябва да им я плаща.      ", "date": "2019.06.07", "title": "Свободата ни е скъпа, но друг трябва да я плаща"}
{"url": "http://www.classa.bg/%D1%81%D0%B2%D1%8F%D1%82/item/396448-%D0%BA%D0%BD%D0%B8%D0%B6%D0%B5%D0%BD-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82", "text": "Онлайн изданието The Daily Beast в своя статия пише, че редица бивши американски служители, които са свързани с иранските власти, призовават те да не играят играта на Тръмп и да запазят самообладанието си. The Daily Beast пише в статията си, че на фона на нарастващото напрежение между Техеран и Вашингтон, редица правителствени служители на бившия американски президент Барак Обама по време на контактите си с иранските власти, по-специално с иранският външен министър Мохамад Джавад Зариф, призовават Техеран да не играе играта на Тръмп и да запази хладнокръвието си.     Според The Daily Beast преговорите на правителството на Обама с иранските власти продължават от ноември 2016 г. и Зариф, всеки път посещаващ Ню Йорк, за да присъства на Общото събрание на ООН, обикновено се среща с конгресмени, сенатори, журналисти и бивши американски служители. „Но последните контакти, които бяха недвусмислено направени, включително по телефона, през последните два месеца комуникацията между Техеран и Вашингтон чрез посредници в Европа и други страни отслабнаха“, пише The Daily Beast. Редица бивши американски служители в интервю за The Daily Beast подчертаха, че преговорите с иранските власти са съвсем нормални, но според представител на Конгреса на САЩ тези контакти и връзки могат да послужат като предупреждение за правителството на Тръмп и сигнал за иранското правителство. Според статията на онлайн вестника The Daily Beast този американски служител е казал следното: „Няма значение какво са казали на иранците, важно е какъв сигнал те изпращат по този начин към своите политически съюзници в Америка. Това е действие, насочено към разделяне на правителството на Тръмп и изолирането му“. Превод: В.Сергеев pogled.info", "date": "2019.06.07", "title": "Книжен президент"}
{"url": "http://www.classa.bg/%D1%81%D0%B2%D1%8F%D1%82/item/396449-%D0%BA%D0%BF%D1%80%D1%84-%D1%80%D0%B5%D0%B0%D0%B3%D0%B8%D1%80%D0%B0-%D0%BD%D0%B0-%D1%81%D0%BA%D0%B0%D0%BD%D0%B4%D0%B0%D0%BB%D0%BD%D0%B0-%D0%B8%D0%B3%D1%80%D0%B0-%D0%B7%D0%B0-%D1%81%D0%B5%D0%BA%D1%81-%D1%81%D1%8A%D1%81-%D1%81%D1%82%D0%B0%D0%BB%D0%B8%D0%BD", "text": "Депутатът в Държавната Дума от Комунистическата партия на Руската федерация Олга Алимова заяви, че партията ѝ обсъжда компютърната игра Sex with Stalin, която трябва да бъде пусната на Steam. В играта разработчиците предлагат да съблазниш генералния секретар на СССР. „Очевидно те са опитали всичко в живота и сега се интересуват от други методи ... Това е мерзост, не мога дори да го обсъждам”, коментира Алимова.     Тя отбеляза, че създаването на такава игра противоречи на логиката, „лекарите трябва да се занимават с това”. В описанието на проекта на Steam се казва, че публикуването на играта ще се проведе на 10 октомври. Разработчикът е студиото Boobs Dev. „Основни характеристики: Вашият избор е способен да промени бъдещето. Няколко възможни края. Възможност да съблазниш Сталин и да се впуснеш в гореща романтика с него. Уморен си да търпиш диктатора? Тогава му покажи къде зимуват раците! Удари лидера в стомаха, пусни електричество по зърната му! Скачай с ботуш по него”, гласи описанието на играта. Също така, разработчиците обещават няколко „автентични” места: стая за разпити, кабинет, спалня и „тайна червена стая”. Превод: В.Сергеев /pogled.info/", "date": "2019.06.07", "title": "КПРФ реагира на скандална игра за секс със Сталин"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/396450-%D1%81%D0%B2-%D1%81%D0%B2%D0%B5%D1%89%D0%B5%D0%BD%D0%BE%D0%BC%D1%8A%D1%87%D0%B5%D0%BD%D0%B8%D0%BA-%D1%82%D0%B5%D0%BE%D0%B4%D0%BE%D1%82,-%D0%B5%D0%BF%D0%B8%D1%81%D0%BA%D0%BE%D0%BF-%D0%B0%D0%BD%D0%BA%D0%B8%D1%80%D1%81%D0%BA%D0%B8", "text": "  Св. Теодот, родом от Галатия  (Мала Азия) , дошъл в края на третия век на остров Кипър да проповядва Христа. Неговите думи и добродетелен живот силно действали на езичниците. Мнозина повярвали и като се обърнали към Господа, поставили Теодота епископ в град Киринея. Теодот много години управлявал църквата и, без да се бои от мъчения и смърт, проповядвал Иисуса Христа. В царуването на император Ликиний, жесток гонител на християните, областният управител Савин заповядал да повикат епископа на съд. Теодот, като узнал заповедта, не дочакал пратените за него и сам се явил при управителя. - Аз съм тоя, когото ти търсиш – казал му той. – Не се крия, но сам дойдох да изповядам истинския Бог. Управителят заповядал да бият епископа с ремъци и след това му казал: \"Виждаш ли какво ти докара твоята дързост?\"     Епископът отговорил: \"Да бяха духовните ти очи отворени, ти щеше да разбереш какво ще ми донесе моето мъжество, което ти наричаш дързост. Но понеже си сляп, аз не чувствам мъченията, защото душевната радост превъзмогва телесната болка...\" - Ти не можеш да ме измамиш – казал управителят. – Аз ще те мъча дотогава, докогато признаеш силата на нашите богове, защото аз имам власт над тебе. - Тия заплахи не ме смущават – отговорил светият епископ, - защото служа на Бога, Който може да ми помогне сред страданията. Управителят заповядал да стържат страдалеца с остри железни куки. Св. Теодот търпеливо понасял мъченията и се молел. След дълги изтезания той бил отведен в тъмницата. Подир няколко дни управителят отново го повикал. \"Аз мисля – казал му той, - че първите страдания ти доказаха пустотата на твоя Бог и че не трябва да прибягвам до нови изтезания. Сега ти ще се поклониш на нашите богове.\" - Аз съм готов да страдам още – отговорил св. Мъченик, - понеже моето упование на Господа е непоколебимо. Управителят заповядал още повече да засилят мъченията, като все се надявал да сломи твърдостта на св. Теодот. Но епископът продължавал спокойно да се моли. Забравяйки собствените си страдания, той молел Бог да дарува мир на Църквата и тъэрпение на гонените християни. Мнозина от присъстващите като видели неговата твърдост, разбрали истниския Бог. Тогава управителят заповядал да отведат Теодот в тъмницата. Скоро след това   като победил Ликиния, заповядал да се прекрати гонението и да се освободят християните, затворени в тъмници заради вярата си в Христа. Св. Теодот бил освободен. Като поживял още две години като епископ киринейски, той се поминал. На 7 юни по традиция Българската православна църква почита паметта на Света мъченица Валерия. Историята предава, че Света Валерия е родена в Палестина, във времето, когато все още се почитали идолите.  Светицата заедно с приятелките ѝ Мария и Кириакия решават да се отрекат от фалшивите идоли и да се опълчат срещу езическите ритуали и жертвоприношения. Така младите жени се оттеглят в малка къща извън града, където постели и се молели на Бог да унищожи идолите и да утвърди принципите на християнството. За отказа си да се кланят на идолите обаче, разбрал управителят на града, който искал да ги принуди да се отрекат от Христос. Но Валерия, Мария и Кириакия отказали да се подчинят и били екзекутирани. На днешния ден църквата почита и Св. Теодот. Той живял в Анкира, днешна Анкара, по времето на император Диоклетиан. Тайно изповядвал християнски религиозни убеждения, скришом прибирал телата на убитите християни и ги погребвал.  Когато управителят разбрал, че свети Теодот извадил телата на седемте девойки-мъченички, удавени по негова заповед, той хвърлил светеца в тъмница, подложил го на зверски мъчения и го умъртвил чрез посичане с меч, пише Блиц.  Свети Теодот в месецословите е почитан два пъти – на 18 май, когато са пострадали седемте девойки и на 07 юни, когато е денят на неговата смърт. В месецословите и минеите е назован като свети свещеномъченик Теодот, епископ анкирски.", "date": "2019.06.07", "title": "Св. свещеномъченик Теодот, епископ Анкирски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/396451-7-%D1%8E%D0%BD%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "558 г. - Куполът на катедралата Света София в Константинопол се срутва. Тогавашният император Юстиниан I нарежда реконстукция.   1099 г. - Кръстоносците достигат Йерусалим по време на Първия кръстоносен поход.   1663 г. - В Лондон е открит кралският театър в Друри Лейн.   1832 г. - Великите сили одобряват на конференция в Лондон баварския владетел Отон за крал на Гърция.   1895 г. - Руският учен Александър Степанович Попов демонстрира пред Руското физико-химично общество своето изобретение - първия в света радиоприемник.   1909 г. - Алберт Айнщайн е избран за професор по теоретична физика в Цюрихския университет.   1915 г. - Първата световна война: Английският лайнер Лузитания е потопен от германска подводница, като загиват 1198 души от общо 1962, намиращи се на борда му. Атаката накланя американското общественото мнение срещу Германската империя и ускорява влизането на САЩ във войната.   1919 г. - Съставено е Правителство на България (39), начело с Теодор Теодоров.   1936 г. - Основан е футболен клуб Локомотив Пловдив.   1937 г. - В САЩ е излъчено първото радиопредаване, което достига от западния до източния бряг.   1945 г. - Втората световна война: Генерал Алфред Йодл подписва в Реймс, Франция, безусловната капитулация на Германия, с което страната приключва участието си във войната. Документът влиза в сила на следващия ден.   1946 г. - Основана е компанията Tokyo Telecommunications Engineering с 20 служители, която по-късно е наречена Sony.   1992 г. - Космическата совалка Индевър е изстреляна за първи път.   1999 г. - Папа Йоан Павел II отива в Румъния и така става първият римски папа, посетил Източноправославна страна след Великата схизма от 1054 година.   1999 г. - Бомбардировка на китайското посолство в Белград.   2000 г. - Владимир Путин полага клетва като втори демократично избран президент на Русия (след Борис Елцин).  ", "date": "2019.06.07", "title": "7 юни, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/396452-%D0%B0%D0%BA%D0%BE-%D0%BA%D0%B0%D1%80%D0%B1%D0%BE%D0%B2%D1%81%D0%BA%D0%B8-%D0%B1%D0%B5%D1%88%D0%B5-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82", "text": "Днес има няколко супер лесни и бързи начина да наостриш медийното внимание и да подкукуросаш средния зрител. Първият е да снимаш цигани. Каквото и да каже в ефир един \"типичен циганин\", то звучи като виц, като мъдрост или просто е смешно. Вторият начин да блеснеш журналистически е да снимаш хора с различна сексуална ориентация. И колкото повече пикантерия има около тях - драма по смяна на пол, обществено порицание, отхвърлящо семейство и т.н. - толкова по-добре. Третият начин е да показваш маргинали. Тук влизат затворници, болни от СПИН, самоотлъчили се от обществото хора, бежанци, аутсайдери. Ако не разполагаш с маргинал, може да снимаш и някой, дето се опитва да пребори някаква система - у нас такива хора бол. Биеш точно в десетката, когато вземеш, та намериш и разнищиш телевизионно някаква сбирщина от трите - например трансджендър циганин затворник!     Разказваш му историята, както ти е удобно за патоса. Снимаш го в два плана, докато дава интервю, а ти задаваш директни въпроси тип \"ачик-ачик\" (публиката много обича да чуе как някой пита пикантерийките, дето са й в ума - така се чувства малко и тя журналист). И от време на време, около рекламите например, обобщаваш какво трябва да мисли зрителя, като му го казваш назидателно и леко сърдито, защото само така хваща декиш. Ако си извървял тези стъпки, честито - ти си новият Карбовски! На първи юни предаването \"Втори план\" с автор и водещ Мартин Карбовски почерпи народа с една брилянтна история от ето този описан \"въздействащ\" тип. Този път в сърцето на драмата беше един баща, който от пет години се бори да си върне сина, отнет от холандските служби за защита на детето. Идеален сюжет, в който има всичко необходимо да дръпне тънката струна на българското синовно чувство! От историята разбираме, че баща и син са разделени първо от майката, която незнайно как, но явно с измама, е изнесла детето зад граница. После, след дълга съдебна битка, основният герой в сюжета - бащата - получава родителските права. Синът обаче продължава да живее с майка си, която се заселила в Холандия с приятелка, наречена Дора. В един момент майката се прибира в България, за да празнува Нова година с приятели. И не щеш ли, тук тя умира в катастрофа в първите дни на новата година. Детето през това време е при приятелката Дора, която фактически става нещо като негова приемна майка. В предаването детето е наричано просто А (от Атила, както вече цяла България знае). Дора обаче се оказва използвачка, която скоро бива отстранена от детето, благодарение на сигналите, дадени на службите от бащата. Оттук нататък следват неговите мъки - той не е допускан до детето си под най-различни административни предлози. Ту то не искало, ту нямало свободен ден и час за специалното място, на което се случвали тези срещи, ту нещо друго. Историята набира емоция още повече, защото бащата твърди, че има всички разрешения и документи, но холандският съд така и не признава отсъденото от българския, защото над него тегне нещо, наречено  Тя стои като похлупак над всичко и всеки в холандската администрация и благодарение на нея децата на по-\"смотани\" страни (цитирам Карбовски в предаването) като България, Полша, Чехия, Русия и т.н. се пласират като качествен генетичен материал в приемни холандски семейства. Тук идва най-важната информация - това не са просто мили, добри, християнски хетеросексуални семейства, ами гей двойки!  Защото браковете между хомосексуални хора в Холандия са разрешени, та сега по източноевропейските канали им се подсигуряват деца за гледане, че да се почувстват и те истински семейства. Всичко това ставало благодарение на и заради безбройните неправителствени организации, които имали пари и се грижели на \"различните\" да им е добре. Някъде по време на изложението на историята се прокрадва и още един мотив - момченцето, което днес е на 13, има доста пари и имоти като наследник на майка си, а и заради немалката й застраховка живот, която му се полага. Така че става ясно, че говорим за едно интелигентно източноевропейче, което на всичкото отгоре е богато. Тук идва моментът на най-силния взрив! Нашето дете, българчето, синът на клетия баща, драпащ по пътеките на холандската правна система, е дадено за приемна грижа на… внимание!… черна гей двойка! А?! Не просто двойка, не дори просто гей двойка, ами гей двойка на чернокожи! Е сега вече българският патриот се хваща за ножа! Или поне за клавиатурата! Не стига, че са отнели детето от биологичния баща, ами го дават на женени обратни тъмнокожи! Непоносима работа! Основният герой на историята - бащата - не е циганин, не е затворник, не е маргинал в онзи негативен смисъл.  Той е просто самотен татко. Представен е като полицай и на няколко пъти в предаването тази негова професия служи за референция към разни качества като комбинативност, абстрахиране от конспиративни теории, твърдост, упоритост, справедливост. Баща срещу системата, срещу държавата Холандия и срещу \"ювеналната юстиция\". Без капка ирония питам как да не се разплачеш? Още повече, когато накрая водещият Карбовски, уважил стандартите на телевизията да не споменава истинското и придобитото в Холандия име на момчето, както и да не показва негова снимка, от ефир дава указания къде и как хората ще могат да се сдобият с тази информация. Причината да прави това, разбира се, е благопристойна - да помогнем, да разберем как утре това може да е нашето дете, както и евентуално един ден порасналото вече момченце да може да стигне до предаването, а оттам - до баща си. Мъка. И светъл лъч в нея. Това накратко е историята на Николай Карбанов и неговото отнето момче, представена от Мартин Карбовски в авторското му предаване \"Втори план\", излъчвано по bTV. Сега обаче ще ви върна на първия план, като припомня основните правила в журналистическата професия, които следва да се спазват от хората, считащи себе си за професионалисти, както и от медиите, които им дават трибуна. Няма да влизам в дисекция на самата история, защото това би било обект на отделна, много задълбочена работа, за което си давам сметка. Ще обърна внимание на друго много важно нещо - как би трявало да се представи обективно една история и когато това не е направено, как тя от само себе си се превръща в пропаганда.  Ако Карбовски беше журналист, щеше да знае, че случаят на Николай Карбанов се върти по различни медии от поне четири години. Лично аз си спомням телевизионни гостувания на бащата при Люба Кулезич и в BIT телевизия. Един преглед онлайн показва и още медийно отразяване на този сюжет през всякакви призми и с изключително много неточности, жълт привкус и грешна информация. Нито едно от тези неверни или объркващи твърдения обаче не беше представено, засегнато или опровергано в гостуването на същия събеседник във \"Втори план\". Все едно историята се появява за първи път тук, сензационно, при това с доста добре подбрана информация, както и такава, която услужливо не се споменава. Ако Карбовски беше журналист, щеше най-малкото да потърси поне една от ответните страни в този сюжет. Например някоя българска държавна служба, неправителствена организация или близки на починалата майка. За това да се обърне официално към холандска организация направо не смея да си помисля - твърде много време би отнело, пък и бомбата няма да гръмне така силно, защото тътенът ще се размие. Ако Карбовски беше журналист, нямаше да спести някои интересни подробности от случая на полицая Николай Карбанов. Като например това, че самият той твърди, че майката на сина му (с която нямат брак) била поръчала убийството му. Тази поръчка е тема на няколко публикации в разни не особено достоверни сайтове, като някъде се твърди дори, че за да си подсигури успешен резултат, жената била платила на две отделни банди. В предаването дума не става и за това, че Карбанов бил предупреден за поръчката от колеги, които даже го скрили за 29 дни в тайна квартира, докато премине опасността. Не се уточнява още и че когато майката (казва се Веселина, в някои публикации е представена като Соня) пристига на българска земя, за да празнува Нова година, е арестувана на летището именно, заради подозрения в поръчка на убийство. След три дена обаче е пусната под гаранция и по време на пътуване до морето, загива при катастрофа. Според полицията, нямало данни катастрофата да е нагласена. Обаче и аз като вас си го помислих. Карбовски, противно на практиката си да задава въпросите, дето се въртят в главите на средния гражданин пред телевизора, очевидно не си го помисля. Ако Карбовски беше журналист, нямаше да премълчи още факта, че майката е обвинила бащата в домашно насилие над нея и детето. Дали това е истина или не, е друг въпрос - в случая е важно, че едно такова обстоятелство неминуемо привлича вниманието на службите, които се грижат за живота, сигурността, здравето и бъдещето на детето. В този смисъл, ако те имат данни за домашно насилие, обяснимо е да водят дълга процедура по установяване на истината. За да имаме пълната картина като зрители, трябваше да знаем и това. Ако Карбовски беше журналист, щеше да изясни докрай казуса със застраховката на майката, която детето трябва да получи след смъртта й.  Елементарната обща правна култура предполага да знаем, че парите на едно дете не могат да бъдат ползвани от никого другиго, освен от него, когато обаче навърши пълнолетие. И че когато се налага парите на едно дете да бъдат теглени и харчени от негови близки, то това се решава от съда само в полза на родители или законни осиновители, при условие че сумата отива само и единствено за благото на детето - здраве, подслон, училище. Карбовски обаче предпочете темата да спре дотам, докъдето е удобно - приятелката на майката Дора (Кондакова) била откраднала парите, бащата полицай я е разкрил и обадил на властите в Холандия, вследствие на което те й снели доверието си, ама го дали на приемните родители. Ако Карбовски беше журналист, нямаше така настоятелно да бута разговора към това силно да се акцентира на информацията, че приемните родители били чернокожа гей двойка.  Какво значение би имало това, ако правният казус така и така е достатъчно оборим, ако един изряден баща си иска детето обратно и ако има всички решения и права за такова действие?! И още повече - в предаването не е представен нито един документ, нито едно доказателство, че това действително е така. Разчитаме на думите на бащата. Самият водещ директно го пита дали черният цвят на кожата на тези осиновители и сексуалната им ориентация го притесняват. И въпреки че Карбанов коректно избягва отговор и дори смислено казва, че принципно няма проблем с раса или сексуалност, най-накрая Карбовски си измъква посланието. Благодарение на монтажа, и благодарение на директното внушение. Накрая и на думите на бащата, разбира се, някъде на десетата минута. Нищо не може да се сравни с ужаса, който настъпва в българското сърце, когато му кажат, че едно наше юначе е дадено за забавление на \"педали\", които на всичкото отгоре са и \"негри\"! Този рефрен остава да кънти в патриотичната българска душа и каквото и друго да му противопоставиш - справедливост, търсене на истината, достоверност - тя няма да го забрави. Туп, и рейтингът скача до небето, а ти си топжурналист и национален герой! Ако Карбовски беше журналист, нямаше и да хвърля на публиката класическата руска хибридна партенка \"ювенална юстиция\". Достатъчно е само да напишете това словосъчетание в интернет, и ще ви излязат стотици руски сайтове, които изместват значението на този термин, за да го демонизират. Системата е като тази с \"джендъра\", който у нас придоби конкретен образ на нещо с размит пол, рога и копита, което обаче има силен сексуален нагон и предпочита дечица. Ето ви сега тука една ювенална юстиция, пуснала пипала над всичко и всеки в Европа, оправяйте се! Картинката е като във филм на ужасите - гигантска и космата ювенална юстиция броди из големите и не-смотани държави, и подбира здрави и интелигентни бели източноевропейчета от смотаните, които да даде на отглеждане на гейове и джендъри! Злото в конкретни, експресивни образи. Ако Карбовски беше журналист, нямаше да разчита на евтини телевизионни метафори, взети от YouTube, а на документи и изявления. Знаете ли кои са най-силните, класически учебникарски визуални метафори, които директно ви бъркат в мозъка и душите?  Ще ви ги кажа като телевизионер. Детска люлчица, която се люлее, а на нея няма дете. Краченца с обувчици, които висят от пейка и се поклащат. Плюшено мече с едно откъснато ухо, въргалящо се в прахта. Самотно детско колело, легнало на тревата, с въртяща се гума. Във \"Втори план\" ги имаме в малко по-различен вариант - детски крака скачат на батут, а на преден план дете се люлее на автомобилна гума. Постепенно от картинката с ефект изчезват децата - остават само празният батут и зловещо поклащащата се гума… Тръпки да те побият! Умът се пита \"къде са децата?\"! Карбовски непряко отговаря \"ювеналната юстиция ви ги взе в Холандия\". Някога четях текстовете на Мартин Карбовски истерично и лакомо. Харесвах и все още харесвам стила му, дързостта му. Но в работата на журналиста това не е достатъчно. Трябва и елементарна журналистическа хигиена - да търсиш всички страни в един конфликт и да им дадеш думата, да се стремиш да бъдеш обективен в представянето на един казус, да не правиш заключения, които да набутваш в устата на героите си, да не плашиш, да не всяваш паника, да не обслужваш интереси. И най-важното - да гледаш на зрителите си не като на маса, на която можеш да й хвърлиш каквото си пожелаеш, а като на коректив, като на мислеща общност. Само тогава сам ще си вдигаш летвата и няма да пропадаш в сензации. Далеч съм от мисълта, че Карбовски обслужва някакви проруски интереси и мята послания, които са му спуснати отнякъде - убедена съм, че има по-високо мнение за самия себе си, за да се остави на пропагандата да го употреби. Но вкусът към хвърлянето на бомби, към използването на обществените нагласи, особено когато те са в твърде опасна посока като расизъм и хомо- и ксенофобия, към лековато пробутване на класически евразийски хибридни лозунги, яхнали и без това българската гражданска носталгия по безотговорното време на социализма и Русия, не е журналистика. Ако не ставаше дума за Карбовски, щях да го нарека обикновена пропаганда. Заради уважението ми към това, което той някога беше като личност, автор и журналист, ще си спестя това изявление. Най-малкото, защото и от онзи някогашен Карбовски някога съм се учила.", "date": "2019.06.07", "title": "Ако Карбовски беше журналист"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/396453-%D1%81%D1%83%D0%B1%D1%81%D0%B8%D0%B4%D0%B8%D1%8F-%D0%B7%D0%B0-1-%D0%BB%D0%B5%D0%B2", "text": "    Няколко часа по-късно парламентът подкрепи на първо четене появилото се изневиделица предложение на правителството държавната субсидия на партиите да бъде намалена от 11 лв. на 1 лв. за действителен получен глас. Въпреки че и самият Борисов посочи риска от това по-ниската държавна помощ да доведе до ситуация \"като в Чехия\", в която \"милиардерите са и премиери\", а партиите са собственост на бизнесмени.     Защо тогава кабинетът предложи, а ГЕРБ подкрепи по-ниската субсидия, след като това било популизъм? Дали за да припише на себе си този подвиг, който има шанс да бъде посрещнат с овации от гласоподавателите? Или може би като предизвикателство към БСП и останалите партии, както личи от репликата \"да видим как ще се оправят\"? А може би и двете. За съжаление, инициативата за промени в Закона за политическите партии и този за бюджета (в който е посочено каква сума на глас получават партиите през дадената година) по-скоро бива използвана като оръжие срещу политически опоненти, отколкото като начин за справяне с реално съществуващите проблеми около партийното финансиране. Без този \"втори план\", логиката зад това решение изглежда изключително сбъркана: прави се нещо, за което едва ли не се признава, че е популистко и може да има негативни последици в дългосрочен план, но пък е \"дошло от народа\". Партиите с натрупан финансов ресурс и с обичайно най-високи резултати на изборите няма защо да се тревожат толкова от орязването. Да му мислят по-малките формации - сега представените в парламента или бъдещи такива, чиято възможност да финансират бъдещите си кампании ще бъде затруднена. Т.е. ще стане още по-невъзможно те да \"пораснат\", без да станат васали на нечии бизнес интереси, а може би и политически такива. Но все пак голяма част от българските граждани подкрепят идеята за субсидия от 1 лев, както сочат и резултатите от референдума от 2016 г., иницииран от екипа на \"Шоуто на Слави\". Тогава тази идея беше залегнала в един от трите въпроса и получи най-гоялма подкрепа сред гласувалите - 72,16% гласуваха \"за\" (това са едни реални 2 516 791 български граждани).* Това, което ГЕРБ направиха, е да отнемат възможността някой друг да натрупа активи, играейки си с темата за субсидиите - от Слави до останалите партии във или извън парламента.  Така с три години закъснение беше изпълнена волята на тези 2,5 милиона души, но с една вратичка за оправдания, която гласи \"Това е лошо, партиите ще станат зависими, ама вие поискахте...\". Пътят към Ада, нали... Същевременно има риск дискусиите по темата за партийното финансиране сега да останат на заден план. БСП се включи в \"забавлението\" с идеята за това партиите да внесат натрупаните си депозити в бюджета - явно замахване по ГЕРБ и техния финансов ресурс, който им позволява спокойно да внасят такива предложения. Същевременно идеята получи подкрепа от някои от по-\"малките\" в парламента, просто защото нямаше да е удобно да го отхвърлят. Въпреки това резервите остават - Валери Симеонов от НФСБ иска възможност за официално финансиране на партиите, а от ВМРО (в лицето на Искрен Веселинов) посочиха, че за \"популизма няма почивен ден\" и вместо това стана дума за таван на субсидиите (а таван би засегнал най-вече двете големи партии). И така, когато дойде време да се гласува бюджетът за следващата година, в който ще трябва да бъде посочено дали и тогава субсидията да е 1 лев на действителен глас, може да се стигне до много сериозно клатене на управленския кораб. Дали публично, дали при затворени врати. Освен използването на темата със субсидиите и като политическо оръжие, тъжното е, че реалните действия по нея едва ли щяха да започнат, ако не беше информацията, изнесена от екипа на \"Шоуто на Слави\", за това, че партиите са получавали по 13,23 лв. на глас, вместо вписаните в закона 11 лева. \"Техническа грешка\", както го описа Менда Стоянова. Докато в страни като Украйна, Словения и Италия комици влизат в политиката, у нас едни основно комедийни шоута вършат работата на институциите. Вместо да ни карат да се смеем, ни показват причини да гледаме намръщено. И накрая слизат от ефир - я по собствена воля, я не. А без забавление от екрана, ще останем с това от пленарна зала. Въпросът е кой ще ни забавлява и дали ще ни е смешно.", "date": "2019.06.07", "title": "Субсидия за 1 лев"}
{"url": "http://www.classa.bg/%D1%81%D0%B2%D1%8F%D1%82/item/396440-%D1%84%D0%B5%D0%BD%D0%BE%D0%BC%D0%B5%D0%BD%D1%8A%D1%82-%D1%82%D0%B2%D1%8A%D1%80%D0%B4%D0%B5-%D0%BC%D0%BD%D0%BE%D0%B3%D0%BE-%D1%85%D0%BE%D1%80%D0%B0-%D0%B8%D1%81%D0%BA%D0%B0%D1%82-%D0%B4%D0%B0-%D0%BF%D1%8A%D1%82%D1%83%D0%B2%D0%B0%D1%82", "text": "В края на май месец Лувърът затвори врати. Служителите в музея излизат на протест като твърдят, че домът на Мона Лиза и Венера Милоска е толкова претъпкан, че мястото става опасно и невъзможно за поддържане. \"Лувърът се задушава\", казват в изявление от профсъюза на служителите там. Те изтъкват, че съоръженията на музея са \"тотално неадекватни\" да се справят с огромния обем посетители. На половин свят разстояние оттам дълга редица алпинисти чакаше, за да изкачи Еверест. Опашката по стръмния склон на планината изглеждаше като опашка пред някоя мудна държавна институция малко преди обедната й почивка. Снимката със струпаните хора набра невероятна популярност. Почти дузина катерачи загинаха, а шерпи и оцелели твърдят, че пренаселването на най-високия връх е основната и дори може би единствената причина за тази трагедия. Подобни инциденти не са изолиран случай. Тълпи от Instagram потребители предизвикват тежък проблем с обществената безопасност по време на супер-цъфтежа на маковете в Калифорния. Тежка екологична криза провокира на остров Майорка да бъде въведено \"лято на строги мерки\" срещу посетителите. Барселона, Венеция, Рейкявик и Дубровник са наводнени. Плажовете в Тайланд, Мексико и Филипините са съсипани. Природни забележителности от Сиера Невада до Андите са изложени на риск. Религиозни локации от Камбоджа до Индия и Рим страдат от тълпите. Този феномен на прекомерен туризъм е подобен на коктейлите \"Маргарита\" сутрин на ол-инклузив круизите - изведнъж са практически навсякъде. Съчетанието от макроикономически фактори и променящи се бизнес тенденции кара все повече туристи да се трупат на популярните дестинации. Това води до щети за околната среда, опасни условия, мизерия и изтласкване на местните жители заради високите цени. И градовете по света си задават един въпрос - има ли нещо, което може да се направи, така че да не стават твърде популярни? Местните жители се оплакват от туристите от незапомнени времена, а масите проявяват неуважение и вандализират природни и създадени от човека чудеса, откакто са започнали да ги посещават. Но туризмът такъв, какъвто го познаваме, е бил много по-органичен. В началото на XIX в. пътуването за лично удоволствие е занимание само за богати благородници и образовани професионалисти - хора, за които то е израз на социалната им класа и е показвало влияние, власт, пари и свободно време. Едва към 1840 г. се развива комерсиализираният масов туризъм като той се разраства с увеличаването на средната класа. Ако туризмът е капиталистически феномен, то прекомерният туризъм е неговият побъркан братовчед от късния капитализъм. Той \"ражда\" смъртните случаи заради селфи стикове, кораби с шведска маса, акостирали край исторически пристанища, ергенски партита, които приключват с престъпления, лайвстрийминг на съсипването на крехки естествени хабитати и така нататък. Просто има твърде много хора, които се струпват в популярните дестинации. В Барселона има 30 млн. посетители годишно при население от 1,6 млн. души. 20 млн. посетители във Венеция при население от 50 хил. души. Ла Рамбла и пиаца Сан Марко могат да поберат ограничен брой хора, а през лятото изглежда всички си поставят за цел да разберат точно колко. Основната причина за този пик на туризма е макроикономическа. Средната класа вече е глобална и десетки милиони хора в последните години разполагат със средства, за да пътуват. Китай е отговорен за голяма част от този растеж - броят на пътешествията в чужбина на китайски граждани е нараснал от 10,5 млн. през 2000 г. до около 156 млн. души през изминалата година. Той обаче не е единствен. Пътешествията на международни туристи по света нарастват от малко над 70 млн. през 1960 г. до 1,4 млрд. сега. Масовият туризъм, както казахме, е напълно нов феномен и то доста мащабен. Бизнес тенденциите също допринасят за превръщането на райски кътчета в изгубен рай. Круизните почивки са много по-популярни, отколкото са били преди и изгарящите дизел кораби изсипват хиляди пътници наведнъж в пристанищните градове. Свръх-евтини авиолинии използват малките провинциални летища и драстично намаляват цената на пътешествията из Европа, Америка и Азия. Те насърчават пътниците годишно да извършват 1 млрд. полети с бюджетни авиокомпании. Платформи като Airbnb увеличават броя на подходящите за наемане стаи в градовете от Еио до Делхи и намаляват трудностите с намиране на места за настаняване на пътешествениците. Те увеличават капацитета за посрещане на туристи и вдигат наемите за тамошните жители - средно с 4 на сто в Барселона например. Социалните мрежи също имат ефект - приложения като Instagram карат туристите да се провесват от скали и да задръстват жизненоважни пътища в търсене на перфектния кадър. Места като Yelp и TripAdvisor правят ресторанти, музеи и плажове по-лесно откриваеми и съответно - по-лесни за съсипване. Прекомерният туризъм е медиен феномен в същата степен, в която е и всичко останало. Думата overtourism навлиза в масова употреба през 2017 г. с широко отразяване на проблемите във Венеция, Бали и навсякъде другаде. Терминът провокира глобални негативни реакции срещу туристите и негативни реакции на негативните реакции. Разбира се, някои опасения от прекомерния туризъм изглеждат крайно преувеличени и много от местните оплаквания са провокирани от класова или расова дискриминация. Много от туристическите дестинации нямат проблем с броя посетители - възможно ли е Лас Вегас да бъде прекалено пренаселен с туристи? Пътешествениците и техните преки инвестиции остават важен източник на средства за малки италиански градчета и огромни американски паркове, както и хиляди други места. Няма спор, че много места са наистина претъпкани, но проблемите основно са съсредоточени по плажовете и сградите, а не в кварталите и регионите. Да, има такова нещо като \"прекалена привлекателност\" на някои от тези места и кметовете и общинските съвети правят каквото е по силите им, за да я намалят. Много места въвеждат или обмислят туристически данък, например Амстердам, Бали, Единбург, Рим и Венеция. Тези такси върху хотелския престой и дневните пътувания намаляват броя на посетителите на определени места и осигуряват доходи подобряване на инфраструктурата и отстраняване на щетите, които туристите неизбежно причиняват. Правителствата също така въвеждат регулации като забрана на туристически автобуси в Рим или пропускателен режим и билети в Барселона. Този тип мерки ще стават все по-важни в следващите години, докато глобалната средна класа се увеличава, социалните медии стават все по-вездесъщи, а туризмът - все по-евтин. Тези феномени неизбежно означават повече оплаквания от местните жители и повече щети, опашки, селфита и неадекватно поведение на туристите. Те обаче означават и по-голямо познаване на различни култури, повече инвестиции, повече глобални връзки, по-голяма демократизация на туризма и вероятно повече благоговение и възхищение пред чудесата на света. Дори и прекомерният туризъм си има своите позитиви.  ", "date": "2019.06.07", "title": "Феноменът \"Твърде много хора искат да пътуват\""}
{"url": "http://www.classa.bg/%D1%81%D0%B2%D1%8F%D1%82/item/396441-%D0%B8%D0%B7%D0%B2%D1%8A%D0%BD%D1%80%D0%B5%D0%B4%D0%BD%D0%B8-%D0%B8%D0%B7%D0%B1%D0%BE%D1%80%D0%B8-%D1%83%D0%BB%D1%82%D1%80%D0%B0%D0%BE%D1%80%D1%82%D0%BE%D0%B4%D0%BE%D0%BA%D1%81%D0%B0%D0%BB%D0%BD%D0%B8%D1%82%D0%B5-%D0%B5%D0%B2%D1%80%D0%B5%D0%B8-%D1%80%D0%B0%D0%B7%D0%B4%D0%B5%D0%BB%D1%8F%D1%82-%D0%B2%D1%81%D0%B5-%D0%BF%D0%BE%D0%B2%D0%B5%D1%87%D0%B5-%D0%B8%D0%B7%D1%80%D0%B0%D0%B5%D0%BB", "text": "В основата на безпрецедентните повторни избори в Израел е една от главните разделителни линии в израелското общество – ролята на разрастващата се общност на ултраортодоксалните евреи в съвременния живот на страната. Очакваното правителство на министър-председателя Бенямин Нетаняху рухна миналата седмица заради въпроса за освобождаване на ултраортодоксалните мъже от задължителна военна служба, което отдавна предизвиква недоволство сред светското мнозинство израелски евреи, които са длъжни да ходят войници.     Конфликтът заради проектозакона по този въпрос е само едно от няколкото дълбоки разногласия за ролята на религията в израелското общество. Макар че ултраортодоксалните партии имат значително политическо влияние, експерти казват, че техните затворени общности изостават от съвременното общество, а това може да има дълготрайни отрицателни последици за бъдещето на страната. След като привидно спечели изборите на 9 април, Нетаняху не успя да състави управляваща коалиция заради Авигдор Либерман, бивш негов съюзник, който се превърна в противник. Той настоява да се приеме закон, че младите ултраортодоксални мъже трябва да отбиват задължителната си военна служба като всички останали. Националистическата, но светска партия „Израел бейтену“ на Либерман не само лиши Нетаняху от възможността да състави своето пето правителство, но и на практика гарантира, че въпросът ще присъства осезаемо в предстоящата кампания. „Нямам нищо против ултраортодоксалната общност и мисля, че тя би трябвало да се интегрира“, каза Либерман след свикването на новите избори. Той обаче добави: „Не може да има правителство, в което нещата се диктуват само от една група.“ Избирателната база на Либерман, състояща се от остаряващи имигранти от бившия Съветски съюз, намалява и той ясно определя светските права като печеливша предизборна стратегия. Макар че в миналото е сключвал сделки с ултраортодоксалните, той изглежда е напът да се кандидатира с програма, която ще се противопостави на по думите му „пълната капитулация на партията „Ликуд“ (на Нетаняху) пред ултраортодоксалните“. Израелският политически спектър често зависи от това каква позиция заемат политиците по въпросите за палестинска държава, но вътрешното разделение е също толкова дълбоко по темите на религията и в частност положението на ултраортодоксалните партии като решаващи за властта политически фактори във фрагментираната парламентарна система на Израел. Ултраортодоксалните използват своето влияние през десетилетията, за да запазят различния си начин на живот. Те управляват отделна училищна мрежа, имат големи семейства, разчитайки на финансирани от данъкоплатците помощи, и налагат обществено статукво – като спиране на по-голямата част от търговията и обществения транспорт в събота (шабат), което ядосва светското мнозинство. Ултраортодоксалните също така упражняват монопол по въпросите на брака, погребенията и приемането на друга вяра. Но в страна, в която мъжете евреи обикновено трябва да служат три години в армията, значителните изключения от военна повинност играят най-голяма роля за подхранване на дълбоката културна война. „Да дадеш живота си за страната, е висша жертва. Безотговорно е в Израел да има хора, които живеят наготово, които имат наглостта да се отнасят към нас, останалите, като към по-долна класа наемници, които да им осигуряват прехраната“, каза икономистът от Телавивския университет Дан Бен-Давид, президент на Института за социално-икономически изследвания „Шореш“, който проучва тенденциите в общността. Той каза, че проблемът със задължителната военна служба е „симптоматичен“ за нещо много по-сериозно. „Те привидно предпочитат да не участват в съвременното общество, но нямат угризения да претендират за неговите плодове – от съвременното здравеопазване, през съвременната инфраструктура, до значителното субсидиране на начина им на живот“, каза той. Освобождаването от военна повинност датира от създаването на Израел през 1948 г., когато правителството позволи на неколкостотин даровити студенти да изучават религия. Но оттогава броят на освободените нараства значително, а водачите на ултраортодоксалните обещават да се противопоставят на усилията те да ходят войници, настоявайки, че техните млади мъже служат на страната с молитви и учение. Водачите на ултраортодоксалните се страхуват, че интегрирането в армията ще подкопае религиозния им начин на живот, при който децата изучават свещеното писание, но много малко математика и английски, а по-възрастните мъже често избягват да работят и получават социални плащания, като същевременно продължават да се занимават само с учене. По периферията има известен напредък, но лидерите все още се противопоставят на сериозна промяна. Армията не предоставя осъвременени данни за новобранците от тези среди. Но в миналото е казвала, че броят им е скочил до хиляди благодарение на усилията за задоволяване на техните нужди – като осигуряване на храна, строго съобразена с еврейските религиозни изисквания, ограничаване на контактите с жени войници и създаване на график, синхронизиран с времето за молитви. Пенсионираният капитан Моше Приган, оглавявал в миналото отдела за приемане на ултраортодоксални във военновъздушните сили, каза, че има постоянно увеличаване на броя на постъпващите на военна служба. Той каза, че на практика сега повечето религиозни мъже, които не са изцяло заети с обучение в семинария, влизат в армията с мълчаливото съгласие на своите равини. Но е прекалено да бъдат карани насила да приемат това като закон. „Ултраортодоксалната общност знае как да намира решения. Тя е по-прагматична, отколкото мислят хората“, каза той. „Но не можете да я принудите да подкрепи нещо, което е в разрез с нейните вярвания.“ Ултраортодоксалните с тяхната висока раждаемост и големи семейства са най-бързо увеличаващата се част от израелското общество. Икономисти предупреждават, че ако бъдат оставени без контрол, те ще се превърнат в твърде голямо бреме за икономиката на Израел, защото ще дават работна сила, която не е подготвена за предизвикателствата на съвременния свят. Ултраортодоксалните евреи сега съставляват едва 7 процента от пълнолетното население на страната, но след две поколения техните правнуци ще бъдат около половината от всички израелски деца и ще създадат „проблем, който е необходимо да бъде решен сега“, каза Бен-Давид. Намирането на компромис няма да е лесно, както показват повтарящите се безуспешни усилия, а трудните въпроси многократно се отлагат за бъдещето. При положение че няма особена надежда за скорошно уреждане на израелско-палестинския конфликт, различията с ултраортодоксалните се превръщат в още по-спешен въпрос. „Ще бъде още по-трудно да се промени посоката след това, ако не действаме заедно сега“, каза Бен-Давид. „Мисля, че можем. В миналото сме постъпвали така, както е било правилно, когато сме били притиснати до стената.“     БТА", "date": "2019.06.07", "title": "Извънредни избори: Ултраортодоксалните евреи разделят все повече Израел"}
{"url": "http://www.classa.bg/%D1%81%D0%B2%D1%8F%D1%82/item/396442-%D0%BD%D1%8F%D0%BC%D0%B0-%D0%BB%D0%B5%D1%81%D0%BD%D0%B8-%D0%B2%D0%B0%D1%80%D0%B8%D0%B0%D0%BD%D1%82%D0%B8-%D0%B7%D0%B0-%D0%B3%D0%B5%D1%80%D0%BC%D0%B0%D0%BD%D0%B8%D1%8F,-%D1%81%D0%BB%D0%B5%D0%B4-%D0%BA%D0%B0%D1%82%D0%BE-%D0%BA%D1%80%D0%B8%D0%B7%D0%B0%D1%82%D0%B0-%D0%B2-%D0%B3%D1%81%D0%B4%D0%BF-%D1%80%D0%B0%D0%B7%D0%BA%D0%BB%D0%B0%D1%82%D0%B8-%D1%83%D0%BF%D1%80%D0%B0%D0%B2%D0%BB%D1%8F%D0%B2%D0%B0%D1%89%D0%B0%D1%82%D0%B0-%D0%BA%D0%BE%D0%B0%D0%BB%D0%B8%D1%86%D0%B8%D1%8F", "text": "Внезапната оставка на лидерката на Германската социалдемократическа партия (ГСДП) след катастрофалните европейски и местни избори поставиха под съмнение бъдещето на „голямата коалиция“ с канцлерката Ангела Меркел. Правителството изглежда ше може да изкара някак до изборите в три бивши комунистически източни провинции през септември и октомври.      Но, ако ГСДП и консервативният Християндемократически съюз (ХДС) се представят зле, рискът от падане на правителството силно ще се увеличи. ГСДП, водена през следващите няколко месеца от временен триумвират, по-късно през годината ще избира нов лидер и ще преразгледа ролята си в коалицията. За да се преоткрие като опозиция и отново да привлече избирателите, отишли при възраждащите се Зелени, ГСДП може под ръководството на новия си лидер да се откаже от съюза си с Меркел. Следва преглед на основните сценарии, ако коалицията между консервативния блок и ГСДП се разпадне: Нови избори Вариантът, за който говорят повечето анализатори – предсрочни избори преди предстоящите редовни през 2021 г., е огромен риск за консерваторите и ГСДП. Меркел обяви, че няма да се кандидатира за пети мандат като канцлер. Консервативният блок, съставен от ХДС и баварската й сестринска партия Християнсоциален съюз (ХСС), събира в социологическите проучвания 26-29 процента, което е по-малко от резултатите им на изборите през 2017 г. Най-вероятният приемник на Меркел Анегрет Крамп-Каренбауер не успя да повиши рейтинга на ХДС, откакто стана нейн лидер през декември. Доверието в ГСДП се стопи до 12-17 процента в анкетите и партията плаща цената за участие във властта като младши партньор на Меркел през последните шест години и като цяло през 10 от последните 14 години. ГСДП, която нямаше желание да става част от управляващата коалиция, беше убедена от президента да влезе отново в правителството на Меркел след изборите през 2017 г., в които партията падна до най-ниското си ниво от възстановяването на демокрацията след Втората световна война. Зелените, които допитване през уикенда определи като най-силната партия с доверие от 27 процента, може да се окажат големите печеливши. Те изпревариха ГСДП на евроизборите през май, въпреки че могат да се представят по-зле на федералните избори. Крайнодясната „Алтернатива за Германия“ (АзГ), чиято популярност достигна върха си по време на мигрантската криза през 2015-2016 г., получава в допитванията близо 12-13 процента, приблизително колкото бе резултат й на изборите през 2017 г. Меркел остава в правителство на малцинството  Опасенията на германците от нестабилност – наследство на фрагментацията, характерна за годините, предшестващи възхода на нацистката партия на Хитлер, прави това нежелан вариант и Меркел, известна с предпазливостта си, каза след изборите през 2017 г., че не го подкрепя. Това обаче може да е начин за запазване на правителството до изборите през 2021 г. и Меркел вероятно би могла да получи подкрепа за отделни политики от ГСДП, Зелените и подкрепящата свободния пазар Свободна демократическа партия (СДП). Алтернативни коалиции  За да се избегне несигурността, свързана с нови избори, президентът Франк-Валтер Щайнмайер може да насърчи партиите да съставят различна коалиция, която да задържи Меркел на власт до 2021 г. Консерватори и Зелени  Общественото мнение показва, че това е възможен вариант, но той няма да събере мнозинство в Бундестага (долната камара на германския парламент), защото Зелените спечелиха само 8,9 процента на последните парламентарни избори. Това ще направи взимането на решения трудно, дори ако партиите успеят да се споразумеят за по-екологичен и проевропейски дневен ред. Зелените дадоха да се разбере, че предпочитат нови избори, които според тях, ще им осигурят повече влияние. Консерваторите, СДП и Зелените Този трипартиен вариант, наричан „Ямайка“ заради партийните цветове, повтарящи знамето на карибската страна с черна, жълта и зелена ивици, изглежда малко вероятен след провала на преговорите за коалиция през 2017 г. Остават големите различия в политиката между защитаващата свободния пазар СвДП и Зелените. Подобен алианс обаче би получил мнозинство в Бундестага и затова не може да бъде изключван. ГСДП, Левите и Зелените Левите, които са наследник на бившата управляваща комунистическа партия в Източна Германия, а привличат и разочаровани избиратели на ГСДП от Западна Германия, никога на са били включвани в национална коалиция, но могат да бъдат хипотетични партньори в левоцентристко правителство, което изключва Меркел. Това изглежда малко вероятно при положение, че ГСДП вероятно ще поискат да се укрепят в опозиция, ако напуснат голямата коалиция. Зелените вероятно ще са начело и ще трябва да се нагодят към радикалнолявата програма на Левите като повишаване на максималните ставки на данъците. Това е по-вероятно да стане вариант в дългосрочен план.     БТА", "date": "2019.06.07", "title": "Няма лесни варианти за Германия, след като кризата в ГСДП разклати управляващата коалиция"}
{"url": "http://www.classa.bg/%D1%81%D0%B2%D1%8F%D1%82/item/396443-%E2%80%9E%D1%81%D0%B4%D0%B5%D0%BB%D0%BA%D0%B0%D1%82%D0%B0-%D0%BD%D0%B0-%D0%B2%D0%B5%D0%BA%D0%B0%E2%80%9D,-%D0%BE%D0%B1%D1%8F%D0%B2%D0%B5%D0%BD%D0%B0-%D0%BE%D1%82-%D1%82%D1%80%D1%8A%D0%BC%D0%BF,-%D0%B7%D0%B0%D0%BF%D0%BB%D0%B0%D1%88%D0%B2%D0%B0-%D0%B4%D0%B0-%D1%81%D0%B5-%D0%BF%D1%80%D0%BE%D0%B2%D0%B0%D0%BB%D0%B8", "text": "На 30 юни Бенямин Нетаняху се срещна с Джаред Кушнер, американския президентски съветник за Близкия изток. Зетят на американския президент беше придружен от пратеника на Тръмп за мира в Близкия изток Джейсън Грийнблат и специалния представител на САЩ за Иран Брайън Хук. Преди Ерусалим, този екип посети Мароко и Йордания, където се опита да привлече подкрепа за своя план за икономическата част на израелско-палестинското мирно уреждане.     Пътуването се проведе малко преди международната конференция „Мир за просперитет“, проведена в Бахрейн, насрочена за 25-26 юни и свикана за привличане на инвестиции в окупирания Западен бряг и Ивицата Газа. Става дума за насърчаване на палестинската икономика чрез насочване на десетки милиарди долари от арабски, европейски и азиатски инвеститори. За другите аспекти на палестинско-израелския конфликт Кушнер и екипът му мълчат. Трудните политически въпроси, като палестинската държавност, няма да бъдат обсъждани на конференцията в Бахрейн. Политическият компонент на мирния план, насърчаван от Кушнер, все още не е разкрит. Чрез натискане на икономическите въпроси, преди да очертае политическия подход към проблема, търговецът-Тръмп отново застава над политика-Тръмп. Само че е малко вероятно потенциалните инвеститори да започнат да инвестират пари, след като нямат представа за намеренията на САЩ за политическото уреждане на палестинско-израелския конфликт. Фокусирайки се върху „икономическия аспект“, Вашингтон оставя настрана тези важни въпроси като прекратяването на израелската окупация, която продължава от 1967 г., и запазването на неотменните права на народа на Палестина. Най-вероятно планът за икономическо развитие без политическа рамка, която да удовлетвори изискванията на палестинците по отношение на техните права и независимостта на държавата, няма да проработи. Така Русия критикува предстоящата конференция в Бахрейн, като не признава американската инициатива като част от мирното споразумение за Близкия изток. Това се посочва в коментарите на Министерството на външните работи. Продължаващото желание да се замени задачата за постигане на всеобхватно политическо решение с пакет от икономически „бонуси“, с ерозията на принципа за създаване на две държави за два народа е въпрос на дълбока загриженост. Според руското външно министерство конференцията с „налагането на алтернативна визия“ на мирния процес ще се провали, както и антииранската конференция, организирана от американците във Варшава през февруари тази година. Русия уведоми палестинците, че ще бойкотира конференцията в Бахрейн. Китай направи същото. Между другото и в Мароко, където Кушнер направи посещение, не се ангажираха да присъстват на конференцията в Бахрейн. Йорданският крал Абдула настоява за „необходимостта от засилване на усилията за постигане на всеобхватен и траен мир, основан на решение на две държави, което да гарантира създаването на независима палестинска държава с източен Йерусалим като нейна столица.“ Тъй като мнозинството от жителите на Йордания са от палестински произход, за царя е трудно да подкрепи сделка, в която дори няма намек за създаването на Палестина. Тази позиция е типична за повечето страни от арабския свят. Планът на Тръмп, който той прибърза да нарече „сделката на века“, не е добре дошла. Самият Тръмп вярва ли в този план? Има съмнения, че изобщо е прочел този документ; някои твърдят, че президентът дори не го е видял. Високопоставен служител в администрацията на Тръмп призна, че само четирима души имат достъп до плана - Кушнер, Грийнблат, американският посланик в Израел Давид Фридман и асистентът на Кушнер Ави Берковиц. Неотдавна Тръмп поздрави Нетаняху за победата му на парламентарните избори на 9 април 2019 г. и изрази надежда, че това ще увеличи шансовете за успех на мирния план, предложен от неговата администрация, но политическият хаос в Израел разбърка картите. Нетаняху не успя да сформира правителство, преговорите за коалиция бяха блокирани, след като бившият министър на отбраната Авигдор Либерман отказа да подкрепи Нетаняху. Депутатите гласуваха за разпускане на Кнесета, новите избори са насрочени за 17 септември, а следващото правителство няма да се появи до октомври. При тези условия Вашингтон вероятно ще отложи публикуването на своя мирен план до края на предизборната кампания в Израел. В този момент обаче Тръмп ще се подготвя за собствената си предизборна кампания през 2020 г., подчинявайки на това останалите проблеми. Дан Шапиро, бивш посланик на САЩ в Израел, смята, че „мирният план на Тръмп е замразен, може би завинаги“. Малко е вероятно да е необходима конференцията в Бахрейн, която Кушнер обяви като „първата част“ от плана си. Планът срещна почти единодушно осъждане на палестинците. Палестинският президент Махмуд Абас заяви: „Всеки, който иска да разреши палестинския въпрос, трябва да започне с политически въпрос, а не с продажба на илюзии на стойност милиарди долари“. Границите на палестинската държава, статутът на Ерусалим, бъдещето на палестинските бежанци и изискванията за сигурност на Израел са приоритетите на палестинските лидери. Палестина не се интересува от „потенциалните икономически стимули“, предлагани от американците в замяна на капитулация. Палестинците прекъснаха контактите си с Вашингтон през 2017 г., след като Тръмп реши да премести американското посолство в Ерусалим. Оттогава Съединените щати не правят предложения за разрешаване на конфликта при условия, приемливи за двете страни. Това не е в интерес на мирното споразумение между еврейската държава и палестинците. Бившият израелски министър на правосъдието Йоси Бейлин призова за отмяна на конференцията в Бахрейн. Той обясни, че американският президент Доналд Тръмп не разбира палестинците, а надеждите на Тръмп, че икономическите въпроси и политическото уреждане могат да бъдат разделени, са илюзорни. Палестинският проблем дълбоко резонира с мирогледа на целия арабски свят. Арабите не са готови да изоставят палестинците и да дадат шанс на плана на Кушнер/Тръмп.        Превод: В.Сергеев /pogled.info", "date": "2019.06.07", "title": "„Сделката на века”, обявена от Тръмп, заплашва да се провали"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/396444-%D0%BA%D0%B0%D0%BA%D0%B2%D0%BE-%D1%81%D0%B5-%D0%BA%D1%80%D0%B8%D0%B5-%D0%B7%D0%B0%D0%B4-%D1%85%D0%BE%D0%B4%D0%B0-%D0%BD%D0%B0-%D0%B1%D0%BE%D1%80%D0%B8%D1%81%D0%BE%D0%B2-%D1%81-%D0%BF%D0%B0%D1%80%D1%82%D0%B8%D0%B9%D0%BD%D0%B8%D1%82%D0%B5-%D1%81%D1%83%D0%B1%D1%81%D0%B8%D0%B4%D0%B8%D0%B8", "text": "Малко след като Слави Трифонов направи разкритията за неправомерно надплатените партийни субсидии, ГЕРБ реши да действа. Борисов настоява субсидиите да бъдат намалени. Какво се крие зад този ход?           От Е. Милчева.   \"Ха сега да ви видя!\" Така може да се преведе акцията на премиера Бойко Борисов и управляваната от него партия ГЕРБ, внесла законопроект за 1 лев субсидия за партиите срещу получен един действителен глас на избори. Предвидено е да влезе в сила още от 1 юли 2019. В случай че се приеме, икономията за оставащите шест месеца от годината ще е 14,6 милиона лева. Това означава, че политическите партии и коалиции, които имат право на средства от бюджета, ще получат общо 1 460 402 лева за половин година. \"Парите, които ще се спестят, ще се дадат за строителството на детски градини (...) надявам се всички да го подкрепят\", обяви днес министър-председателят.     Темата за партийните субсидии бе отново извадена на дневен ред, след като шоуменът Слави Трифонов разкри, че партиите са получили повече от полагащите им се средства от бюджета - вместо по 11 лева на глас, са им били изплащани по 13,25 лева. Факт, който не е бил… забелязан от нито една от партиите-бенефициентки през последните три години - времето, през което са консумирали повече от полагащото им се. Преди четири години пак Трифонов и екипът му получиха \"да\" от 2 516 957 българи, гласували за това партийните субсидии да станат 1 лев за 1 действителен глас. Тази тема беше един от въпросите на организирания от \"Шоуто на Слави\" национален референдум, заедно с мажоритарния избор, намаляване на броя на депутатите и др. Пет важни извода От сегашните действия на управляващите могат да се направят поне пет извода. , колкото повечепопулизъм, толкова повече демагогия. Формално предложението за актуализация на държавния бюджет е заради БСП, които са \"решили да печелят позитиви с темата - нека видим как може да се прави политически модел с 1 лев\", както обясни министърът на финансите Владислав Горанов. От БСП определиха хода като \"кризисен пиар\". Но ГЕРБ вече са играли хода с предложението за 1 лев партийна субсидия - след изборите през 2017. Тогава, \"в изпълнение на волята\" на гласувалите на референдума, партията предложи левче за глас и мажоритарни избори. Парламентът обаче отхвърли законопроекта с предложенията.  Сега управляващите начело с Борисов отново се опитват да \"надцакат\" популистите с техните аргументи. \"Много се наслушахме на популизъм. Ще стане накрая като в Чехия и в много страни милиардерите да са и премиери - няма да мине много време и партиите ще станат собственост на бизнесмените… Затова (...) вкарваме закон за 1 лев партийна субсидия. Да видим тогава как ще се оправят партиите на следващите избори, как ще плащат, как ще плащат на социолози и политолози. Няма да търпя да се прехвърля всичко на ГЕРБ. Толкова са ми ясни тези игрички - те да са хубавите. Аз бих на изборите, помните, като кмет, без 1 лев, без партия, без нищо\", заяви Борисов в парламента.  ходът на ГЕРБ легитимира Слави Трифонов като личност, която, макар и извънсистемен играч, може да променя системата. Шоуменът, чието телевизионно шоу приключва след няколко седмици, набира все повече симпатии и извлича дивиденти от действията си. Главният прокурор Сотир Цацаров потвърди правотата му, разпореждайки проверка по сигнала за надплатените партийни субсидии, за да се разбере спазен ли е бил законът при изплащането им.  , този законопроект елиминира какъвто и да било разговор за същинския проблем, който не е намаляването на субсидиите, а контролът върху тях, както и инкриминиране на двойното дъно на партийните каси. Решението на този проблем минава през решение на големия - за корупцията, а той е отбелязан и в огласените вчера препоръки на Европейската комисия в рамките на т.нар. Европейски семестър през 2019 година. Една от тях гласи: \"На риска от корупция трябва да бъде обърнато по-сериозно внимание, тъй като той представлява предикатно престъпление за изпирането на пари. Българските органи ще трябва да покажат конкретни и трайни резултати, демонстрирани чрез окончателни решения по дела за корупция по високите етажи на властта. Използването на финансовите разследвания и финансовото профилиране е ограничено\". Признанието на управляващия ДПС Ахмед Доган, направено преди 14 години отново в \"Шоуто на Слави\", за обръчите от фирми, които има всяка партия, не е опровергано до ден днешен. Бизнесът финансира партиите, които се отблагодаряват с обществени поръчки, а част от спечеленото отново се връща. А примери за партии, собственост на бизнесмени, в България има(ше) предостатъчно. ЛИДЕР на Христо Ковачки, \"Воля\" на Марешки, \"България без цензура\" на Цветан Василев и Корпоративна търговска банка. Субсидиите \"прикриват\" други важни теми  демагогията е заразителна. ВМРО, които на два пъти са предлагали намаляване на партийната субсидия, подкрепят идеята на ГЕРБ и дори са готови да върнат надвзетите партийни субсидии за три години назад. НФСБ предложи, в случай на намаляване на бюджетната издръжка, да се легитимират други методи за финансиране. Защо не лобизмът? Време е да стане публично известно кой си поръчва законопроекти и на кого плаща за тях. , темата за левче субсидия \"прикрива\" други по-сериозни актуални теми - доклада на ЕК, предстоящите от 1 юли повишения на цените на ток, парно и топла вода, както и изразходването на огромни държавни средства, които се раздават под една или друга форма преди местните избори. Левчето за глас обаче няма да върне изгубеното доверие в политическата класа в България.    ", "date": "2019.06.07", "title": "Какво се крие зад хода на Борисов с партийните субсидии?"}
{"url": "http://www.classa.bg/%D1%81%D0%B2%D1%8F%D1%82/item/396445-%D0%B8%D1%82%D0%B0%D0%BB%D0%B8%D0%B0%D0%BD%D1%81%D0%BA%D0%B0%D1%82%D0%B0-%D0%B1%D0%BE%D0%BC%D0%B1%D0%B0", "text": "Вместо да намаляват, задълженията на Италия гонят нови рекорди. За да изплатят дълга си, италианците би трябвало да работят 16 месеца, но да не харчат нито цент от това, което са изработили. Сега ЕК иска да накаже Рим.           Да, ЕС трябва да започне наказателна процедура срещу Италия заради многото нарушения на правилата в Общността. Но мярката няма да постигне нищо. И най-вече - няма да доведе до желаните резултати в икономиката. Властимащите в Рим знаят добре, че страната им е твърде голяма, за да бъде \"санкционирана\" просто така. Да не говорим пък за изхвърлянето ѝ от Общността. Но нека все пак се занимаем малко по-задълбочено с казуса \"Италия\". Защото Италия е нещо като икономическа бомба за Общността, чието избухване Брюксел може да предотврати само с политически средства. Съюзът просто няма друг избор. Рекордни задължения Ето и параметрите на тази \"бомба\": през 2018 година задълженията на Италия са достигнали 132,2% от БВП на страната. В парично изражение те са надхвърлили сумата от 2,3 трилиона евро. През 2020 година ЕК очаква италианският дълг да нарасне дори над 135% от БВП. Да припомним, че правилата в ЕС допускат най-много 60% от БВП.     И още важни данни: през 2017 Италия е \"произвела\" 11,2% от общия БВП на ЕС. Икономиката на страната е в стагнация, а безработицата остава висока. Италианските банки са обременени с над 400 милиарда евро държавни задължения. За да изплатят целия си държавен дълг, измерено през БВП на страната, всички италианци трябва да работят в продължение на 16 месеца, през които да не харчат нито цент от това, което са изработили. Повече от наивно е да смятаме, че това е възможно. ЕС и ЕК го знаят много добре. Затова и напоследък Брюксел призовава Рим поне да спре да трупа нови задължения и да намали сегашния си бюджетен дефицит, който възлиза на около 2%. Само че вътрешният министър Матео Салвини от дяснопопулистката \"Лига\" не иска и да чуе за подобно нещо. \"Свършиха времената, когато получавахме наставления от Брюксел\", казва той. Нещо повече дори: ако зависело от него, през следващата година италианският бюджетен дефицит щял да бъде повишен дори на 5%. \"Правителството ще падне\" Но от него зависят много неща и точно в това се изразява проблемът на ЕС. И той е както икономически, така и политически. На европейските избори партията на Салвини взе 34% от гласовете. Тя измести движението \"Пет звезди\", което получи 17%. Казано иначе: двамата коалиционни партньори си размениха ролите. И продължават взаимно да се блокират. Салвини вече се заиграва с идеята за предсрочни избори и не крие желанието си да стане премиер. В Рим знаят, че това действително може да се случи. \"Никой не знае кога правителството ще падне, но вече няма съмнение, че това ще стане\", заяви един италиански депутат, цитиран от вестник \"Кориере дела Сера\". \"Горните граници, които допуска Валутният съюз, са остарели и неактуални. Те само навредиха на Европа\" - тези думи също са изречени от кандидата за премиерския пост на Италия. С подобни изявления министърът-популист оскъпява още повече италианския държавен дълг, той стеснява полето за действие на правителството и застрашава оцеляването на италианските банки, а заедно с това и стабилността на европейските финанси. Брюксел, Франкфурт и Вашингтон (ЕС, ЕЦБ и МВФ) биха могли да извадят голямата тояга. Но това не би решило нито един от проблемите. Успехи са възможни само ако ЕС е склонен да разговаря и да търси малките стъпки, малките успехи и да работи по-тясно с разумните и прагматично мислещите хора - например в Централната банка на Италия, във фирмите, неправителствените организации и гражданското общество. Тоягата на Брюксел прави силния човек в Рим още по-силен. Но ЕС няма друг избор. Общността не може да се сбогува със собствените си правила преди да са написани нови. Решението на проблема зависи изцяло от италианците. Ако въобще имат време да се занимават с това.    ", "date": "2019.06.07", "title": "Италианската \"бомба\""}
{"url": "http://www.classa.bg/%D1%81%D0%B2%D1%8F%D1%82/item/396446-%D0%BD%D0%BE%D0%B2%D0%B8%D1%8F%D1%82-%D0%BF%D1%80%D0%B5%D0%BC%D0%B8%D0%B5%D1%80-%D0%BD%D0%B0-%D0%B4%D0%B0%D0%BD%D0%B8%D1%8F", "text": "«Ето я работещата рецепта за победа на една лява партия. Първо, защита на социалната държава. Второ, силен контрол върху нелегалната миграция. Тезата, че щом една партия е лява, трябва да приема всеки икономически мигрант от целия свят е едновременно глупава и водеща до политическа загуба. Още повече, че колкото повече се увеличава броят на мигрантите в една държава, толкова повече се увеличава възможността едрите бизнесмени да намаляват заплати и да уволняват работници. Датските социалдемократи показаха как се прави – пазиш социалните придобивки на хората на труда и пазиш границите. И е логично да спечелиш.»     Опозиционната Социалдемократическа партия на Дания печели изборите в Кралство Дания. Те получиха 25,9% от гласовете на избирателите. Социалдемократите спечелиха 91 от 179-те места в парламента, а досегашните управляващи са втори със 75 места  Действащият премиер Ларс Льоке Расмусен призна поражението, пише Deutsche Welle.     „В Либералната партия сме показали добър резултат“, каза той за получените 23,4%. Според него обаче предстои смяна на правителството. Десните популисти на Дания също губят изборите. Тяхната Датска народна партия взе само 8,1% от гласовете при 21,1% през 2015 г. Според агенция France Presse вероятният бъдещ министър-председател на Дания Метте Фредериксен въплъщава новия датски социалдемократически модел, с фокус върху рестриктивната миграционна политика, като същевременно защитава социалната държава. След като дебютира в парламента на 24 години, тя работи като министър на заетостта и министър на правосъдието, преди да поеме ръководството на най-голямата политическа партия в Дания. “Тя има работническа кръв във вените си и е четвърто поколение социалдемократ … Тя прекарва години в подготовка да поеме ръководството на партията, която познава толкова добре”, пише за нея датският всекидневник Politiken.  ", "date": "2019.06.07", "title": "Новият премиер на Дания"}
{"url": "http://www.classa.bg/%D1%81%D0%B2%D1%8F%D1%82/item/396447-%D0%BB%D0%B8%D0%BF%D1%81%D0%B0%D1%82%D0%B0-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B0-%D0%BF%D0%B5%D1%80%D1%81%D0%BF%D0%B5%D0%BA%D1%82%D0%B8%D0%B2%D0%B0-%D0%B7%D0%B0%D1%81%D1%82%D1%80%D0%B0%D1%88%D0%B0%D0%B2%D0%B0-%D0%BE%D1%86%D0%B5%D0%BB%D1%8F%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%BC%D0%B0%D0%BA%D0%B5%D0%B4%D0%BE%D0%BD%D1%81%D0%BA%D0%B8%D1%8F-%D0%BA%D0%B0%D0%B1%D0%B8%D0%BD%D0%B5%D1%82", "text": "Неуспехът да се определи дата за присъединителни преговори с Европейския съюз това лято може да предизвика разпад на правителството на Северна Македония, тъй като някои държави членки възразяват срещу разширяването на блока, твърди премиерът на страната. Това ще проправи пътя на националистите и проруските сили да увеличат влиянието си на Балканите, най-нестабилният регион на континента, заяви Зоран Заев в Брюксел, цитиран от Bloomberg.     Бившата югославска държава получи зелена светлина през февруари за присъединяване към НАТО, след като реши десетилетен спор за името си с Гърция. Европейската комисия заяви през миналата седмица, че страната е осъществила достатъчно реформи за започване на преговори. Окончателното решение е в ръцете на държавите членки, някои от които не желаят блокът да се разширява. „Ако ЕС не направи нищо, правителството най-вероятно ще падне\", заяви Заев. „Ако трябва да отидем на предсрочни избори, икономиката ще спре\". На срещата на правителствените ръководители на ЕС в Брюксел в сряда някои държави, включително Франция, Холандия и Дания, са възразили срещу отварянето на преговори за присъединяване на този етап, твърдят пред Bloomberg двама дипломати, запознати с въпроса. Други страни, включително Испания и Естония, също са били скептични, като някои са фокусирали своите възражения срещу Албания, а други – срещу Северна Македония.  Германия, която като цяло подкрепя „европейската перспектива“ за Западните Балкани, се е въздържала от изрична подкрепа за отваряне на присъединителните преговори през този месец в очакване на гласуване в парламента на страната по този въпрос. Управляващата коалиция на Заев пое ръководството на страната през 2017 г., след като премиерът пое поста от Никола Груевски, бивш ръководител на националистическата партия ВМРО-ДПМНЕ. Груевски междувременно избяга в Унгария, за да избегне затвор заради обвинения в злоупотреба с власт. Русия, която се противопоставя на разширяването на НАТО на Балканите, обвини САЩ и ЕС, че са се намесили във вътрешните работи на Северна Македония, като са помогнали на Заев да постигне споразумението за името с Гърция. „Разочарованието от липсата на членство в ЕС ще окуражи „гражданите, подкрепящи национализма и радикализма, а това не е добро - нито за страната, нито за региона“, каза още Заев. Припомняме, че именно европейската интеграция на Западните Балкани бе един от акцентите на миналогодишното председателство на Съвета на ЕС от България.  ", "date": "2019.06.07", "title": "Липсата на европейска перспектива застрашава оцеляването на македонския кабинет"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/396438-%D0%BF%D1%80%D0%B5%D1%81%D0%BB%D0%B0%D0%B2%D0%B0-%D0%BB%D0%B5%D0%B3%D0%BD%D0%B0-%D0%BF%D0%BE%D0%B4-%D0%BD%D0%BE%D0%B6%D0%B0", "text": "От музикалната фирма обявих, че певицата има здравословни проблеми но не изпаднаха в подробности.      Боледуването й обаче се оказа по-дълго от очакваното и наш репортер реши да провери какво се случва. От нейни приятели разбрахме и истинската причина, поради която се наложило да си стои вкъщи.        Оказа се, че Преслава е лягала под ножа. Певицата е решила за втори път тази година да ремонтира носа си, след като огромната гърбица й е комплекс от години.          Преди няколко месеца певицата оправи обонятелния си орган, но не харесала крайния резултат. Наши източници издадоха, че Преслава е имала и проблеми след операцията и се наложило да я повтори, но този път при друг лекар.  Ринопластиката на топ звездата струва около 10 бона, тъй като се спряла на едно от светилата в тази област. За нея това е нищо предвид финансите на приятеля й Павел Лазаров, за който се говори, че има собствен автопарк за близо 1 милион.   Носът на Преслава от години е сочен за нещото, което я загрозява, но тя упорито си го носеше и не искаше да го кръцне. Оказа се, че е имало причина. Преслава е искала да стане майка и чак тогава да започне да се ремонтира. И след като преди половин година роди дъщеря си Паола, сега Преслава решила да махне огромния си нос", "date": "2019.06.07", "title": "Преслава легна под ножа"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/396439-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-7-%D1%8E%D0%BD%D0%B8", "text": "ОВЕН ( 21 март - 20 април ) Ще бъдете изпълнени със сила и желание, което ще позволи да сте много ефективни в работата. Само не бъдете твърде досадни, при общуване с бизнес партньорите. Намерете границата, отвъд която не трябва да продължавате разговора. Обстоятелствата, могат да ви наложат спешно пътуване, погрижете се за наличието на документи. Вечерта новина от приятел, може да ви ядоса. ТЕЛЕЦ ( 21 април - 21 май )  Ще се опитат да ви включат във финансова авантюра. Придържайте се към собственото си мнение и бъдете толерантни, дори ако става въпрос за лични планове. От хоризонта могат да изчезнат хора, с които отдавна искате да прекъснете отношенията. Вечерта се очертава приятно запознанство, след което искрено ще повярвате в истинското приятелство. БЛИЗНАЦИ ( 22 май - 21 Юни ) На този ден, щеса изострени не само вашите емоции, но и интуиция. Това ще ви е от голяма помощ, за да се реализирате в работата. В семейството, се опитайте правилно да разпределите задълженията, така че основната тежест да не падне върху раменете ви. Пийте повече течности, особено ако нямате проблеми с бъбреците. В топлото време, повече почивайте на сянка.   РАК ( 22 юни - 23 юли ) Трябва да доведете до логичен завършек, масата натрупани проекти. Избройте в съзнанието си всички възможности за реализация, за да не се разочаровате от собствения си опит. Порядък ще е необходим у дома и в отношенията с партньора. Ако някъде се появи „пробойна“, тогава я запълнете заедно с любимия. Тялото ви, ще сигнализира за проблем, ако ядете всичко наред. Спазвайте диета! ЛЪВ ( 24 юли - 23 август ) Ще разберете, че съзнанието ви е истински архив, в който днес може да покопаете. Ще намерите нещо, което отдавна сте скрили, дори от себе си. Чудесен ден за учене, събиране на информация и среща с нови хора. Вниманието няма да навреди на финансовия сектор, особено ако искате да подпишете договор или да инвестирате. ДЕВА ( 24-ти август - 23 септември ) Очаква ви труден ден, в който трябва да се ровите в документите и да търсите вдъхновение. Напредъкът в работата се очаква, не спускайте летвата. Положителни промени не са изключени в сферата на любовта, особено ако се покажете в нова светлина. Добре е да организирате пикник сред природата, до вода. Слънчевите бани, ще закалят тялото ви и ще го направят по-привлекателно. ВЕЗНИ( 24 септември - 23 октомври) Ще започнете да се съмнявате в своите способности и то, в най-неподходящия момент. Така може да пропуснете добра оферта, за която отдавна мечтаете. На пътя, бъдете изключително внимателни, възможни са глоби. Подгответе се предварително когато пътувате, дори ако не отивате далече. Не се претоварвайте, откажете се от фитнес залата. СКОРПИОН ( 24 октомври - 22 Ноември ) Ще постигнете много, ако слушате своята интуиция. Основното нещо е, да не харчите много пари, дори ако искате да се похвалите с вашето богатство. Приятелите, ще ви дадат ценни съвети, които ще заздрави вашата връзка с избраника. Но, разчитайте повече на чувствата си. Експериментите с външния вид, ще са благоприятни.   СТРЕЛЕЦ ( 23 Ноември - 21 Декември ) Днес без да искате, може да се държите по- рязко в комуникациите с колеги. Естествено, резултатът от всичко това ще е конфликт. Не обвинявайте обстоятелствата, погледнете на себе си. Стомашни проблеми не са изключени, ако ядете немити зеленчуци и плодове в движение. Вечерта се очакват гости отдалеч или непланирано пътуване извън града. КОЗИРОГ (22 Декември - 20 януари ) Възможна е деликатна ситуация в колектива, затова се дръжте сдържано. Вашите подозрения към колега са неоснователни, не го критикувайте пред останалите. Търпение и лоялност, ще бъдат необходими при взаимодействие с роднини. Проблемите в бита са изцяло върху вас, затова решете ги внимателно и без забавяне.  ВОДОЛЕЙ ( 21 януари -  19  февруари ) На този ден ви очакват непрекъснати спорове, но успешно ще се справите. Шефът ще оцени вашите усилия и постоянство, както и творческия подход. В личната сфера е по-добре да се придържате към неутралитета, както и да мълчите за плановете си за бъдещето. Среща с дългогодишен приятел е възможна, ако излезете вечерта.   РИБИ ( 20 февруари - 20 март ) Очаква ви истински горещ ден. Въпреки че ще бъдете доволни от всичко, което се случва. Взаимоотношенията с човек, от когото самите сте уморени от дълго време, могат да се разпаднат. Финансовата сфера е благоприятна, така че можете да си купите нещо. Преговорите с партньори ще бъдат успешни, но след тях ще трябва да се заемете с изтощителна работа.", "date": "2019.06.07", "title": "Дневен хороскоп 7 юни"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/396436-%D1%82%D1%8F-%D1%81%D1%8A%D1%89%D0%BE-%D0%B5-%D0%BD%D0%B0%D0%B4%D0%B0%D0%BB,-%D0%BD%D0%BE-%D0%BF%D0%BE%D0%B4%D0%BB%D1%83%D0%B4%D1%8F%D0%B2%D0%B0-%D1%81", "text": "Кой не е фен на Надал в Аржентина? Ако има тенис любители, които може да не харесват звездата Рафаел Надал, то едва ли има някой, който да каже нещо лошо за Ивана Надал. Модел, тв водеща, актриса и... фенка на Бока Хуниорс, хубавицата взе наградите за любимо лице от екрана в Аржентина през 2016 и 2018 година, а напоследък все по-често радва феновете си със секси снимки в социалните мрежи. Аржентинката има 1,6 милиона последователи в социалната мрежа \"Инстаграм\", което е повече от 4 пъти по-малко от феновете на Надал, но популярността й в световен мащаб расте с дни.  Припомняме, че Надал се прочу покрай скандал с бившия си приятел - футболиста Джонатан Калери преди години, когато той разпространи голите й снимки в интернет.", "date": "2019.06.07", "title": "Тя също е Надал, но подлудява с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/396437-%D0%BF%D0%BE%D1%80%D0%BD%D0%BE%D0%B7%D0%B2%D0%B5%D0%B7%D0%B4%D0%B0-%D0%B8%D0%B7%D0%B4%D0%B0%D0%B4%D0%B5", "text": "Порнозвездите са експерти в секса. Така че когато представители на бранша решат да споделят интимни тайни и препоръки, е добре заинтересованите да се вслушат в тях. В свое скорошно видео в Ютюб колумбийската еротична актриса Есперанса Гомес разкрива коя е основната грешка, допускана от мъжете в спалнята, пише в. \"Дейли стар\". Според 39-годишната Гомес твърде много представители на силния пол \"кръшкат\" от любовната предигра. \"Доста мъже не си дават труда да научат как да предразполагат и съблазняват жените.      Повечето от тях просто искат да \"карат направо\", споделя еротичната актриса. Гомес съветва представителите на силния пол да намират повече време за \"мръсни думички\", за да настроят партньорките си за интимност, преди да преминат към еротично докосване.      \"Жените искат да им нашепват неща, които събуждат желанието им за секс. Харесва ни да чуваме съблазнителен мъжки глас. Обичаме също да бъдем докосвани\", казва порнозвездата.      Ако мъжът вече е успял да настрои жената за интимност, следващият ход, който може да приложи, е някоя от актуалните напоследък техники.      В последно време на популярност сред двойките се радват позата \"Русалка\" - мъжът коленичи и повдига таза на партньорката си, а тя поставя краката си върху рамото му, както и тантрическият секс.", "date": "2019.06.07", "title": "Порнозвезда издаде..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/396435-%D0%B5%D0%BA%D0%B7%D0%B5%D0%BA%D1%83%D1%82%D0%B8%D1%80%D0%B0%D1%85%D0%B0-%D0%BA%D0%B8%D1%82%D0%B0%D0%B9%D1%81%D0%BA%D0%B8-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD,-%D0%B8%D0%B7%D0%BD%D0%B0%D1%81%D0%B8%D0%BB%D0%B2%D0%B0%D0%BB-%D1%83%D1%87%D0%B5%D0%BD%D0%B8%D1%87%D0%BA%D0%B8", "text": "Успешен бизнесмен в Китай бе екзекутиран след обвинение в това, че е изнасилил 25 ученички. Жао Жийонг се гаврил с момичетата в рамките на година и половина. Осъден е на смърт миналия октомври и присъдата срещу собственика на фабрика за брашно е изпълнена вчера.      В свое онлайн изказване, съдът съобщава, че бизнесменът е използвал услугите на 'мадам\", която му осигурявала момичетата. Между май 2015-та и януари, 2017-та, китаецът отвеждал ученичките в хотелски стаи, където ги насилвал. Фабрикантът бил влиятелен бизнесмен в страната.  ", "date": "2019.06.07", "title": "Екзекутираха китайски бизнесмен, изнасилвал ученички"}
