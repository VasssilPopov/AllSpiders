{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/394175-%D0%BF%D0%BE%D0%B7%D0%BD%D0%B0%D0%B9%D1%82%D0%B5-%D0%BA%D0%BE%D0%B3%D0%B0-%D0%B5-%D0%BF%D0%B8%D1%81%D0%B0%D0%BD-%D1%82%D0%BE%D0%B7%D0%B8-%D1%82%D0%B5%D0%BA%D1%81%D1%82-%D0%B7%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Познайте кога е писан този сатиричен текст за България: \"По устройство България е държава, в която всеки се устройва както намери. Разположена е между границите си, а разположените  в нея не знаят никакви граници\".       За България може да се каже, че е свободна страна. Или по-правилно казано - България е странна свобода. По устройство е държава, в която всеки се устройва както намери. Намира се на кръстопътя на дребните амбиции. Населението ѝ се състои от бивши, сегашни и бъдещи министри. Занятието на всички се състои в това: сегашните министри да дават амнистия на бившите, а бъдещите - на сегашните. 6 милиона мнения Страната е разделена на 14 окръга, 60 партии, 600 крила, 6 хиляди групи и 6 милиона мнения, като всяко отделно мнение подлежи на разцепление. Разположена е между границите си, а разположените в нея не знаят никакви граници. Снабдена е с железници, чрез които най-лесно се стига до катастрофа. Има добри и уредени прави пътища, но поданиците ѝ предпочитат да вървят по кривите, защото са по-утъпкани. Държавата си служи с телефони, а държавниците - с телефончета. Столицата ѝ има обществени сгради и улици, като улиците са пълни с уличници, а обществените сгради с общественици. Случва се обаче и обратното - уличниците се настаняват в обществените сгради, а обществениците се пращат на улицата. Страната има държавен строй, но самият строй не върви под строй. Държавата се управлява от хора според случая. Случаите пък се управляват от случайни хора. България търгува с всички. Но случва се и обратното - всички да търгуват с България. \"Боже, пази България\" Националният девиз на държавата е „Съединението прави силата“, поставен върху разединеното Народно събрание, на което му е нужно да намери една сила, която да му направи съединението. Държавният девиз на нацията пък е „Боже, пази България“. В случая Бог е натоварен да пази България, вероятно защото другите са заети да си пазят частните интереси.    ", "date": "2019.04.02", "title": "Познайте кога е писан този текст за България"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/394176-%D0%B0%D0%BA%D0%BE-%D0%B3%D0%B5%D1%80%D0%B1-%D0%BF%D0%B0%D0%B4%D0%BD%D0%B5,-%D0%B8%D0%B4%D0%B5-%D0%B2%D0%BB%D0%B0%D1%81%D1%82-%D0%BD%D0%B0-%D0%B1%D1%81%D0%BF-%D0%B8-%D0%B4%D0%BF%D1%81-%D1%82%D0%BE%D0%B2%D0%B0-%D0%BB%D0%B8-%D0%B8%D1%81%D0%BA%D0%B0%D0%BC%D0%B5", "text": "Доц. Стойчо Стойчев е роден в Шумен през 1983 г.. Той е завършил политология в Централния европейски университет в Будапеща. Сега преподава „Анализ на политическия риск и прогнозиране“ в катедра „Политология“ на Софийския университет. -  Доц. Стойчев, като специалист по анализ на политическия риск, как ще коментирате това, че ГЕРБ избра за водач на листата си   и показа, че не се съобразява с профила на първия в бюлетината на основния си опонент - БСП?     - В тези избори ГЕРБ иска да покаже, че е проевропейска партия на фона на останалите евроскептични леви организации. Фактически ГЕРБ избраха да сложат в листата си хора, които са пряко свързани с работата на ЕП. Те залагат на партийния принцип, на марката, а не на един или друг атрактивен кандидат, който да развлича избирателите. Колкото до БСП – очевидно е, че те искат да изведат предизборната битка на ниво кандидати. -  Как ще се развият тези противоречащи си подходи в хода на кампанията? - Обичайно в евроизборите твърдите ядра на партиите определят резултата. В такава хипотеза, да се заложи на партията, е печеливша стратегия. Ако обаче се окаже, че има силно нагнетено социално напрежение, това би довело до наказателен вот и може да мобилизира вота около по-атрактивни и скандални претенденти като например Елена Йончева или  , който прави заявка да стане по-грубоват. Ще видим кой ще излезе прав. Но като цяло трендът на европейските избори не само в България, а и в останалите държави от съюза, е активността да бъде ниска и твърдите ядра да определят крайният резултат, като те не се влияят от никакви външни обстоятелства. -  При основните претенденти е така, а какво ще стане с останалите парламентарно представени наши партии – ДПС, ОП, Воля? - Патриотите пропуснаха своя голям шанс да останат като единен монолитен политически субект и да се възползват от това. За разлика от всички неуспешни десни формирования, при ОП можеше да се сумират общо техните автентични избиратели и да вземат поне две евродепутатски места. Сега обаче рискуват да не вземат нито едно място. Според мен Воля няма шанс да влезе в този ЕП, тъй като са партия на протеста и като такава са с повече шансове на местни, национални избори. Те нямат обособена твърда членска маса и трудно могат да разчитат на хард подкрепа. Виж при ДПС можем да очакваме изненади, предвид не особено атрактивните листи на останалите партии. Движението вече не се притеснява да е втора политическа сила, личи от поведението на техните представители, каквито опасения имаха на предходния евровот, ако си спомняте. Сега социолози предричат 5 места за БСП и 2-3 за ДПС, но е възможно разликата да се стопи в полза на движението. -  Вашият коментар за огласените днес резултати на социологическо проучване на „Алфа Рисърч”, според което ГЕРБ и БСП имат почти равни прогнозни резултати? - Според мен разликата между двете партии е по-голяма, не е така стопена. „Теренът” им е направен по време на скандала за апартаментите, тогава вероятно гражданите са се притеснявали да кажат, че подкрепят ГЕРБ. В отговорите на респондентите се забелязна това, но то не е задължително да се отрази в електоралните им предпочитания. -  По традиция атаките срещу управляващите винаги са най-силни, но само критикарското говорене в състояние ли е да доведе до създаване на алтернатива на тази власт?  - Не, не е в състояние. Но, ако се стигне до сваляне на тази власт, то е ясно, че иде управление на БСП и ДПС. Това ли искаме?! Не е разумно първо да се запали пожар, пък после да се мисли какво да се прави и как да го гасим. Такива сметки обикновено излизат много къси. „Демократична България” няма никакъв шанс да управлява страната самостоятелно в обозримо бъдеще. Ако изобщо се стигне да евентуално тяхно участие, то ГЕРБ е техният естествен партньор. Ама злостното им говорене сега, подкопава устоите на възможно бъдещо сътрудничество между тези партии. На какво разчитат те? На гьонсуратлъка да твърдят сега какви мутри са тези и онези в ГЕРБ, пък после с охота да приемат министерски постове, както се е случвало вече неведнъж и дваж. Българската политика е изключително немеродавна в това отношение. Всеки мисли в перспектива от днес най-много до утре. -  Ще постигне ли своите цели БСП с продължаващото отсъствие от парламента? - Няма нищо страшно в това, че отсъстват. Това е тяхна легитимна стратегия да изразяват своето политическо мнение. В свободна България всяка партия има право да постъпва и така. -  Повече европейски или повече националистически ще е профилът на тези избори за ЕП? - В цяла Европа в момента е много засилено антиевропейското говорене. Стана модерно да си националист, патриот, консерватор и опозиция на евролибералното. Друг е въпросът дали всичко, което е модерно и се търгува успешно, е полезно. Очевидно хората, които използват популистки послания, реторики, омраза, дребнодушие, нямат визия за дългосрочно управление. На фона на атрактивната г-жа Йончева, която ще се тръшка, ще повтаря колко всичко у нас е ужасно и отвратително, фалшифицирано и безнадеждно, се противопоставя кандидатка като г-жа Габриел, която е наясно с работата в евроинституциите. Всяка партия си има собствена стратегия, но все някой трябва и конструктивно да работи. Добре е да има носители на градивна политика, а не само демонстранти. Какво свърши примерно един   за България и за европейските граждани? Освен че пообиколи някои държави в Африка и твърдеше, че в страни с диктатури имало било демокрация! -  И накрая – след 16 години управление   губи големите градове в Турция като Анкара и Истанбул. В Украйна пък комик спечели вота. Израз на какво е всичко това? - В Турция обществото е дълбоко разделено почти поравно между привържениците на   и на последователите на основателя на светската държава там Мустафа Кемал Ататюрк. Възходът на Ердоган се дължеше на икономическия подем в Турция. Сега обаче сривът там е налице и разклаща подкрепата му, като има заплаха устоите му съвсем да рухнат. Виж, изборът в Украйна мога да сравня само с това - у нас хората да си изберат Бареков примерно, защото им е много атрактивен и забавен. В Украйна са заблудени, че един човек ще може да излекува социалните патологии в обществото им. Да, ама не става така – нито само един човек, нито само за един мандат такива аномалии могат да се изтръгнат.", "date": "2019.04.02", "title": "Ако ГЕРБ падне, иде власт на БСП и ДПС. Това ли искаме?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394177-%D1%80%D0%B0%D0%B7%D1%81%D0%BB%D0%B5%D0%B4%D0%B2%D0%B0%D0%BD%D0%B5-%D0%BD%D0%B0-%D0%B2-%D1%82%D1%80%D1%83%D0%B4-%D0%B0%D0%B2%D1%82%D0%BE%D1%80%D0%B8%D1%82%D0%B5-%D0%BD%D0%B0-%E2%80%9C%D0%B0%D0%BF%D0%B0%D1%80%D1%82%D0%B0%D0%BC%D0%B5%D0%BD%D1%82%D0%B3%D0%B5%D0%B9%D1%82%E2%80%9D-%D1%81-%D0%BC%D0%B5%D0%B7%D0%BE%D0%BD%D0%B5%D1%82%D0%B8-%D0%B7%D0%B0-%D0%BD%D0%B0%D0%B4-600-000-%D0%BB%D0%B2", "text": "Авторите на “Апартаментгейт” – Филип Гунев и Николай Стайков се оказват собственици на скъпи имоти в топ-центъра на София, показва разследване на в. \"Труд\". Бившият заместник-министър на вътрешните работи при Румяна Бъчварова – Филип Гунев, и бившият служител на подсъдимия олигарх Иво Прокопиев – Николай Стайков, притежават мезонети за повече от 600 000 лв.  Макар да е служебен заместник-министър в кабинета на Марин Райков, назначен от близкия до Прокопиев тогавашен президент Росен Плевнелиев, Филип Гунев не е подал декларация за участието си в изпълнителната власт за 2013 г. Когато влиза в изпълнителната власт отново - в края на 2014 г., този път като титуляр заместник-министър на вътрешните работи, първо при Веселин Вучков, а после и при Румяна Бъчварова, Гунев е принуден да подаде декларация. В нея обаче остават скрити две обстоятелства - Гунев не е декларирал, че е имал депозит от почти 100 000 евро (колкото е гарантираният от държавата праг при фалит на банка) във финансовата пирамида на банкера беглец Цветан Василев. След банкрута на КТБ обаче се разбира, че Гунев имал в нея 99 873,80 евро. Не е известен произходът на средствата. Едва след като напуска изпълнителната власт в началото на 2017 г., Филип Гунев декларира и ново обстоятелство. Малко след като приключва краткият му мандат като служебен заместник-министър през 2013 г., когато МВР се провали тежко със скандала “Костинброд”, Филип Гунев става горд собственик на мезонет на пресечка на централната улица “Оборище”, само на няколкостотин метра от Докторската градина. Интересно е, че продавач на мезонета е втората съпруга на подсъдимия бивш шеф на НДК Мирослав Боршош. За 150 кв.м. и подземен гараж оформен като мазе, Гунев плаща 322 712 лв. От тях – 117 400 лв. се оказват банков кредит, който е взет на името на Гунев и на жената, с която живее на семейни начала – Олга Шишкова. Жената на Филип Гунев е активна привърженичка на “Да, България”. Тя е работила във фирмата на Ивайло Пенчев, когото кръгът около Прокопиев упорито се опитва да лансира като политик. От началото на 2017 г. Гунев остава единствен длъжник към банката, като изключва жената, с която живее на семейни начала от задължените към банката, а ипотеката вече възлиза на 125 000 лв. Мезонетът на Филип Гунев, купен с голям кредит, който бившият зам.министър трябва да изплаща .  Филип Гунев се оказва собственик и на още два по-малки апартамента в столицата, придобити, докато е част от едно от НПО-та, финансирани от мизантропа Джордж Сорос. Столичани в повече  Типично за т.нар “жълтопаветниците” от кръга “Капитал”, които имат силен комплекс, че не са столичани по рождение, Николай Стайков и жена му Владислава Предова правят всичко по силите си, за да се представят за “стари столичани”. През 2016 г., когато Стайков не е известно с какво се е прехранвал, след като отрича да е търговец на секс-артикули, двамата с жена му купуват първия етаж в малка кооперация на ул. “Дунав”, намираща се в стария Еврейски квартал в София. За 95 квадрата и таван от почти 4 кв.м. двамата плащат 207 514 лв., за които е посочено, че са от кредит. Година по-късно, когато Стайков вече е наясно, че ще получи близо един милион лева, за да провежда “борба с корупцията\", Стайкови взимат още 25 кв.м. изба под партерния етаж, който вече притежават. Видно от ремонтните работи по имота, Стайкови са платили още поне 50 000 лв. за смяна на дограмата, изолация и т.н. Простите сметки показват, че за да се пише “стар софиянец”, на Стайков му е струвало около 300 000 лв. За да се изкара стар софиянец, Стайков инвестира солидна сума в стара къща в центъра на София.  И двамата антикорупционни “борци” обясняват произхода на парите си с банкови кредити. Простата аритметика показва, че ако кредитът на Стайкови от над 200 000 лв. е разсрочен за 10 години, дори без лихвите, то за покриването му ще отиват по 2000 лв. на месец. Как се живее с кредит от по 1000-2000 лв., ще трябва да обяснят “борците” – Филип Гунев (който не е ясно какво точно е работил последните две години) и вярното протеже на подсъдимия Прокопиев – Николай Стайков. Двамата всячески се опитаха да прикрият разкритията за купеното на безценица от жената на председателя на ВКС Лозан Панов супер луксозно жилище, макар със същите аргументи да атакуват неудобни за олигархията политици и представители на правоохранителните институции, но ето, че ефектът на бумеранга застигна новите “активни борци” Гунев и Стайков. ", "date": "2019.04.02", "title": "Разследване на в. \"Труд\": Авторите на “Апартаментгейт” с мезонети за над 600 000 лв."}
{"url": "http://www.classa.bg/%D1%81%D0%B2%D1%8F%D1%82/item/394168-%D0%BF%D1%80%D0%B8%D0%BF%D0%B8%D1%81%D0%B2%D0%B0%D1%82-%D0%BD%D0%B0-%D1%81%D0%B0%D1%83%D0%B4%D0%B8%D1%82%D1%81%D0%BA%D0%B0-%D0%B0%D1%80%D0%B0%D0%B1%D0%B8%D1%8F-%D0%B8%D0%B7%D1%82%D0%B8%D1%87%D0%B0%D0%BD%D0%B5%D1%82%D0%BE-%D0%B8%D0%BD%D1%82%D0%B8%D0%BC%D0%BD%D0%B8-%D1%81%D0%BD%D0%B8%D0%BC%D0%BA%D0%B8-%D0%BD%D0%B0-%D0%B4%D0%B6%D0%B5%D1%84-%D0%B1%D0%B5%D0%B7%D0%BE%D1%81-%D0%B7%D0%B0-%D0%BE%D1%82%D0%BC%D1%8A%D1%89%D0%B5%D0%BD%D0%B8%D0%B5", "text": "Разследване на случая с основателя и главен изпълнителен директор на Amazon, Джеф Безос, показа, че Саудитска Арабия е отговорна за \"хакването\" на мобилния му телефон и получаването на достъп до неговата лична информация. Това е предполагаемо отмъщение заради отразяването във The Washington Post, принадлежащ на Безос, на бруталното убийство на саудитския журналист Джамал Хашоги. Става дума за интимните снимки, на които Безос се появява с Лорен Санчес, омъжена жена, за която се казва, че е негова любовница и които биха довели до развод със съпругата му Макензи. Експертът по сигурността Гавин Де Бекер, който е провел разследването, сподели резултатите от анализа си в статия, публикувана на 30 март в The Daily Beast. \"Нашите следователи и няколко експерти заключиха с висока степен на сигурност, че саудитците са имали достъп до телефона на Безос и са извлекли лична информация\", каза Де Бекер Той твърди, че се основава на много различни източници: експерти по киберсигурност, хора, които познават лично саудитския принц, Мохамед бин Салман и няколко саудитски дисиденти. Друга ключова част от разследването, според Де Бекер, се състояла в интервюта със служители на компанията American Media Inc. (AMI), собственик на таблоида National Enquirer, чиито ръководители са заподозрени в поддържане на важни връзки с членовете на Саудитското кралско семейство. Точно този таблоид се е опитал да изнудва основателя на Amazon с публикуването на неговите снимки, според обвинение от магната, след като таблоидът публикува статия, съдържаща интимни съобщения между Безос и Санчес. Де Бекер заяви, че специалистите в Рияд са в състояние да събират \"голямо количество данни от мобилните устройства, без да оставят следи и хакването е ключова част от опитите за наблюдение от Рияд, които доведоха до убийството на дисидента журналист\". Следователят посочи, че разследването вече е приключило и получените данни са предадени на полицията, така че няма да разкрива повече подробности.", "date": "2019.04.02", "title": "Приписват на Саудитска Арабия изтичането интимни снимки на Джеф Безос за отмъщение"}
{"url": "http://www.classa.bg/%D1%81%D0%B2%D1%8F%D1%82/item/394170-%D0%BE%D0%B1%D1%8F%D0%B2%D0%B8%D1%85%D0%B0-%D0%B8%D0%BC%D0%B5%D1%82%D0%BE-%D0%BD%D0%B0-%D1%83%D0%BF%D1%80%D0%B0%D0%B2%D0%BB%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D1%81%D0%BB%D0%B5%D0%B4%D0%B2%D0%B0%D1%89%D0%B8%D1%8F-%D1%8F%D0%BF%D0%BE%D0%BD%D1%81%D0%BA%D0%B8-%D0%B8%D0%BC%D0%BF%D0%B5%D1%80%D0%B0%D1%82%D0%BE%D1%80", "text": "Новата ера, която ще започне с царуването на следващия японски император, принц Нарухито, ще се нарича Рейва. Това обяви в понеделник началникът на кабинета Йошихиде Суга, като предприе една от последните стъпки, за да започне първото имперско наследяване за три десетилетия, съобщава агенцията Kyodo. Той обясни, че името е формулирано въз основа на поемата на Манйошу, най-старата съществуваща компилация на японската поезия. Първият от двата йероглифа, от които се състои името, означава „късмет\", а вторият може да се преведе като „мир\" или „хармония\". \"Надяваме се, че новата ера ще бъде широко приета от обществото и дълбоко вкоренена в живота на японците\", каза Суга. Японският министър-председател, Шиндзо Абе, от своя страна, посочи, че думата Рейва означава също \"култура, която се ражда и подхранва от хора, които се обединяват удивително\". Това ще бъде първият път, когато царуването ще има име, взето от класическата японска литература, тъй като преди това имената на епохите бяха вдъхновени от класическата китайска литература. Новата ера ще започне на 1 май, когато принцът престолонаследник Нарухито ще се възкачи на Трона на Хризантемата, след абдикацията на баща си, император Акихито, един ден по-рано. С пристигането на Рейва ще приключи ерата от 30 години на Хайсей (което означава „постигане на мир\"), започнала на 8 януари 1989 година. Настоящият император е записал през август 2016 г. видео съобщение, в което изразява желанието си да абдикира от трона поради старост, в полза на най-големия си син, Нарухито.", "date": "2019.04.02", "title": "Обявиха името на управлението на следващия японски император"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394173-%D0%BA%D1%80%D0%B0%D1%82%D1%8A%D0%BA-%D0%BF%D1%8A%D1%82%D0%B5%D0%B2%D0%BE%D0%B4%D0%B8%D1%82%D0%B5%D0%BB-%D0%BD%D0%B0-%D0%B4%D0%B5%D1%81%D0%BD%D0%B8%D1%8F-%D1%81%D1%82%D0%BE%D0%BF%D0%B0%D0%B4%D0%B6%D0%B8%D1%8F", "text": "Ако не сте комунист, ако не сте нихилист, ако не сте екстремист и не сте шовинист, ако не сте бюрократ, технократ и тарикат, а сте просто човек - нашите съболезнования. Вие попадате в целевата група граждани, в името на които съществува ветрилото от \"автентични-демократични-обединени-градски-реформаторско-републикански\" партии в България.     Много е вероятно да сте гласували за някоя от тях или техните производни обединения поне веднъж в живота си. Много е вероятно да сте изпитали разочарование и неразбиране след поредното им разцепление, гарнирано с люти обиди между доскорошни братя по оръжие. Също толкова вероятно е да излезете да гласувате на 26 май, за да подкрепите поредната сложно-съставна абревиатура с все същите лидери, чийто кратък политически опит ги е амортизирал почти непоправимо. За съжаление \"Гласувайте с отвращение\", \"Този път е за последно\" и \"Само с преференция за нашите\" са по-честните слогани в тази кампания, която тръгна със СРС-та от Елена Йончева, премина с полет на дрон покрай апартаментите на ГЕРБ и вероятно ще финишира в калта. Проблемът на избирателите от категорията \"Просто човек\" е, че са прекалено заети да се грижат за своя дом, семейство, работа, дял от БВП и здрав разум, за да следят отблизо всеки следващ изненадващ обрат в центристко-десния сериал. Това води до известни конфузни ситуации и затруднения по базови въпроси: кой с кого и защо се обединява, за какво се бори, с какво се различава от всички останали играчи по терена и къде е гаранцията, че грешките от миналото няма да бъдат повторени. В продължение на месеци например ДСБ и \"Да България\" провеждаха паралелни вътрешни избори за Spitzenkandidat на общата си европейска листа. В крайна сметка, нито един от двамата публично обявени фаворити на симпатизантите не получи лидерското място. Отсъствието на Светослав Малинов от ЕП при гласуването на пакета \"Мобилност\" беше достатъчно, за да го отчисли от листата на \"Демократична България\". Колебанието на дипломата Стефан Тафров за членство в ЕНП явно също е натежало за позиционирането му на второ място. И в това има смисъл. Но логиката на преподреждане на листата показа, че тактическите грешки вдясно се наказват по-сурово от стратегическите лидерски неуспехи (какво по-различно от стратегически неуспех е фактът, че няколко стотици хиляди избиратели останаха без представителство в Народното събрание през 2017 г.?). Ако не сте следили отблизо кризата на идентичността в стария \"Реформаторски блок\", също има вероятност да се изненадате от факта, че някои от най-лоялните министри в кабинета \"Борисов 2\" се обострят все по-драматично в отношението си спрямо ГЕРБ, правопропорционално с наближаването на деня на изборите. Божидар Лукарски например се оказа най-яростният критик срещу включването на стари седесари \"на промоция\" в европейската листа на Борисов  (обяви, че не е виждал \"по-голям срам и унижение\" в историята на партията си). Предпоследният спомен от престоя на Лукарски във властта беше готовността му да крепи правителството дори след оставката на Борисов през 2016 г., с мандата и отговорността на \"Реформаторския блок\". Последният спомен беше мъдрото му решение да вкара емблемата СДС в коалиция с \"Глас Народен\" на Светослав Витков и Народния съюз на Румен Йончев (a.k.a. гласът на Бареков в 42 Народно събрание). Бившият здравен министър Петър Москов също прогледна за \"провала на ГЕРБ в десните политики в образованието, здравеопазването и държавността\", макар със закъснение - едва когато се видя, че от престоя в управлението му е останала само скъсаната партийна книжка и тесте с \"честитки\" от прокуратурата по делото за турските ваксини. И ако БСП и ДПС бяха обявени за естествени политически противници на новия му КОД, то НФСБ и ВМРО се оказаха по-примеливи съюзници, отколкото доскорошните му съпартийци от ДСБ заради заплахата от \"зелен екстремизъм\". Междувременно лидерът на БЗНС Николай Ненчев прави самостоятелна кампания за независим евродепутат, с помощта на PR-услугите на Евгени Минчев, а НПСД на Касим Дал (също част от оригиналния Реформаторски блок '14) преживя коалиция с ДОСТ на Лютви Местан, преди да се разцепи заради вливането в съюза с Марешки. Едни се чудят с кого да се коалират, други избират кандидат-евродепутати с триста мъки, а избирателите им се надяват, че този път ще е по-различно... Ако питате какво се случва с Меглена Кунева, тя отдавна е построила светлото европейско бъдеще от позицията си на посланик на ЕС пред Съвета на Европа в Страсбург. Ако не сте комунист, ако не сте нихилист, ако не сте екстремист и не сте шовинист, ако не сте бюрократ, технократ и тарикат - все пак излезте в празничната неделя на 26 май и се разходете до изборните секции. Не за друго... А защото по всичко личи, че този път тежестта няма да бъде в партийните ядра.", "date": "2019.04.02", "title": "Кратък пътеводител на десния стопаджия"}
{"url": "http://www.classa.bg/%D1%81%D0%B2%D1%8F%D1%82/item/394171-%D1%8E%D0%BD%D0%BA%D0%B5%D1%80-%D1%82%D1%8A%D1%80%D0%BF%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%B5%D1%81-%D0%B7%D0%B0-brexit-%D1%81%D0%B5-%D0%B8%D0%B7%D1%87%D0%B5%D1%80%D0%BF%D0%B2%D0%B0", "text": "Президентът на Европейската комисия Жан-Клод Юнкер заяви в интервю за италианската държавна телевизия, че Европейският съюз е бил много търпелив с Обединеното кралство за Brexit, но търпението вече се изчерпва. \"Досега знаем на какво казва Не британският парламент, но не знаем на какво може да каже Да\", каза Юнкер, цитиран от Ройтерс, добавяйки, че се надява Лондон да постигне споразумение през следващите дни. Що се отнася до възможността за втори референдум, европейският политик подчерта, че този въпрос трябва да бъде адресиран изключително към британците. В петък проектът на Споразумение за уреждане, договорен с Европейския съюз от британския премиер Тереза Мей, който вече два пъти беше категорично отхвърлен от Камарата на общините, отново беше отхвърлен от парламентаристите в двореца Уестминстър.", "date": "2019.04.02", "title": "Юнкер: Търпението на ЕС за Brexit се изчерпва"}
{"url": "http://www.classa.bg/%D1%81%D0%B2%D1%8F%D1%82/item/394172-%D0%BF%D0%B0%D0%BF%D0%B0-%D1%84%D1%80%D0%B0%D0%BD%D1%86%D0%B8%D1%81%D0%BA-%D0%BD%D0%B8%D0%B5-%D1%81%D0%BC%D0%B5-%D0%B2-%D1%82%D1%80%D0%B5%D1%82%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0-%D0%B2%D0%BE%D0%B9%D0%BD%D0%B0-%D0%BD%D0%B0-%D0%BF%D0%B0%D1%80%D1%87%D0%B5%D1%82%D0%B0", "text": "Капитализмът е \"дивашка\" икономическа система, която води малко по малко човечеството към катастрофа. Това заяви папа Франциск в интервю с Джорди Еволе, водещ на програмата „Salvados\" на испанската мрежа La Sexta. \"Има все по-малко богати хора с все повече пари и има все повече и повече бедни хора с много малко пари\", оплака се папата, заявявайки, че смята капитализма за причината на световната бедност. \"Капитализмът, замислен като дива пазарна икономика, ако е социален, може да върви, но това, което не върви, е светът на финансите\", заяви папа Франсиск, заявявайки, че в тази област е мястото, където са създадени \"войните за притежание на богатства\". Папата обаче отрече да се смята за антикапиталист, като вместо това се застъпва за това, което той нарича \"здрав капитализъм\". „Социалното учение на Църквата не осъжда формите, били те за капитализъм или повече за социализъм, които са обективни и справедливи\", допълни той. Франциск, син на емигрант, също заяви, че чувства \"много болка, защото миграцията на хора, които искат да се измъкнат от нарастващата бедност, е изправена пред затворени врати в различни части на света, отхвърляне, което противоречи на взаимността, предвидена в Библията.\" В конкретния случай на Европейския съюз, Папата подчерта някои точки, в които миграционните ограничения на този блок противоречат дори на историята на европейския континент. \"Европа забрави, когато след войните децата им почукаха на вратите на Америка и забравих, че Европа е от имигранти\", спомня си той. От друга страна, папата подчертава, че страни като Турция, Ливан и Йордания са дом на милиони хора, които не са били посрещнати като бежанци в Стария континент, нещо, което също е в противоречие с техните нужди, тъй като населението им остарява и раждаемостта е много ниска. \"Европа, сякаш се е увлякла, тя преживява сериозна демографска зима\", каза папата.", "date": "2019.04.02", "title": "Папа Франциск: \"Ние сме в трета световна война на парчета\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394174-%D0%B1%D1%83%D1%80%D0%BE%D0%B2-%D0%BB%D0%B8-%D1%82%D1%80%D1%8F%D0%B1%D0%B2%D0%B0%D1%88%D0%B5-%D0%B4%D0%B0-%D0%B5-%D0%B2%D0%B8%D0%B7%D0%B8%D1%82%D0%BA%D0%B0%D1%82%D0%B0-%D0%BD%D0%B8-%D0%B2-%D0%B5%D1%81", "text": "За пръв път част от Европарламента в Брюксел бе кръстена на българин. В сградата \"Алтиеро Спинели\" бе оформено изложбено пространство на името на Атанас Буров. Министър-председателят Борисов в присъствието на председателя на ЕП Антонио Таяни и лидера на парламентарната група на ЕНП Манфред Вебер откри бронзов бюст и паметна плоча на известния български банкер и политик. Този факт, без съмнение, е значим за страната ни. Но видяното по телевизията остави впечатлението, че нещо, и то много важно, не е наред.     Целта на тази колонка не е да се оспорят достойнствата на Буров и да се омаловажи личността му. Пък и противоречивата му фигура едва ли може да бъде анализирана в няколко абзаца. Няма как обаче да се отрече, че събитието даде повод на премиера да произнесе разделяща нацията реч. Импулси за нея той получи и от моментната вътрешнополитическа ситуация. Но колкото и да е голямо сега противопоставянето у нас, то едва ли щеше да избие в атаки срещу политическия опонент, ако бяха предложени имена като тези на Левски или Ботев. Ето защо въпросът е как се е стигнало до решението за Буров? На кадрите от тържеството се виждат само десни политици. Което подсказва, че е налице чисто партийна акция на ГЕРБ и ЕНП. Инициаторите дори не отричат това. Горди са, че идеята на евродепутатите от управляващата у нас партия е била подкрепена от ЕНП и одобрена от ръководството на Европарламента. И че процедурата по именуването е приключила бързо, само за половин година. Не се разбира дали е правен опит да се постигне единно мнение на всички български пратеници в ЕП. Ако се съди по отсъствието на левите евродепутати от церемонията, съгласие не е имало. А вероятно не е било и търсено. Не е сондирано и мнението на наши историци, а българските граждани са тотално пренебрегнати. Разбира се, дори да беше организирано широко обществено обсъждане, пак нямаше да е лесно да се избере най-подходящата фигура. Но може би, макар и трудно, щеше да се стигне до име, което да обединява. Видяното от репортажите доказва, че това не се е получило. Въпросът можеше да бъде решен по-удачно, ако бе потърсена личност, важна не само за нас, но и с принос към общоевропейска кауза, както и с връзка със страната домакин на евроинституциите. На тези изисквания отговаря примерно интербригадистът Тодор Ангелов - Божаната. Той е единственият българин, провъзгласен посмъртно за национален герой на Белгия. Приносът му в антинацистката съпротива и за спасяването на хиляди местни евреи от лагерите на смъртта е оценен не само с високи белгийски отличия, но и с паметник в Брюксел. Няма друг съотечественик, чиято личност да съчетава по толкова подходящ начин връзката между България и Белгия, и то чрез борбата срещу хитлеризма, чийто успешен край даде възможност да се налеят основите на бъдещия ЕС. Само че... Ангелов е член на ЦК на Белгийската компартия, а това не се харесва. Не на Брюксел, а на някои у нас. На онези, които се засилиха да съборят паметника му в родния Кюстендил, оцелял едва след реакция от белгийското посолство. На онези, които на 12 януари, при първото събитие на високо ниво от българското председателство, говориха за какво ли не, дори за шопската салата и ракията, но не се сетиха да кажат, че на същата дата е роден Ангелов. А в този ден нямаше по-пряка и същевременно толкова значима връзка между София и столицата на ЕС. Ето как толкова десетилетия след разгрома на нацизма не можем да се обединим дори на антинацистка основа. А иначе сме големи европейци.", "date": "2019.04.02", "title": "Буров ли трябваше да е визитката ни в ЕС?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394169-%D0%B0%D0%B2%D1%82%D0%BE%D0%BC%D0%B0%D1%82%D0%B8%D0%B7%D0%B0%D1%86%D0%B8%D1%8F%D1%82%D0%B0-%D1%89%D0%B5-%D0%B7%D0%B0%D1%81%D0%B5%D0%B3%D0%BD%D0%B5-%D1%80%D0%B0%D0%B1%D0%BE%D1%82%D0%B0%D1%82%D0%B0-%D0%BD%D0%B0%D0%B9-%D0%B2%D0%B5%D1%87%D0%B5-%D0%BD%D0%B0-%D0%B6%D0%B5%D0%BD%D0%B8%D1%82%D0%B5", "text": "Работниците днес могат да се трудят дистанционно или да контролират сложни производствени процеси с натискането на един бутон. Технологията драстично промени начина, по който много хора работят. Но технологичното развитие има своята цена. Тази цена ще бъде платена от всички онези служители, чието препитание ще бъде застрашено или ликвидирано от автоматизацията. Само в САЩ около 25 процента от работните места (или 36 милиона) са с „голям риск“ от замяна от машини, според изследване на мозъчния тръст „Институт Брукингс“. Изследователите предупреждават, че жените ще бъдат засегнати най-много от автоматизацията. По-малко жени на работното място ще подкопае усилията за превръщането на компаниите в по-добри места за работа за бъдещите поколения. Нещо повече, това да се пренебрегва разликата в рисковете от автоматизацията също така застрашава прогреса, постигнат и с предходни политики за равенство между половете. Кой е в риск? Доклад от 2018-а на агенцията PwC открива, че първата вълна от автоматизация вече е започнала – работниците, които изпълняват прости изчислителни задачи като касиерите и финансови чиновници например, вече биват масово заменяни от автономни каси и компютърни програми за обработка на данни. Но по-големите удари от автоматизацията предстоят. През следващото десетилетие работниците, които изпълняват повтаряеми задачи и статистически анализи, като работещите в складовете или учените, работещи с данни, ще бъдат заменени от машини. Роботите, които могат да взимат самостоятелни решения – като автономните автомобили, ще бъдат по-използвани за временни работни поръчки в сравнение. Изводът на PwC е, че промените в първите два етапа на автоматизацията, които се случват сега и през следващите 10 години, ще засегнат жените повече, отколкото мъжете.     Други проучвания стигат до подобни изводи. През март миналата година Институтът за изследване на женски политики (IWPR) също публикува изследване на това как автоматизацията ще повлияе на работниците в САЩ с оглед на пола им. Изводът е, че 58 процента от най-застрашените работници са жени. В края на март Националната статистическа агенция на Великобритания публикува доклад, в който посочва, че жените съставляват 70% от 1,5 милиона работни места, застрашени от автоматизацията в страната. Доклад на Международния валутен фонд подчертава, че това неравенство е проблем по целия свят. В 30 държави средно 11% от жените са застрашени от това да загубят работата си от автоматизация, в сравнение с 9% при мъжете. Основната причина е в това, че жените са заети в такива професии и сектори, които са с най-голям риск, обяснява Ера Дабла-Норис от Отдела за финансови работи към МВФ. Има повече жени на ниски работни позиции и по-малко  - на управленски нива. Например жените съставляват по-голяма част от работната сила в търговията на дребно – те сглобяват продукти във фабриките, редят щандовете в магазините и маркират стоките, които потребителите са решили да купят. Освен това жените изпълняват по-голяма част от работите, свързани с по-рутинни задачи – като чиновническата и секретарската такава. Станции за автоматично маркиране на закупените стоки, пакетиращи роботи, технологии, които могат да изпълняват скоростно повтарящи се задачи вече посягат на тези професии. Жените са още по-застрашени в страни като Виетнам и Индонезия, където текстилната и аутсорс индустрии съставляват голяма част от икономиката. Това сочи доклад на Международната организация на труда. Цветнокожите жени и тези с по-ниско образование също вероятно да загубят работата си заради автоматизацията. Какво може да се направи Правителствата и компаниите могат да направят много, за да помогнат на жените, които са загубили работата си заради автоматизацията, или за да попречат на това още повече жени да бъдат съкратени. Първо, жените се нуждаят от уменията, необходими за не толкова чиновническите, по-високопоставени професии. Те ще ги направят по-значими като работна ръка и по-малко уязвими на автоматизацията. Дабла-Норис посочва, че тук не става въпрос само за получаване на образование, а на правилното такова. Втората и третата вълна на автоматизация започва да се отразява на пазара на труда, така че научните и технологични умения ще станат все по-важни. А до момента жените все още са в по-неудобна позиция в този аспект. Доклад от Бостънската консултантска група от 2018-а посочва, че жени заемат 25% от работните места в сферата на науката, технологиите, инженерните науки и математиката (т.нар. STEM). Същевременно те съставляват едва 9% от лидерите в тези сектори. Инвестирането в образованието на жени в тези сектори може да ги подготви по-добре за различни възможности на трудовия пазар. Катрин Ашкрафт е директор изследвания в Националния център за жени и информационните технологии към Университета на Колорадо в Боулдър. Тя предлага няколко начина да се осигурят повече женски таланти: ранен достъп до компютри и технологии и учители, които да подкрепят момичетата, искащи да градят кариера в STEM секторите. Учителите могат да говорят с момичетата и техните родители за кариери в сферата на компютърните науки, да образоват всички ученици за стереотипите за половете и предразсъдъците в технология свят, както и да разработят менторски програми, свързани с технологии, за всеки клас. Приобщаването на момичетата към технологиите от по-рано ще помогне да се гарантира, че жените ще достигнат нива, които могат да определят бъдещето на технологиите като цяло. По думите на Ашкрафт изследвания са показали, че екип с разнообразен състав гарантира по-добри резултати. Следователно е логично подобни екипи да „създават по-добри роботи, при които ще е взет предвид широк набор от притеснения“. Ашкрафт посочва, че работодателите могат да наемат и повишават повече квалифицирани жени. Компаниите трябва да започнат да „анализират обявите за работа и практиките при провеждане на интервюта“ за предразсъдъци, да разработят по-справедливи и точни системи за оценка на производителността, както и да обучат мениджърите си да обмислят внимателно задаването на задачи и кого менторстват или подкрепят. Според Дабла-Норис политиките на компаниите също така трябва да помагат на жени да запазят високите си позиции след като родят. Това включва адекватни политики за майчинство, възможност за дистанционна работа и, ако се налага, гъвкаво работно време. Правителствата също могат да разработят политики, които да помогнат на жените да се издигнат в корпоративния свят. В страните с висок риск от автоматизация, това е икономически императив, защото помощта за жените да осъзнаят пълния си потенциал може да се отрази на икономическата конкурентоспособност на държавите. Правителствата също така могат да определят квоти за повишения, като в Норвегия, например. И в случай, че жени бъдат заменени от машини, правителствата могат да приемат закони, които да им предложат социална защита. Например, в Сингапур и Франция сметки за лично обучение помагат на работниците да спестяt пари за обучения. С пренасочването на повечето хора в сферата на временните услуги, системите за социална защита – като гаранциите за базов приход – ще помогнат да се смекчи финансовата тежест при преминаването от една фаза на живота към друга (като родителство и пенсия). Тези практики могат да помогнат да помогнат всички фирми да предложат по-голямо равенство, не само онези в индустриите, застрашени от автоматизация. По думите на Дабла-Норис не става въпрос само за това да се подсигурят жените, застрашени от автоматизацията, а да се гарантира, че те имат място в новата икономика.", "date": "2019.04.02", "title": "Автоматизацията ще засегне работата най-вече на жените"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394162-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B2%D1%81%D0%B8%D1%87%D0%BA%D0%BE-%D0%B5-%D0%B2%D1%8A%D0%B7%D0%BC%D0%BE%D0%B6%D0%BD%D0%BE-%D0%B4%D0%B0%D0%B6%D0%B5-%D0%B8-%D1%82%D0%BE%D0%B2%D0%B0", "text": "В България едно и също нещо може да е едновременно законно и незаконно, валидно и невалидно, допустимо и недопустимо. Как е възможно ли? Ще обясним с примери.  И ще покажем до какво води всичко това.       В началото - кратка историческа справка. ”Какво е законо? Законо е тесна врата у широко поле. Само улавите минуват у него”, гласи шопската поговорка, стигнала до нас от незапомнени времена. Мнозина смятат, че народната мъдрост е непреходна, но тази явно е малко остаряла. Едновременно законно и незаконно За да не се заобикаля „вратата“, в последните десетилетия бяха предприети масирани законодателни мерки, а „полето“ бе нагъсто засадено с всевъзможни „врати“ и „огради“. С което положението се усложни, но без да се подобри кой знае колко. Може би защото (ако за аналогия си послужим със заглавието на писмен документ*, придобило статута на поговорка) се оказа, че законът и законността май нямат „почва у нас“. Или пък почвата е доста плитка, рехава и неплодородна.     Винаги и навсякъде е имало отделни засукани правни казуси. Тук обаче положението е засукано повсеместно. Имахме повод да установим това през зимата покрай поредицата скандални строежи по морето, демонстрирали колко е лесно незаконното да се превърне в законно. А сега многосерийният скандал с апартаментите показа, че дори е възможно едно и също нещо да е едновременно законно и незаконно. Примерите Законно е например да впишеш в договор и в нотариален акт, че купуваш/продаваш имот по неговата данъчна оценка, защото законът го позволява. Но понеже в масовия случай реално платената цена е различна, това е едновременно и незаконно - за подписването на документ с невярно съдържание се носи наказателна отговорност. От това следва, че заради разликата между данъчна оценка и реална цена е незаконно, но едновременно с това и законно да ощетиш общинския (заради спестен данък върху придобитото имущество) и централния (заради спестен ДДС върху продажбата) бюджет. А по този начин в някои случаи законно става и незаконното укриване на доходи. Така в края на краищата напълно допустимо се оказва и очевидното разминаване между декларирани приходи и реално направени разходи. Друг пример. По принцип вписването на неверни обстоятелства в изисквана от закона имотна декларация е незаконно. Но едновременно с това значителното разминаване в квадратурата на един имот, вписан в тази декларация, с посоченото в нотариалния акт на същия имот може да е законно. Също така е едновременно възможно част от този имот да е и да не е собственост на единственото лице, което има достъп до нея. От което следва, че и данъчната оценка на имота може да е едновременно по-висока и по-ниска според това какво, кога, пред кого, по кой закон и с каква цел се декларира и отчита. И още един пример. Една и съща сграда може да е едновременно законна и незаконна. Понеже е възможно едно разрешително за строеж да е едновременно валидно и невалидно. Така дори институциите, които издават, продължават и контролират тези книжа, може да се разминават в мнението си и да отказват да кажат кое е законно и кое незаконно. Възможно е даже, както се оказа, един и същ човек да твърди едновременно и едното, и другото. За да се натаманят тия неща, може междувременно да се променят устройствени планове и инвестиционни проекти, а защо не и цял закон. Така накрая е възможно да се окаже, че законът едновременно не лови тази сграда, понеже „няма ретроактивно действие“, и я лови, понеже тя е „заварен случай“. От какво зависи Тази бъркотия може да е резултат от куп обстоятелства, бюрократични завои и неразбории. Но отговорът на дилемата законно/незаконно зависи най-често от това за кого става дума: политик или „обикновен човек“; на власт или в опозиция (което съвсем не означава, че опозицията „не хваща ръка“ - нали утре ще се сменят); мястото на съответния човек в йерархията на властта; възможностите му да стимулира финансово (може и на бартер); разни зависимости от/на властта; връзки с нея (по приятелска, роднинска, съселянска, казармена, милиционерска и други линии). Причините Причините за това положение са описвани многократно, но да ги кажем още веднъж:  Объркано, противоречиво, безброй пъти поправяно и преправяно, така че накрая човек съвсем оправдано се пита какво всъщност е искал да каже законодателят. Често пъти обаче това е ясно, поради което е лесно да се изчисли кой е поръчителят/бенефициентът. . Некадърни, некомпетентни, уплашени, пасивни, послушни. Но и активно услужливи (понякога в разрез със собствените си правила). Случва се ръководещите ги в лично качество да правят точно това, заради което в служебно качество контролират, проверяват и преследват други. Последиците Последиците от всичко това са изключително вредни за съществуването, функционирането и развитието на държавата и обществото. Произволът, смачканата инициатива и убитата конкуренция обричат икономиката на постоянно кретане. А както се видя пак в историята с апартаментите, объркването и щетите при морала са още по-големи. Накрая една абсурдна идея за решаване на въпроса законно/незаконно: дали няма да е по-добре да търсим отговор, хвърляйки чоп? Поне ще е по-честно. Но пък тогава със сигурност ще се намери начин да се манипулира и чопът - в това отношение много ни бива.    ", "date": "2019.04.02", "title": "В България всичко е възможно. Даже и това:"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394163-%D1%81%D0%B2-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D1%82%D0%B8%D1%82-%D1%87%D1%83%D0%B4%D0%BE%D1%82%D0%B2%D0%BE%D1%80%D0%B5%D1%86", "text": "  През осмия век животът на Христовата църква на Изток бил разстроен от иконоборческата ерес. Повечето от византийските императори от онова време сами били иконоборци, покровителствали иконоборците и издавали постановления и наредби срещу почитателите на светите икони. Защитниците на православното учение били гонени, отстранявани от служение, заточвани и притеснявани по най-различни начини. Поради това мнозина от тях доброволно напускали светския живот, уединявали се в пустинни места и там се предавали на молитва и духовни подвизи. Укрепнали духовно, те отново се връщали в градовете и ставали смели защитници на православното учение.     Такъв бил и блаженият и свят отец Тит. От малък той обикнал Христа, напуснал светския живот и станал монах. Целия си живот той прекарал в молитва и монашески подвизи, като проявявал кротост и смирение, любов към ближните и милосърдие. За този му свят живот Господ удостоил верния Си служител Тит с дар на чудотворство. Твърдо убеден в истината на православното учение по въпроса за почитанието на светите икони, преподобни Тит се проявил като непоколебим защитник на истината.", "date": "2019.04.02", "title": "Св. преподобни Тит Чудотворец"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394164-2-%D0%B0%D0%BF%D1%80%D0%B8%D0%BB,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1512 г. - Испанският мореплавател Понсе де Леон достига източното американско крайбрежие и нарича полуострова Флорида.   1861 г. - Йосиф Соколски е ръкоположен от римския папа за архиепископ на Униатската църква в България.   1889 г. - Американецът Чарлз Хол патентова нов метод за производство на алуминий.   1912 г. - Проведени са първите изпитания на презокеанския лайнер Титаник.   1915 г. - В България е дадена амнистия за престъпления по печата, при избори и при публични събрания.   1917 г. - Първа световна война: Американският конгрес гласува САЩ да влязат във война с Германия.   1917 г. - С Декрета за отмяна на вероизповедалните и национални ограничения е премахната Линията на уседналост в Русия.   1924 г. - С Определение № 1 на Върховен касационен съд на основата на Закона за защита на държавата са забранени БКП, Партията на труда, БКМС и техните синдикални и кооперативни организации.   1956 г. - Започва Априлският пленум на ЦК на БКП, който осъжда култа към личността на Вълко Червенков, и Тодор Живков застава начело на БКП.   1958 г. - Националният съвет по аеронавтика на САЩ е преобразуван в НАСА.   1962 г. - Йемен става член на ЮНЕСКО.   1962 г. - Отбелязано е раждането на 8-милионния българин.   1964 г. - СССР изстрелва космическия апарат Зонд 1.   1972 г. - Актьорът Чарли Чаплин се завръща в САЩ за първи път, откакто е обявен за комунист по време на Маккартизма.   1978 г. - По CBS започва излъчването на сапунената опера Далас, което продължава 13 години.   1982 г. - Фолкландска война: Войната започва с нахлуването на Аржентина на Фолкландските острови.   1989 г. - Ясер Арафат е избран за президент на самопровъзгласилата се палестинска държава.   1992 г. - В Ню Йорк, мафиотският бос Джон Готи е осъден на доживотен затвор за убийства и рекет.   1996 г. - Русия и Беларус подписват договор за по-тясно политическо и икономическо сътрудничество в рамките на ОНД.   2004 г. - Членство на България в НАТО: С издигане на българското знаме в Брюксел се обявява присъединяването на България към НАТО.   2005 г. - Умира папа Йоан Павел II на 84-годишна възраст, милиони католици пътуват до Рим, Италия, за да му отдадат последна почит.    ", "date": "2019.04.02", "title": "2 април, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394166-%D0%BA%D0%BE%D0%B3%D0%B0%D1%82%D0%BE-%D1%88%D1%83%D1%82%D1%8A%D1%82-%D1%81%D0%B5-%D1%81%D0%B4%D0%BE%D0%B1%D0%B8%D0%B5-%D1%81-%D0%BA%D0%BE%D1%80%D0%BE%D0%BD%D0%B0", "text": "На екрана Владимир Зеленский играе обикновен учител, който заради корупцията сред политическия елит става президент на Украйна. В истинския живот е комедиен актьор, който поради сходни фактори може да стане президент на Украйна. Живот като на кино, просто вече не е смешно. Или поне не би трябвало да бъде. Зеленский е популярен с ролята си на държавен глава в сериала \"Слуга на народа\". Най-голямата му \"шега\" досега обаче беше реалната номинация за президентския стол на Украйна. Над 30 процента от избирателите оцениха чувството му за хумор, гласувайки за него на първи тур на изборите.     На 21 април има реална възможност шегата да се повтори в още по-голям мащаб и украинците да заживеят във всенароден политически сериал - разнообразие от драмата, която тресе страната им през последните шест години. Зеленский не е единственият представител на явлението \"комик в политиката\". Такъв е сегашният премиер на Словения Марян Шарец. Такъв е и Бепе Грило, съоснователят на Движение \"Пет звезди\" - съставна част от правителството на Италия. Комик е и президентът на Гватемала Джими Моралес. Този феномен не е европейско явление. Смехът е заразен, казват, така че въпросът не е  \" дали \"  някой майстор на смешките ще се сдобие с управленски пост в друга държава, а по-скоро  \" кога \"  и  \" къде \"  ще стане това. Основната причина е повсеместната загуба на доверие в политическите елити (България не е уникална в това отношение, както и в много други). На избирателите дотолкова им е писнало от фарса, който се разиграва във властовите кръгове, че са готови да гласуват за човек, който професионално се занимава с творенето на абсурди. Политиката на комиците е последното доказателство, че \"Царят е гол\". Комикът може да се подиграе с всички досегашни управляващи. Той не е натоварен с багажа на неспазените обещания, корупционните скандали и опетненото име. А и в днешно време е модерно да си антиелит. Поне до момента, в който не се наложи да се вземат решения. Тогава комикът става част от същия онзи елит, който е сочил с пръст и е осмивал. Освен това хуморът като цяло води до положителна реакция в обществото, което обяснява популярността на хората в този бранш. Шегите те карат да се смееш, да се чувстваш добре. Когато хуморът се пресече с политиката, той е свежа глътка на фона на заливащите те отвсякъде тревоги за бъдещето, истории за прегрешенията на властта и усещането, че някой някъде там горе те лъже и трупа облаги на твой гръб, без да спазва дадените обещания. Комикът обещава на зрителите само смях и често пъти успява да им го даде, което му изгражда положителна аура. Това обаче не означава, че той може да даде много повече.  Традиционно избирателите имат проблем с това да разберат, че различното невинаги означава по-добро. Избирането на комици на властови позиции е едно от проявленията и на вечното търсене на \"спасителя\" - харизматичната личност, която все още не те е разочаровала и на която си склонен да възложиш надежди за чудо. В случая спасението от отблъскващата политическа реалност просто се търси в смеха, а не в авторитета. Забравя се, че в политиката – и за доброто, и за лошото – са нужни лидери. Хора, които в напечена ситуация да запазват хладнокръвие, а инстинктивната им реакция не е да обърнат всичко на шега. Политическите решения не са като смешките. Ако при дебюта си една шега не бъде приета добре от публиката, това не означава веднага да бъде свалена от програмата (\"едно напред, едно назад\" наблюдаваме и в българския политически живот при остра реакция срещу определена политика, но това е друга тема). Понякога в защита на обществения интерес в дългосрочен план са нужни и непопулярни мерки. В противен случай последствията могат да бъдат много по-лоши от това нечий рейтинг да спадне с няколко пункта или да се сринат илюзиите за втори мандат. Основният проблем с комиците във властта е липсата не само на експертен, но и на политически опит, което в никакъв случай не е за подценяване.  Преди някой да е повдигнал темата за политическото дълголетие на пожарникарите, трябва да се подчертае, че от особена важност при \"влизането\" в политиката е в каква позиция първоначално се прицелва новоизлюпилият се политик – дали в подножието, центъра или направо във върха. Добрият пример е словенският премиер Шарец, който има два мандата като кмет на град Камник. Следователно той е натрупал политически и управленски опит на местно ниво, преди да поеме към върха. Лошият пример е самият Зеленский, който веднага се прицелва към президентския пост (и е на крачка от спечелването му), без преди това да е управлявал нещо повече от продуцентска къща. Друг немалък риск е комиците в политиката да са просто фасада за нечии други интереси. В случая със Зеленский се посочват връзките му с олигарха Игор Коломойский, свързан с медийната група, в която се излъчват сериалите на актьора. Рискът да гласуваш за един, а да получиш друг, не само не е по-малък в сравнение с останалите политически сили, където обичайно се наблюдават обвързаности, но може би дори по-голям. Все пак за една кампания са нужни пари. Така комиците политици могат да се превърнат в основа на следващите масови политически проекти. Забравете десни обединения и блокове, забравете леви алтернативи. Кампаниите, изградени върху телевизионна слава, усмивка и шеги може би са новата врата към голямата политика. Въпросът е кой друг освен избраника ще влезе през нея, плътно следвайки го и дори подбутвайки го. Към комедията в политиката трябва да се подхожда внимателно. Комиците може да са развлекателен критик на политическата класа, но това не означава, че могат да предложат по-добри решения. Нужно е просто да погледнем назад в историята - придворните шутове може да са си позволявали да сатиризират властимащите публично, но нито един от тях не е ставал крал. В крайна сметка ролята им е била да забавляват, не да управляват. Когато обаче проявят интерес към второто, най-малкото, което можем да направим, е да внимаваме някой да не си направи лоша шега на наш гръб.", "date": "2019.04.02", "title": "Когато шутът се сдобие с корона"}
{"url": "http://www.classa.bg/%D1%81%D0%B2%D1%8F%D1%82/item/394165-%D0%BA%D1%83%D1%87%D0%B5%D1%82%D0%B0%D1%82%D0%B0-%D0%BC%D0%BE%D0%B3%D0%B0%D1%82-%D0%B4%D0%B0-%D0%BD%D0%BE%D1%81%D1%8F%D1%82-%D0%BD%D0%BE%D0%B2-%D0%B2%D0%B8%D1%80%D1%83%D1%81,-%D0%BF%D0%BE%D1%82%D0%B5%D0%BD%D1%86%D0%B8%D0%B0%D0%BB%D0%BD%D0%BE-%D1%81%D0%BC%D1%8A%D1%80%D1%82%D0%BE%D0%BD%D0%BE%D1%81%D0%B5%D0%BD-%D0%B7%D0%B0-%D1%85%D0%BE%D1%80%D0%B0%D1%82%D0%B0", "text": "Нова мутация на вируса на грип А може да бъде предавана от кучета и котки на хората, заключи изследване, проведено за 10 години от Дае Суб-сонг, професор в Корейския университет, съобщава Phys.org. Предварително беше установено, че кучетата могат да бъдат гостоприемници на подтипа H3N2, известен в този случай като „кучешки грипен вирус\" (CIV). По време на пандемията от свински грип, щамът H1N1 засегна също и кучета. Според Сонг, двата подтипа могат да си взаимодействат, произвеждайки нова вариация, наречена \"CIVmv\". Проучването показа, че кучета-гостоприемници на CIVmv могат да заразят порове - използвани като заместители на хората при експериментите - чиито механизми за защита от вируси са подобни на тези при хората: следователно може да се предположи, че вирусът застрашава също и човешкия вид. Опасността се крие в липсата на имунитет срещу новия щам, обяснява Сонг. Въпреки опитите за разработване на ваксина, задачата се усложнява от интензивността на мутацията на CIVmv. Междувременно високият капацитет за заразяване с вируса вече бе демонстриран. В един от случаите, изследван от корейския учен, той е бил предаден на котки от приют, където са заразени 100% от животните и 40% от тях са загинали. CIVmv може да се превърне в ендемичен вирус сред домашните любимци, най-близки до хората, предупреждава Сонг. Другата заплаха е способността му да се развива. \"Съществуващите VSD могат да се рекомбинират или прегрупират с вирусите на човешкия грип и да доведат до нови вируси, които от своя страна могат да доведат до уникални пандемии\", казва изследователят. Пълните резултати от изследването ще бъдат представени на годишната конференция на Обществото по микробиология в Белфаст (Обединеното кралство) на 10 април.", "date": "2019.04.02", "title": "Кучетата могат да носят нов вирус, потенциално смъртоносен за хората"}
{"url": "http://www.classa.bg/%D1%81%D0%B2%D1%8F%D1%82/item/394167-%D1%80%D0%B0%D0%BF%D1%8A%D1%80%D1%8A%D1%82-%D0%BD%D0%B8%D0%BF%D1%81%D0%B8-%D1%85%D1%8A%D1%81%D0%B5%D0%BB-%D0%B1%D0%B5-%D0%B7%D0%B0%D1%81%D1%82%D1%80%D0%B5%D0%BB%D1%8F%D0%BD-%D0%B2-%D0%BB%D0%BE%D1%81-%D0%B0%D0%BD%D0%B4%D0%B6%D0%B5%D0%BB%D0%B8%D1%81", "text": "Американският рапър Нипси Хъсел беше застрелян в неделя в квартал Хайд парк на град Лос Анджелис (САЩ), пред собствения си магазин за дрехи на марката The Marathon, съобщава TMZ.   Според портала, позовавайки се на свидетели, трима души са разстреляни по време на стрелбата, един от тях е Нипси, който по-късно починал в болницата. Неизвестно лице е избягало от мястото на престъплението в кола. Смята се, че рапърът, баща на две деца, точно преди стрелбата е оставил съобщение на възможните си нападатели в профила си в Twitter. \"Да имаш силни врагове е благословия\", написал той. Според източниците, Нипси е имал връзки с бандата Крипс в Лос Анджелис. Той обаче не престанал да работи с артисти, които имат връзки с конкурентни банди, като YG и The Game, и двете свързани с Bloods. Хъсел, чието истинско име е Ермияс Аскедом, е роден в Лос Анджелис през 1985 г. Започва музикалната си кариера през 2005 г. и работи с артисти в рап индустрията като Drake, Childish Gambino, 50 Cent, Kendrick Lamar, Rick Ross, Young Thug, noop Dogg, Ne-Yo, Kirko Bangz, Dom Kennedy, Tyga, Jadakiss, Chamillionair и други. Миналата година албумът му \"Victory Lap\" бе номиниран за наградата \"Грами\".", "date": "2019.04.02", "title": "Рапърът Нипси Хъсел бе застрелян в Лос Анджелис"}
{"url": "http://www.classa.bg/%D1%81%D0%B2%D1%8F%D1%82/item/394158-%D1%88%D0%B0%D0%BC%D0%B0%D1%80-%D0%B7%D0%B0-%D0%B5%D1%80%D0%B4%D0%BE%D0%B3%D0%B0%D0%BD", "text": "Тежко поражение за Ердоган - тъкмо в големите градове на Турция опозицията спечели важни победи. Вече става дума за политическото оцеляване на Ердоган.       По време на предизборната си кампания президентът Ердоган неизменно повтаряше една и съща мантра: Ако ПСР загуби изборите в големите градове, в страната щял да настъпи хаос. Сега обаче се вижда, че става дума не за хаос, а за нещо значително по-сериозно - за политическото оцеляване на турския президент. Защото тези избори бяха едно от най-големите поражения за свикналия да побеждава Ердоган.   Партията му загуби изборите в редица важни градове. Още във вечерта на изборите се очерта, че кандидатите за кметове от лявоцентристката Републиканска народна партия (CHP) в крайбрежните градове Измир, Адана, Анталия, Айдън и Мерсин ще спечелят изборите. След това дойде обаче големият шамар за Ердоган. След 25-годишно ислямско-консервативно управление в Анкара там явно ще има изненадваща промяна. През следващите пет години кмет на столицата ще бъде кемалистът Мансур Яваш. Някои наблюдатели на шега казват, че Ердоган явно не е успял да манипулира изборите, за да си запази Анкара. \"Който спечели Истанбул, печели Турция\" С огромно напрежение бяха заредени и изборите в Истанбул. Цялата република със затаен дъх следеше оспорваната борба между Републиканската народна портия и Партията на справедливостта и развитието. Изведнъж Централната избирателна комисия спря да публикува данни за резултатите. А когато кандидатът на управляващата ПСР и бивш премиер Бинали Йълдъръм малко преди полунощ се обяви за победител, а после внезапно изчезна, много от турците се изпълниха с подозрение. Понесоха се различни слухове за наличието на манипулирани бюлетини, с които Ердогановата ПСР искала да обърне резултата в своя полза. Сега се надига страх, че кандидатът на Републиканската народна партия Екрем Имамоглу може да загуби изборите в града заради фалшификации. Индикация за това бе фактът, че Централната избирателна комисия все още не обявява окончателните резултати за Истанбул.  Още тази сутрин председателят на Републиканската народна партия обяви на пресконференция, че по-голямата част от преброените гласове били за Имамоглу. Ако Истанбул действително остане бастион на ПСР, може да се очаква и най-лошото - протести, улични сблъсъци, та дори и  щурм срещу президентския дворец, твърдят независими европейски наблюдатели. Някои от тях заявиха, че изборите не са били наистина свободни. Въпреки успехите си, Републиканската народна партия не бива да се радва прибързано. Ердоган ще опита всичко, само и само да препъне новите кметове. Макар да демонстрира спокойствие и да твърди, че правителството ще се поучи от направените грешки, остава напълно неясно какъв ще е следващият ход на Ердоган. Опозицията се опасява, че особено в Източния Анадол, където прокюрдската партия спечели изборите в много общини, ПСР навярно ще назначи служебни кметове от своите редици. Това е изпитана практика на Ердоган, която той е използвал често, за да се отърве от опозиционни политици. Колко дълго Ердоган ще остане президент? Един от основните въпроси след това изборно поражение е дали Ердоган ще успее да изкара президентския си мандат докрай. Възможно е той да определи свой наследник още преди този мандат да е изтекъл. Не е изключено да се създаде някакво ново ислямско-консервативно движение. Преди време се появи предположението, че някои бивши сподвижници на Ердоган смятат да основат нова партия. Ако те предприемат тази стъпка, е възможно и много депутати от ПСР да обърнат гръб на Ердоган и да се присъединят към новата партия – подобна практика не е нещо необичайно за турската политика. Но най-важният резултат от тези местни избори е един: позициите на президента Ердоган не бяха подсилени от избирателите – тъкмо обратното. Неговият имидж в самата Турция и най-вече сред собствения му електорат е накърнен много сериозно.  ", "date": "2019.04.02", "title": "Шамар за Ердоган"}
{"url": "http://www.classa.bg/%D1%81%D0%B2%D1%8F%D1%82/item/394159-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F%D1%82-%D0%B4%D0%B5%D0%BD-%D0%BD%D0%B0-%D0%BF%D0%BE%D0%BC%D0%BF%D0%B5%D0%BE", "text": "Побеснелите за власт в една от световните свръхдържави - това е заплаха не за Венецуела, не за Русия и не за Китай, а за цялата човешка цивилизация Според съобщенията на редица информационни агенции, към 23 март два руски военни самолета: пътническият Ил-62М, със сто военнослужещи на борда и транспортният Ан-124 с товар от 35 тона, се приземи на летище „Симон Боливар“ близо до Каракас.     Този медиен повод незабавно започна да обраства с много достатъчно правдоподобни детайли: като факта, че самолетите пристигат във Венецуела транзит през Сирия, а руската делегация се оглавява от началника на Генералния щаб на сухопътните войски генерал-полковник Василий Тонкошкуров и предизвика малка буря в и без това не съвсем простите отношения между между Вашингтон и Москва. На 25 март по инициатива на американската страна се състоя телефонен разговор между държавния секретар на САЩ Майк Помпео и външния министър Сергей Лавров, по време на който двама високопоставени дипломати, съдейки по наличната информация, са говорили на доста висок тон. Но ако професионалистът Лавров просто е призовал американския си колега да се \"въздържа от намеса във вътрешните работи на Венецуела\", то завършилият Харвард, адвокат и бивш ръководител на ЦРУ Помпео обвини Русия за \"увеличаване на напрежението\" във Венецуела, \"утежняващо страданията\" на венецуелския народ от „диктатурата на Мадуро“ и че Америка няма да гледа безразлично на това. Квинтесенцията на американската позиция, заместникът на официалния представител на държавния департамент на САЩ Робърт Паладино формулира по следния начин: „Прехвърлянето на руските войски във Венецуела в подкрепа на незаконния режим на Николас Мадуро рискува да удължи страданията на народа на Венецуела, който в по-голямата си част подкрепя предимно изпълняващия длъжността президент Хуан Гуайдо“. С американската дипломация, а и с американската политика изобщо в последно време се случва нещо нередно. Да се   - територия, която ООН вече повече от половин век е признала за окупирана - при това запазвайки и затягайки „кримските“ санкции срещу Русия, дори не е „двоен стандарт“, а „правото на силния“ вдействие. Същото – даже още по-лошо - е с Венецуела. Съединените щати не само открито „признаха“ за президент на тази страна поредния си  , но и продължават, сякаш нищо не се е случило, да настояват, че това трябва да бъде така. А руската делегация, която пристигна в тази латиноамериканска страна, както заяви Министерството на отбраната на РФ, съгласно договораза двустранно военно-техническо сътрудничество, наричат \"прехвърляне на войски в подкрепа на незаконния режим\". При това само Държавният департамент на САЩ \"знае\" какво наистина иска и как се чувства венецуелския народ и затова само неговите представители могат \"пълноправно\" да говорят от името на венецуелския народ. И в същото време - от името на украинския, сирийския, иракския, иранския и всички други народи по света. Само за това, Тръмп, който от всички трибуни, където се появява, говори за правото на народите да решават собствената си съдба, ще трябва да изгони държавния си секретар, като му уреди последния ден на Помпео, така че Помпео и Ко да не организират последния ден за цялото човечество – но това, разбира се, все още няма да се случи. Защото съвременна Америка вече е неизлечимо болна. Те очевидно искат едно нещо – ресурси, а говорят нещо друго: демокрация и свобода. А правят трето: хибридна агресия - така лозунгът на действащия президент на САЩ “Make America great again!” се възприема от останалия свят не като реална политическа програма, а като психиатричен симптом. Побеснелите на власт в една от световните свръхдържави е заплаха не за Венецуела, не за Русия и не за Китай, а за цялата човешка цивилизация (и дори е страшно да се мисли за това, което можеше да се случи, ако в Овалния кабинет на Белия дом се беше оказал не Доналд Тръмп, а Хилъри Клинтън). Дори и да приемем успокояващата версия, че цялото това изостряне всъщност не е нищо повече от политическа игра, не трябва да забравяме, че игри от този род могат много лесно да излязат от контрол, превръщайки се в най-катастрофална реалност. Още повече, че степента на конфронтация между двете военни свръхдържави на съвременността, САЩ и РФ, през всички тези дни расте с геометрична прогресия. Възможно тази тенденция може да прекъсне новата лична среща между Путин и Тръмп, на която страните биха могли да се споразумеят за някакъв нов „модус вивенди“, но засега този „прозорец на възможностите“ се затръшва със ужасяваща бързина.   Превод: М.Желязкова", "date": "2019.04.02", "title": "Последният ден на Помпео"}
{"url": "http://www.classa.bg/%D1%81%D0%B2%D1%8F%D1%82/item/394160-%D0%BD%D0%B0%D1%82%D0%BE-%D0%BD%D0%B0-70-%D1%81-%D0%BC%D0%BE%D1%81%D0%BA%D0%B2%D0%B0-%D0%BD%D0%B0-%D0%BF%D1%80%D0%B8%D1%86%D0%B5%D0%BB,-%D0%BF%D0%BE%D0%B4-%D0%BF%D1%80%D0%B8%D1%86%D0%B5%D0%BB%D0%B0-%D0%BD%D0%B0-%D1%82%D1%80%D1%8A%D0%BC%D0%BF", "text": "Седемдесет години след създаването на НАТО руската „заплаха“ продължава да е причината за съществуването на организацията, която празнува годишнина тази седмица във Вашингтон. Пред Алианса вече има ново предизвикателство: непрестанните критики от страна на домакина на тържествата, президента на САЩ Доналд Тръмп. Министрите на външните работи на 29-те страни членки на НАТО ще се срещнат в сряда и четвъртък в американската столица, за да отпразнуват 70-ата годишнина на Алианса, пише Франс прес. Създадена, за да се противопостави на Съветския съюз в Европа, НАТО продължава да води борба с Москва в един международен контекст, създаващ впечатлението за нова Студена война.     Държавният секретар на САЩ Майк Помпейо заяви в сряда, по време на изслушване в Конгреса, че се надява съюзниците „да обявят нова поредица от съвместни мерки срещу действията на Русия в Крим“ – анексирания през 2014 г. от Москва украински полуостров. Вниманието обаче ще бъде съсредоточено върху Доналд Тръмп, който от идването си в Белия дом в началото на 2017 г. непрестанно отправя нападки към НАТО, обвинявайки най-близките съюзници на Съединените щати, че по въпросите на отбраната разчитат прекалено много на Вашингтон и на неговите колосални разходи за отбрана. Милиардерът републиканец също така заяви поучително миналото лято на срещата на върха на НАТО в Брюксел, че всяка страна членка трябва да увеличи военните си разходи до два процента от своя брутен вътрешен продукт – цел, която все още е доста далечна за много от държавите, като се започне с Германия, която е първата икономическа сила на Европа. Скромни тържества Президентът на САЩ освен това често поставя под съмнение обвързаността си с този стълб на отношенията с Европа, както когато попита дали наистина си заслужава да бъде защитавана малка страна членка като Черна гора, например. Майк Помпейо защити американската позиция, уверявайки, че целта на Съединените щати е „НАТО да съществува и след 70 години“. „Когато разговарям с колегите си, те започват разговора с думите: „Америка трябва да направи X и Y заради руската заплаха“, каза в четвъртък Помпейо на форум във Вашингтон. Когато обаче ги попиташ какво са готови да направят те самите, „отговарят: трудно е, избирателите ни не обичат да харчим пари за отбрана“, добави той с усмивка, посочвайки за пореден път Берлин като един от „слабите ученици“. Честванията на 70-годишнината, които ще бъдат на министерско равнище, се очертават скромни. Те ще бъдат в рязък контраст с 50-годишнината, отпразнувана с голяма тържественост под егидата на американския президент Бил Клинтън. Този път Доналд Тръмп ще приеме утре генералния секретар на НАТО Йенс Столтенберг преди самата среща. В сряда Столтенберг ще произнесе реч пред Конгреса на САЩ. „Причината за безпокойство е Тръмп“ Дерек Шоле, член на администрацията на бившия американски президент от Демократическата партия Барак Обама, е на мнение, че министрите трябва да подчертаят предимствата на Алианса. „Причината за безпокойство обаче е Тръмп“, чиято сянка тегне над бъдещето (на НАТО), казва Шоле, който сега е вицепрезидент на базирания в САЩ мозъчен тръст „Германски фонд Маршал“. Независимо дали са го „чули директно, при закрити врата или са го прочели в печата“, европейските лидери знаят, че президентът на първата световна сила „смята, че Алиансът не е полезен за Съединените щати. По тази причина те се опасяват да не би страната основател на НАТО да се превърне в най-непредсказуемата, дори най-слабата“, добавя той. На фона на засилващите се атаки на популистката десница срещу Алианса, една част от пацифистката левица също отдавна се противопоставя на съществуването на организацията и има намерение да организира демонстрации във Вашингтон по време на годишнината. „През 21-и век НАТО трябваше да излезе в пенсия, а не да се превръща в средство за доминация“, смята Джоузеф Герсън от „Америкън френдс сървис комити“ – християнска пацифистка организация. Без намерение да прави апология на Владимир Путин, той твърди, че съюзниците е трябвало да предвидят, че Русия ще отвърне на разширяването на границите на Алианса. „Искаме също така хората да разберат, че НАТО се е превърнала в глобален съюз, който се е отдалечил от това да има за единствена задача отбраната на Европа“, добавя Герсън. Доналд Тръмп предложи в организацията да бъде приета Бразилия, чийто нов президент, крайнодесният Жаир Болсонаро, бе приет с почести в Овалния кабинет. НАТО освен това от 17 години е разположила свои войници в Афганистан. Въпреки че Русия продължава да е основната заплаха за Алианса, Дерек Шоле очаква страните членки да дискутират все повече предизвикателствата, които създава Китай. „Въпреки проблемите си НАТО е уникална организация, подобна на която допреди това не е имало и от чието съществуване САЩ трябва да са много радостни“, казва той, подчертавайки, че Москва и Пекин не могат да се похвалят, че имат толкова много партньори, готови да се защитават взаимно, водени от принципа „един за всички, всички за един“.   БТА", "date": "2019.04.02", "title": "НАТО на 70: С Москва на прицел, под прицела на Тръмп"}
{"url": "http://www.classa.bg/%D1%81%D0%B2%D1%8F%D1%82/item/394161-%D0%BC%D0%B0%D0%B4%D1%83%D1%80%D0%BE-%D1%83%D0%B2%D0%BE%D0%BB%D0%BD%D0%B8-%D0%BC%D0%B8%D0%BD%D0%B8%D1%81%D1%82%D1%8A%D1%80%D0%B0-%D0%BD%D0%B0-%D0%B5%D0%BD%D0%B5%D1%80%D0%B3%D0%B5%D1%82%D0%B8%D0%BA%D0%B0%D1%82%D0%B0", "text": "Президентът на Венецуела Николас Мадуро е уволнил министъра на енергетиката Това се случва в момент, в който страната е парализирана от поредица от сериозни и продължителни прекъсвания на електрозахранването, които принудиха правителството да въведе режим на тока.     \"Реших да назнача Игор Гавидия Леон, инженер с 25-годишен опит, който е имал много отговорности\", заяви пред официалните медии президентът, след като уволни пенсионирания генерал Луис Мота Домингес, заемащ поста от август 2015 г.", "date": "2019.04.02", "title": "Мадуро уволни министъра на енергетиката"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394152-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-2-%D0%B0%D0%BF%D1%80%D0%B8%D0%BB", "text": "ОВЕН ( 21 март - 20 април ) Трябва да се откажете от екстремните спортове и дългите пътувания. Особено ако времето, не позволява такива развлечения. В колектива бъдете с тези, на които най-много се доверявате. Ако се окажете виновни за неизпълнение на задължение в работата, не спорете с вашите началници. Трябва да покажете търпение и мъдрост. ТЕЛЕЦ ( 21 април - 21 май )  Днес трябва да се постараете, да изгладите конфликтите с другите хора. Може би ви смятат за истински мъдрец? Е, тогава не разочаровайте хората около вас. Ще бъде добра идея също, да си починете извън града, в кръг на приятели. Само трябва да бъдете по-внимателни на пътя, за да не се стигне до злополука или други проблеми. БЛИЗНАЦИ ( 22 май - 21 Юни ) Трябва да премахнете всички съществуващи пречки, които възпрепятстват развитието на кариерата ви. Финансовата сфера, пазаруването и пътуванията по лични въпроси, ще се развиват добре. Пазете умствената и физическата си сила, за нов пробив на работното място. А, в кръга от близки хора, напротив, може да се отпуснете и забавлявате.   РАК ( 22 юни - 23 юли ) Очаква ви един хубав ден, когато дори облачното време няма да може да развали настроението ви. Основното е, да се обградите с онези, които обичате и разбирате. Конфликтите не са подходящи за вас днес, само ще ви изморят. Трябва да изоставите бурните купони, алкохола и забавленията. Особено, ако имате други или неотложни финансови проблеми. ЛЪВ ( 24 юли - 23 август ) Трябва да бъдете по-икономични, не само от гледна точка на парите, но и по отношение на душевните си сили. Те ще ви бъдат необходими, за нови постижения, важни срещи и пътувания. През деня, ще се гордеете с постиженията си и ще поставите основата за бъдещи проекти. Необвързаните ги чака покана за среща - не смейте да отказвате. ДЕВА ( 24-ти август - 23 септември ) Възможно е да ви възложат нови задължения по време на работа, които скоро ще доведат до по-висока позиция. Следователно, може да се надявате на подобрение във финансовото положение. Ако трябва да се поучите от опита на някой друг, не вирете нос. Оставете гордостта си за друг повод. Вечерта ви чака изненада от избраника. ВЕЗНИ( 24 септември - 23 октомври) Ще ви е трудно днес, да се справите с емоционалното си състояние. Всъщност от ранна сутрин, ще сте възмутени от поведението на близък приятел. Опитайте се, да прекарате повече време на открито, разходете се, посетете козметичен салон. Всичко това, ще ви помогне да възстановите духовната си сила и да трансформирате външността си.   СКОРПИОН ( 24 октомври - 22 Ноември ) Очаква ви един изключително интересен ден, в който, не само ще може да се запознаете с правилните хора, но и да поставите всичко на своето място в работата. Ще бъде трудно да реагирате на всичко, което се случва спокойно, но задължително ще трябва да го направите . В противен случай, може да нарушите правилата си и да подставите другите.   СТРЕЛЕЦ ( 23 Ноември - 21 Декември ) Днес е възможно в личните ви дела и работата, да цари непрекъснат хаос. Дори систематичният контрол върху задълженията ви, няма да помогне за нормализиране на ситуацията. С финансовите въпроси, бъдете по-внимателни, особено при прехвърляне на пари и работа с клиенти. Вечерта ще се развие идеално, благодарение на неочакваното посещение на приятел. КОЗИРОГ (22 Декември - 20 януари ) Препоръчва се, да бъдете по-упорити и бързи, за да успеете с всичко. Планирането обаче няма да бъде излишно. В любовта разчитате на късмет, което вреди на отношенията с избраника. Трябва да работите върху всичко свързано с вътрешния си свят. Не мислете, че някой вместо вас, ще изпълни плановете ви за бъдещето.  ВОДОЛЕЙ ( 21 януари -  19  февруари ) Трябва да се покажете, на висота в работата. Поне в колектива, бъдете изключително съпричастни и учтиви. Възможни са разногласия с роднини въз основа на финансите или бита. Вие имате свои собствени убеждения за всичко, което засяга семейството. Така че, не доказвайте това на тези, които впрочем, са настроени само на собствените си идеи.   РИБИ ( 20 февруари - 20 март ) Очаква ви наситен работен ритъм, който ще ви помогне към вечерта, да завършите започнатите проекти. Един добър ден за благотворителни събития, нови запознанства и създаване на твърда основа в творческото поле. В любовта, трябва да станете по-мили и чувствителни, а също и да помагате на избраника си да реши личните си проблеми. Следете за състоянието на здравето си – възможна е настинка.", "date": "2019.04.02", "title": "Дневен хороскоп 2 април"}
{"url": "http://www.classa.bg/%D1%81%D0%B2%D1%8F%D1%82/item/394153-%D0%BF%D1%8A%D1%80%D0%B2%D0%B0%D1%82%D0%B0-%D0%B6%D0%B5%D0%BD%D0%B0-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D0%BD%D0%B0-%D1%81%D0%BB%D0%BE%D0%B2%D0%B0%D0%BA%D0%B8%D1%8F-%D0%BB%D0%B8%D1%86%D0%B5%D1%82%D0%BE-%D0%BD%D0%B0-%D1%85%D0%B8%D0%BF%D1%81%D1%82%D1%8A%D1%80%D0%B8%D1%82%D0%B5-%D0%B2%D1%8A%D0%B2-%D0%B2%D0%BB%D0%B0%D1%81%D1%82%D1%82%D0%B0", "text": "Преди два месеца Зузана Чапутова, с млад и крайно неопитен екип, слаба популярност, и социологически проучвания, даващи ѝ само 9% подкрепа, беше смятана за маловероятен претендент в  президентските избори в Словакия. Тя обаче записа убедителни победи не само в първия, но и във втория тур. Сега Чапутова, която председателят на словашкия парламент някога нарече \"неизвестно момиче\", стана първата жена, избрана за президент в страната. Много наблюдатели я приемат за изгряваща звезда в централноевропейската политика, която е склонна и способна да се противопостави на десни  \" алфа мъжкари \"  като унгарския министър-председател Виктор Орбан.     Чапутова е 45-годишен юрист и антикорупционен активист с ограничен политически опит. Старае се да не отдава голямо значение на подобни очаквания към себе си като изтъква, че словашкият президент няма влиянието, на което се радва например лидерът на Франция. Тя обаче заявява, че \"няма да се бои\" да обсъжда ценностите си. Талантлив оратор, Чапутова изглежда резервирана, но уверена - качества, които тя за първи път показа пред обществеността в телевизионните президентски дебати през февруари и март. Там тя говори открито за истината, справедливостта и равенството. Според нейните поддръжници въплъщава позитивни послания, напомнящи за Вацлав Хавел — дисидента драматург, станал президент на Чехословакия, който остана политическа и морална икона и в Словакия, и в Чехия, след като двете държави се разделиха. Решаващият фактор, който спомогна за нейния бърз пробив, обаче е нейната \"етика на лидер в борбата за граждански права, която успешно се бори срещу могъщи политически и икономически интереси\". Такова е мнението на Олга Гярфасова, социолог в университета \"Комениус\" в Братислава. Най-големият триумф на Чапутова като адвокат — отворил й път към националната политическа арена — е победата ѝ в борбата с незаконно сметище в родния й град Пезинок в западна Словакия. 14-годишната битка срещу богат предприемач с връзки с местните власти включва подаване на искове, организация на протести и петиции до институциите на Европейския съюз. В крайна сметка през 2016 г. успехът на Чапутова й носи наградата \"Голдман\", присъждана на екологични активисти и често наричана \"Зеленият Нобел\". Внезапният възход на Чапутова обаче се корени и в сегашните политически трусове в страната.  Словакия все още се носи на вълната от гняв и активизъм, вдъхновена от масовите протести, избухнали след убийството на разследващия журналист Ян Куцяк и годеницата му Мартина Куснирова през февруари 2018 г. Както заяви римокатолическият свещеник Милан Бубак на митинг по повод годишнината от тяхната смърт, отражението от това трагично събитие върху Словакия е сравнимо с шока от терористичните атаки от 11 септември 2001 в САЩ: това е историческа повратна точка, ефектът от която ще се усеща в продължение на много години. Два дни преди първия тур на изборите, полицията предяви обвинения срещу милионера Мариан Кочнер, който вече се намираше в затвора по друго обвинение, че е поръчал убийството на журналиста. Куцяк е отразявал данъчни измами на Кочнер в последния си материал, публикуван преди убийството му. Продължилото повече от година разследване разкри влиянието на Кочнер. Той е наемал шпиони и е записвал разговори, за да събира досиета от компрометиращи материали; работил е в тясно сътрудничество с двама полицаи в град Банска Бистрица, които са разследвали случаи, в които той е бил замесен, но никога не са предявили обвинения; а според местните медии може би е подкупил бивш прокурор, който е бил стар приятел негов стар приятел от времето, в което двамата са служили в армията. Обвиненията срещу Кочнер затвърдиха имиджа на правителство, чиито конци се дърпат иззад кулисите от сенчести бизнесмени, които действат безнаказано. Това нанесе тежък удар на управляващата партия \"Посока – социална демокрация\" (Smer-SD), която е била на власт в 11 от последните 13 години. Кочнер от десетилетия е бил близък приятел с няколко членове на Smer-SD и дори е бил съсед в луксозната жилищна сграда \"Бонапарте\" с бившия премиер Роберт Фицо, който се оттегли от поста след убийството през 2018-а, но все още остава лидер на партията.       Като се имат предвид тесните връзки на управляващата партия с обвинен и лежащ в затвора магнат, не е особено изненадващо, че Чапутова, която често е била участник в антиправителствени демонстрации след убийствата, представи кампанията си като борба между доброто и злото. С запомнящия се предизборен девиз \"Postavme sa zlu, spolu to dokazeme\" (\"Да се изправим заедно срещу злото\"), тя предложи себе си като нов тип политик: вълнуващ, различен, неопетнен от скандали. Тя отрича обаче Фицо да е лицето на това зло. Той не е Дарт Вейдър, признава Чапутова. \"Злото, за което говорим, и срещу което искаме да се борим, има по-дълбоки корени\", коментира тя. По думите й през последните 30 години не са били спрени \"злоупотребите с власт, връзките между сенчестия бизнес и правителството, и корупцията\". Това, според Чапутова, е накарало хората да изгубят илюзиите си по отношение на политиците и ги държи далеч от политиката. За да върне това доверие, тя се представя като лицето на ново поколение словашки лидери, наричано иронично от журналистите \"хипстъри във властта\". Това са модерни професионалисти  — адвокати-защитници на правата на човека, хора от мозъчни тръстове, архитекти и активисти от некомерсиални организации на по 30-40 години. Обединили са се около две непредставени в парламента партии: \"Прогресивна Словакия\" и \"Заедно - гражданска демокрация\". И двете подкрепиха Чапутова, която доскоро беше зам.-председател на \"Прогресивна Словакия\". Тя все още практикува дзен-будистка йога, което вероятно е единственото, което я свързва с хипстърската субкултура. Има \"голямо търсене на промяна\" в последната година, коментира Ирена Бихариова, юрист и понастоящем зам.-председател на \"Прогресивна Словакия\". По думите й то може или да се превърне във възход на десни антиелитарни движения, или в \"конструктивна алтернатива на тези, които защитават статуквото\". На балотажа на 30 март Чапутова получи 58.4% от гласовете като с доста изпревари класиралия се на второ място Марош Шефчович, настоящ еврокомисар. 52-годишният дипломат от кариерата, получил образованието си в Съветския съюз, си спечели репутация на откровено проевропейски настроен политик. Той обаче беше обвинен от опонентите си в угодничество, когато за да привлече десните гласоподаватели, апелира към \"традиционни християнски ценности\", за разлика от по негови думи \"ултралибералния дневен ред\" на Чапутова. Потенциално по-вредна за Шефчович се оказа политическата му принадлежност. Официално независим, той реално беше подкрепян от управляващата партия. Моника Смолкова, член на Европейския парламент от Smer-SD, посочва като качества на Шефчович \"опит, оптимизъм, езикови умения, разпознаваемост в Европа\". Тя обаче казва, че \"нищо обаче не може да засенчи основния проблем\" - че Шевчович се е борил за поста с подкрепата на Smer-SD. Чапутова коментира, че в един перфектен свят тя и Шефчович вероятно биха били на една и съща страна.  Преди балотажа обясни, че и двамата са проевропейски настроени, и изрази радостта си от това, че до втори тур са стигнали именно те, а не някой от десните или радикални кандидати. Шевчович обаче не можа да избегне петното върху репутацията му от партията, която го подкрепя, и Чапутова капитализира успешно това. Подкрепата от друг виден кандидат от първия тур - либералният учен Роберт Мистрик, и огромно мнозинство от видни медийни личности също даде рамо на Чапутова. Тя три пъти поред беше на корицата на .tyzden, най-популярния седмичник в страната, веднъж дори със заглавието \"Надежда\" като отражение на девиза на предизборната кампания на бившия американски президент Барак Обама. Обратно, по-рано тази година седмичникът показа бившия премиер Фицо в униформа на затворник, а в друг брой усмихнатият лик на Шефчович беше придружаван от заглавието \"Опортюнистът\". Смолкова от Smer-SD коментира, че не е на мнение, че Чапутова ще е лош президент, но според нея медиите не са играли честно и дори не са се престрували на неутрални. Тя настоява, че нейната партия, за разлика от управляващите партии в Унгария или Полша, не е лансирала официални рупори на правителството. Това обобщава същината на системата, създадена от Фицо: Словакия, въпреки всичките престъпления и злодеяния, извършени по време на управлението му, включително убийството на журналист, не пое по същия път като антилибералните ѝ съседи като се въздържа от затягане на хватката на елита върху всички държавни институции. Също така независимата съдебна система на Словакия не стана мишена на правителствен кръстоносен поход, както беше в Унгария и Полша. Фицо има дълга история на вербални атаки срещу журналисти. Той дори предложи промени в закона за пресата, които биха дали на политиците и чиновниците правото на отговор на критики. Това обаче доведе до реакции, че правителството търси начин да обуздае свободната преса. Въпреки това повечето от частните медии в страната са демонстративно против Smer-SD, а обществената телевизия, която напоследък беше по-подкрепяща правителството, все още е далеч от това да бъде извор на правителствена пропаганда, за разлика от държавните електронни медии в Унгария и Полша. И когато на обществото му писна, протестиращите доказаха, че могат успешно да се борят за промяна. Smer-SD, партия, зависима от по-възрастните гласоподаватели от малки градове и разполагаща с ограничен потенциал да привлича млади поддръжници, е фокусирана върху запазване на приятелските си връзки с заинтересовани групи от бизнесмени. Това прави корупцията най-голям проблем за страната, вместо авторитаризма. Чапутова има безупречен антикорупционен имидж и е непоклатима в либералните си убеждения. Тя е родена в семейство от работническата класа в, по нейни думи, \"свободомислещ дом\". Според нея, еднополовите бракове би трябвало да получат законово признание, осиновяването от ЛГБТ родители е по-добро от изоставянето на децата в сиропиталища, и — въпреки че лично тя се обявява срещу абортите — тя вярва в \"правото на жената да взема самостоятелно решение\". Тази платформа я превърна в лесна мишена за десни групи и някои членове на влиятелната римокатолическа църква, които твърдяха, че гласуването за Чапутова е грях.  Въпреки това в края на март Чапутова, разведена майка на две дъщери, която живее в неофициална връзка с фотограф, влезе в историята като първата жена президент, избрана в Словакия. Пътят ѝ обаче реално беше утъпкан отпреди около 20 години. На изборите през 1999-а актрисата и дипломат Магда Васарьова беше сред основните претенденти, но след жестока президентска кампания в крайна сметка се оказа трета, като получи подкрепата на около 200 000 словаци. Десетилетие по-късно, през 2009-а, Ивета Радичова, бивш популярен министър на труда, се доближи още повече до успеха, като стигна до втори тур, на който беше подкрепена от почти 1 милион словаци. Носена на вълната на младостта и ентусиазма, Чапутова се вдъхновява от френския президент Еманюел Макрон — наравно с германския канцлер Ангела Меркел, Махатма Ганди и Обама. Запитана дали не се опасява, че като Макрон тя скоро ще изгуби чара си, като взема непопулярни решения, тя отговаря с изненадваща откровенност – че знае за високите очаквания на хората и е \"много вероятно\" подкрепата за нея рано или късно да намалее. \"Няма да мога да отговоря на всички очаквания\", охотно признава Чапутова. \"Но поне съм честна за това. Това ме прави различна от управлявалите досега политици.\"", "date": "2019.04.02", "title": "Първата жена президент на Словакия - лицето на \"хипстърите във властта\""}
{"url": "http://www.classa.bg/%D1%81%D0%B2%D1%8F%D1%82/item/394154-%D0%B8%D0%B7%D0%B1%D0%BE%D1%80%D0%B8%D1%82%D0%B5-%D0%B2-%D1%82%D1%83%D1%80%D1%86%D0%B8%D1%8F-%D0%B7%D0%B0-%D0%BF%D0%BE%D1%80%D0%B5%D0%B4%D0%B5%D0%BD-%D0%BF%D1%8A%D1%82-%D1%81%D0%B0%D0%BC%D0%BE-%D0%BF%D0%BE%D0%BA%D0%B0%D0%B7%D0%B2%D0%B0%D1%82-%D0%BA%D0%BE%D0%BB%D0%BA%D0%BE-%D1%80%D0%B0%D0%B7%D0%BB%D0%B8%D1%87%D0%BD%D0%B8-%D1%81%D0%B0-%D0%BF%D0%BE%D0%BD%D1%8F%D1%82%D0%B8%D1%8F%D1%82%D0%B0-%E2%80%9C%D0%BB%D1%8F%D0%B2%D0%BE%E2%80%9D-%D0%B8-%E2%80%9C%D0%B4%D1%8F%D1%81%D0%BD%D0%BE%E2%80%9D-%D0%B2-%D1%80%D0%B0%D0%B7%D0%BB%D0%B8%D1%87%D0%BD%D0%B8%D1%82%D0%B5-%D1%87%D0%B0%D1%81%D1%82%D0%B8-%D0%BD%D0%B0-%D1%81%D0%B2%D0%B5%D1%82%D0%B0", "text": "В Турция като дясна партия се води тази на Ердоган, но тя е също така е с проислямистка, неоосманска, консервативна религиозна идеология. Ердоган се опитва да изгради образа на защитник и представител на мюсюлманските интереси в целия мюсюлмански свят.  Докато партията на кемалистите заема център-ляво, в съзнанието на изток се води като лява партия, но също така тя е и проевропейска, светска, секуларна такава. Нещата са много различни в различните части на света. Не навсякъде пишат отляво-надясно. Затова понякога симпатизирам на различни партии в различни страни. Арогантността на много хора да проектират света така, както те са си настроили “сетинга” в главите и като фанатизирани джихадисти да искат тяхното да е навсякъде, е една от причините защо не могат да разберат какво реално се случва по света.     Първа голяма загуба на Ердоган в Турция Опозицията в Турция спечели местните избори в Анкара, съобщи Дейли Сабах. Резултатите от местните избори са изключително оспорвани. На този етап все още няма яснота кой е спечелил вота в Истанбул.     Загубата в Анкара е първо голямо поражението на управляващата Партия на справедливостта и развитието от идването ѝ на власт. На този етап управляващи и опозиция твърдят, че са спечелили вота в Истанбул. Опозиционният кандидат Екрем Имамулу твърди, че е спечелил с 28 000 гласа, а кандидатът на управляващите Бинали Йълдъръм твърди, че печели с 4000 гласа.     Изборно поражение за Ердоган, след Анкара губи и Истанбул Турският президент Реджеп Тайип Ердоган понесе тежко поражение на местните избори, след като загуби столицата Анкара и най-големия град в страната Истанбул за първи път в 16-годишното си управление. Кандидатът на опозиционната Народнорепубликанска партия Екрем Имамоглу в Истанбул изпреварва своя съперник от Партията на справедливостта и развитието на Ердоган – Бинали Йълдъръм, с 27 хил. гласа. Това съобщи председателят на Висшата избирателна комисия Сади Гювен, цитиран от Ройтерс. Имамоглу събира 4 159 000 гласа. Йълдъръм – 4 131 000 гласа. В Истанбул 290 хиляди бюлетини се оказаха невалидни, посочи Гювен. Той добави, че остават още непреброени бюлетини. Основната опозиционна Народнорепубликанска партия /НРП/ печели убедителна победа на местните избори в окръзи в егейския и средиземноморския район на Турция, съобщава в.”Хюриет дейли нюз”. Кандидатът за кмет на егейския окръг Измир Мустафа Тунч Сойер, бивш кмет на община Сеферхисар в окръга, е избран за кмет на Измир, печелейки над 50 процента от гласовете. Според данни на Анадолската агенция след преброяване на 99,01 процента от гласовете Мустафа Тунч Сойер е спечелил 58,02 процента от гласовете на фона 38,62 процента за неговия съперник от Партията на справедливостта и развитието /ПСР/ Нихат Зейбекджи, който е бивш министър на икономиката. В окръг Измир НРП има мнозинство в 25 общини, докато ПСР печели само в четири общини. Народнорепубликанската партия е спечелила победа и в средиземноморските окръзи Анталия, Мерсин и Хатай.    БTA  ", "date": "2019.04.02", "title": "Изборите в Турция за пореден път само показват колко различни са понятията “ляво” и “дясно” в различните части на света"}
{"url": "http://www.classa.bg/%D1%81%D0%B2%D1%8F%D1%82/item/394155-o%D1%82%D1%85%D0%B2%D1%8A%D1%80%D0%BB%D0%B8%D1%85%D0%B0-%D0%B8-%D1%87%D0%B5%D1%82%D0%B8%D1%80%D0%B8%D1%82%D0%B5-%D0%B0%D0%BB%D1%82%D0%B5%D1%80%D0%BD%D0%B0%D1%82%D0%B8%D0%B2%D0%BD%D0%B8-%D0%B2%D0%B0%D1%80%D0%B8%D0%B0%D0%BD%D1%82%D0%B0-%D0%BD%D0%B0-%D1%81%D0%B4%D0%B5%D0%BB%D0%BA%D0%B0%D1%82%D0%B0-%D0%B7%D0%B0-%D0%B1%D1%80%D0%B5%D0%BA%D0%B7%D0%B8%D1%82", "text": " отхвърлиха и четирите алтернативни варианта на сделката за Брекзит, предложени за гласуване, предаде БТА. Депутатите се бяха събрали, за да търсят алтернативен вариант на Брекзит, на този, предлаган от премиера  . За гласуване бяха предложени по принцип общо 8 алтернативни варианта с кратко наименование от Ей до Ейч (латински букви А-Н). От тях в крайна сметка председателят на парламента Джон Бъркоу одобри за вот четири - Си, Ди, И и Джи (С, D Е и G). Предложение Си на консерватора Кен Кларк задължаваше правителството да преговаря за постоянен и всеобхватен за Обединеното кралство митнически съюз с ЕС като част от сделка за Брекзит. Това би дало на Обединеното кралство възможност за по-тесни търговски връзки с ЕС и би намалило нуждата от някои проверки по ирландската граница.     Предложението беше отхвърлено с 276 гласа \"против\" срещу 273 гласа \"за\", тоест само с три гласа разлика. Миналата седмица същото предложение беше отново отхвърлено в парламента, но този път с разлика от 6 гласа. Предложението Ди на консерватора Ник Боулс предвиждаше присъединяване към Европейската асоциация за свободна търговия и Европейското икономическо пространство. Това означаваше, че Обединеното кралство ще остане част от европейския единен пазар и ще запази свободата на движение, така че британските граждани да запазят правото да живеят и работят в ЕС и обратното. Това предложение беше отхвърлено с 282 гласа \"за\" срещу 261 гласа \"против\". Една от стъпките беше удължаване на срока за преговори по член 50 на Лисабонския договор, ако Великобритания не разполага с ратифицирана сделка за Брекзит до два дни преди датата, на която тя би трябвало да напусне ЕС. Ако подобно удължаване не бъде одобрено от ЕС, предложението предвиждаше в деня преди насроченото излизане от ЕС, депутатите да бъдат попитани какво избират - излизане без сделка от ЕС или анулиране на задействането на член 50 и прекратяване на Брекзит. Това предложение беше отхвърлено с 292 гласа \"против\" срещу 191 гласа \"за\". След гласуването стана ясно, че Демократичната юнионистка партия от Северна Ирландия е гласувала против четирите варианта. Лидерът на Лейбъристката партия Джереми Корбин пък призова за нов шанс парламентът да гласува по предложенията в сряда. Той изрази съжаление, че по нито един от вариантите не е имало консенсус тази вечер. След вота лидерът в парламента на Шотландската националистическа партия предупреди, че наближава денят, в който шотландския народ ще реши своето бъдеще като независима страна. След гласуването британският министър за Брекзит Стивън Баркли каза, че Великобритания може и да избегне продължително удължаване на процеса на Брекзит, ако парламентът приеме сделката за Брекзит тази седмица. Парламентът вече отхвърли на три пъти сделката за Брекзит на   - два пъти в цялостния ѝ вид и един път само в едната ѝ част. По време на дебатите голи протестиращи прекъснаха заседанието на британския парламент. Дебатите бяха нарушени от 11 мъже и жени в оскъдно облекло. Те всъщност не протестираха срещу напускането на Европейския съюз. Каузата им беше свързана с промените в климата и недостатъчните мерки, които взимат политиците, за да се борят с тях.", "date": "2019.04.02", "title": "Oтхвърлиха и четирите алтернативни варианта на сделката за Брекзит"}
{"url": "http://www.classa.bg/%D1%81%D0%B2%D1%8F%D1%82/item/394156-%D1%86%D0%B8%D0%BF%D1%80%D0%B0%D1%81-%D0%BF%D1%80%D0%B8%D1%81%D1%82%D0%B8%D0%B3%D0%B0-%D0%B2-%D1%81%D0%BA%D0%BE%D0%BF%D0%B8%D0%B5", "text": "Гръцкият премиер   пристига днес на историческа визита в  , предадоха световните агенции. Това е първата визита на гръцки премиер в бившата югославска република, съобщава БТА.  Визитата е първата на гръцки лидер в Скопие от много години насам. Ципрас ще е придружаван от 10 министри и десетки бизнесмени от сектора на енергетиката, инфраструктурите, селското стопанство и хранителновкусовата промишленост. Посещението става почти два месеца, след като бившата югославска република се съгласи да се преименува на Северна Македония.     Миналата година Ципрас и премиерът на Република Северна Македония Зоран Заев сключиха историческо споразумение, което сложи край на 28-годината междудържавна криза за името на бившата югославска република. Това проправи и пътя на Скопие към членство в НАТО и към сближаване с ЕС. Очаква се по време на визитата двамата лидери да демонстрират, че икономиките на двете страни ще извлекат полза от споразумението от Преспа, отбелязва Франс прес. Двете държави ще подпишат няколко договора за сътрудничество. Гръцки компании вече обещаха да инвестират над 500 милиона евро в енергетиката на Северна Македония, по-специално в газовите и соларните централи, каза вчера Заев. Заради историческото споразумение от миналата година двамата премиери бяха номинирани за Нобелова награда за мир от тунизиеца Уидед Бушамауи, който бе един от лауреатите на отличието преди четири години, припомня агенцията.", "date": "2019.04.02", "title": "Ципрас пристига в Скопие"}
{"url": "http://www.classa.bg/%D1%81%D0%B2%D1%8F%D1%82/item/394157-%D0%B5%D0%B4%D0%B8%D0%BD-%D0%B5%D1%81%D0%B5%D1%81%D0%BE%D0%B2%D0%B5%D1%86-%D0%B8-28-%D1%82%D0%BE%D0%BD%D0%B0-%D0%B7%D0%BB%D0%B0%D1%82%D0%BE", "text": "Тайна мисия, поръчана лично от Хитлер, десетки тонове скъпоценности, мистериозният дневник на един есесовец и, естествено, масоните: това са съставките на една невероятна история, която се върти напоследък из медиите.       Тонове златни кюлчета, безценни картини, скъпоценности и бижута - всичко това укрито от нацистите в края на Втората световна война в общо единайсет скривалища. Вестник „Ди Велт\" и информационният портал „Т-онлайн\" обръщат внимание на една доста невероятна история, която се върти напоследък из медиите. \"Сензационно нацистко съкровище\" Човек неизбежно се сеща за филмите с Индиана Джоунс. В началото на 1945 година високопоставен офицер от СС на име Егон Оленхауер получава заповед да осигури транспорта на огромно нацистко съкровище от Вроцлав в западна посока. Но германците са притиснати както от изток, така и от запад, тъй че Оленхауер в бързината разпределя съкровището в единайсет отделни скривалища: на едно място укрива кюлчета злато, на друго - безценни картини от Ботичели, Рубенс, Караваджо, Дюрер, Рафаел и Рембранд, на трето - заграбени бижута и скъпоценности. Съкровищата са транспортирани с камиони, които осъществяват цели 260 курса, а само кюлчетата злато тежат 28 тона.     Точното местоположение на скривалищата Оленхауер фиксирал в своя дневник - 500 страници с наклонен почерк, които през 1990-те години една германска масонска ложа предала на свои полски съмишленици в Ополе. Именно една фондация от Ополе наскоро пусна в медиите историята за нацисткото съкровище, придружавайки я с фотокопия от предполагаемия дневник на Оленхауер. Основателят на фондацията Франц Дзиевятек, който се занимава с бизнес в Полша и в Германия, твърди, че укритите съкровища са сензационни. Неговата фондация вече била идентифицирала част от скривалищата и депозирала информация за пет от тях в полското Министерство на културата. Според германския портал „Т-онлайн\", министерството засега не е взело становище по въпроса. Фондацията на Дзиевятек уверява, че автентичността на дневника била потвърдена „от няколко институции в Германия\", споменавайки поименно единствено Факултета по история на изкуството към Университета в Гьотинген. Но директорът на този факултет проф. Михаел Тиман не знае нищо по въпроса. Съмненията около „дневника на Оленхауер\" допълнително се сгъстяват поради факта, че Егон Оленхауер всъщност е измислено име. През 2000 година полският автор на бестселъри Воджимиеш Антковяк дава този псевдоним на загадъчен бивш офицер от СС, който му разказал за нацистки съкровища, скрити в Полша. По всичко изглежда, че фондацията от Ополе е използвала същото име, за да придаде повече тежест на така наречения „дневник\". Самият Антковяк смята, че дневникът е фалшификат.     Независимо от всички тези съмнения обаче, през март историята за съкровищата се появи в информационния поток на руската агенция „Спутник\", после намери място на страниците на булевардния британски „Дейли Мейл\" и оттогава насам се върти на бързи обороти в мрежата. Повечето публикации припомнят безуспешното издирване на митичния нацистки влак, натоварен със злато, което привлече голямо внимание през 2015 година. Тогава двама ентусиасти убеждаваха полските власти и международната общественост, че в един подземен тунел в Полша е затрупан влак, с който нацистите се опитали да изнесат от страната стотици тонове злато. Търсенето на влака вече приключи, но митът за него явно още е жив. \"Хората искат да вярват в съкровища\" Писателят Антковяк признава, че сам е вярвал в легендата за влака, когато пишел своя бестселър. „Не съм искал да заблуждавам никого. Днес обаче смятам, че това е измислица\", казва той пред „Т-онлайн\". И добавя: „Хората обаче искат да вярват в съкровища. И точно поради това книги като моята стават бестселъри\".    ", "date": "2019.04.02", "title": "Един есесовец и 28 тона злато"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394148-%D0%BF%D0%BE%D1%80%D0%B5%D0%B4%D0%BD%D0%B8%D1%8F-%D1%81%D0%B5%D0%BA%D1%81-%D1%81%D0%BA%D0%B0%D0%BD%D0%B4%D0%B0%D0%BB", "text": "Ужасяващи подробности около секс скандала с президента на футболната федерация на Афганистан Керамудин Карим (в средата) направи една от футболистките, обявила се за негова жертва.  Това е капитанът на женския национален отбор Халидa Попал, която замеси и други ръководни фактори от футболната централа.     \"Не беше само президентът, има и други замесени. Изнасилванията продължиха няколко години, а в сградата на федерацията има тайна стая, в която се случваше всичко. Бяхме малтретирани физически и сексуално.  Аз преодолях всичко това, защото съм боец, но не знам как се чувстват другите момичета. Ще направя всичко, за да го видя в затвора, макар това да е най-малкото, което заслужава\", коментира Попал.", "date": "2019.04.02", "title": "Поредния секс скандал"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394149-%D1%83%D1%87%D0%B5%D0%BD%D0%B8%D1%86%D0%B8-%D1%81%D0%B5-%D1%81%D0%B4%D0%BE%D0%B1%D0%B8%D1%85%D0%B0-%D1%81-%D0%B3%D0%BE%D0%BB%D0%BE-%D1%81%D0%B5%D0%BB%D1%84%D0%B8-%D0%BD%D0%B0", "text": "Ученици от едно училище в Ню Йорк успяха да се сдобият със селфи на 25-годишна учителка, където тя е гола до кръста. Това предаде \"Дейли мейл\". Училищното ръководство научи за инцидента и изгони Лорън Миранда. Самата учителка казва, че няма представа как снимката е стигнала до нейните ученици.      Според Лорън тя е изпратила откровената снимка на бившия си приятел, който е работил в друго училище преди две години. Учениците обаче имат по незнаен начин са получили достъп до снимката. Учителката заведе дело срещу ръководството на училището за 3 милиона долара. Тя обясни, че снимката е направена без нейното съгласие и е предназначена за лична употреба. Адвокатът й настоява, че Лорън неправомерно е наказана за разпространението на старото селфи.", "date": "2019.04.02", "title": "Ученици се сдобиха с голо селфи на..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394150-%D1%84%D0%B5%D0%BD%D0%BE%D0%B2%D0%B5%D1%82%D0%B5-%D0%BF%D0%BE%D0%BB%D1%83%D0%B4%D1%8F%D1%85%D0%B0-%D0%BF%D0%BE-%D0%BD%D0%B8%D0%BA%D0%BE%D0%BB", "text": "Бившата половинка на Григор Димитров - Никол Шерцингер, показа на феновете си главозамайващи кадри. На видео в Инстаграм поп иконата върти задните си части на лежанка, а след това започва и да тренира. Публикацията остави последователите ѝ без дъх и те започнаха да коментират движенията ѝ.          В същото време Шерцингер показа и няколко снимки на новите си аромати - Day and Night by Nicole Scherzinger.  Парфюмите на Никол Шерцингер са част от серията козметични продукти с нейното име, които тя развива от около година.           ", "date": "2019.04.02", "title": "Феновете полудяха по Никол"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394151-%D0%BA%D0%B0%D0%BA%D0%B2%D0%BE-%D0%BD%D0%B0%D0%BA%D0%B0%D0%B7%D0%B0%D0%BD%D0%B8%D0%B5-%D1%89%D0%B5-%D0%BE%D1%82%D0%BD%D0%B5%D1%81%D0%B5-%D0%BF%D1%83%D0%BB%D0%B5%D0%B2", "text": "\"Не очаквам сериозни проблеми, а само глоба за Кубрат - той не е направил нищо лошо\". Тоя заяви българският ММА боец Благой Иванов-Багата по повод шумния скандал в САЩ около целунатата от Кобрата репортерка, предаде Канал 3. \r\n         \"Може да има някаква парична санкция, но не мисля, че ще има нещо по-сериозно. В Калифорния е като Холивуд, всеки малко или много преиграва, така че зависи от адвоката, какъв адвокат ще има Кубрат\", каза Благой Иванов, който прекарва много време в Съединените щати заради кариерата си в UFC. \r\n Багата разкри, че след като постигна първата си победа в UFC, вече се знае датата и на следващия бой: На 8 юни в залата на митичния баскетболен тим Чикаго Булс. \r\n", "date": "2019.04.02", "title": "Какво наказание ще отнесе Пулев"}
