{"url": "http://www.classa.bg/%D1%81%D0%B2%D1%8F%D1%82/item/378432-%D0%B5%D1%84%D0%B5%D0%BA%D1%82%D1%8A%D1%82-%D0%BD%D0%B0-%D0%BA%D0%B0%D1%80%D1%82%D0%BE%D1%84%D0%B8%D1%82%D0%B5-,-%D0%B8%D0%BB%D0%B8-%D0%B7%D0%B0%D1%89%D0%BE-%D0%BD%D1%8F%D0%BA%D0%BE%D0%B8-%D1%83%D1%81%D0%BF%D1%8F%D0%B2%D0%B0%D1%82-%D0%B2-%D0%B6%D0%B8%D0%B2%D0%BE%D1%82%D0%B0,-%D0%B0-%D0%B4%D1%80%D1%83%D0%B3%D0%B8-%D0%BD%D0%B5", "text": "Мно-о-о-о-го му е любимо на българина да мрънка, че нищо не му се получава в живота. И все някой друг му е виновен, задето е на тоя хал и вече е ей на толкова да си пререже вените. Само че няма нужда от драматизации по пиесата \"Многострадална Геновева\".     Четох някъде, че вече имало и синдром, кръстен на култовата героиня на Кръстьо Пишурката, само че не този синдром сега е обект на конкретната статия. Защото обектът сте вие. Всички вие, които всяка нощ си лягате с мисълта \"Защо тъпча на едно място?\" и се събуждате, окрилени от надеждата, че    Само че шефът не ви забелязва и единственото полезно нещо, което успявате да свършите в офиса за целия ден, е да спасите една муха от удавяне в портокаловия ви сок и да кажете на Василка от отдел \"Кадри\" \"Честита прическа!\".   Преди половин година, както си седях и си пиех в кръчмата \"Котвата\" в Стокхолм, се заговорих със съседа си на бара. Беше около 65-годишен, с хубаво телосложение и лек богаташки загар, но не като от солариум в китайския квартал, а като от частно плажче в Бора Бора.   Представи се като Йонатан, заемал много висок пост в био-фармацевтичния гигант AstraZeneca. След като си поръчахме по трето питие, Йонатан стана особено разговорлив и на мен все повече ми харесваше факта, че с безгрижие плащаше с картата си, приятно сияеща в златни отблясъци. Преди обаче да поръча шестото питие, проявих благоразумие и се прибрах с Uber. Или беше с метрото. Не помня. Обаче особено добре си спомням как Йонатан се опита да ми обясни защо някои хора успяват в живота, а други - не.   Чакай, викам, да си записвам наум, че и аз съм по-скоро от втората група, за да не кажа направо, че съм от третата група - тази на хората, които и не се стараят особено да им се получи в живота.     И така... Двама души, да ги побългарим и да ги наречем Иван и Драган, започнали работа в един и същи ден в голяма компания.   Минали пет години и Иван помолил за среща с Големия Шеф. По време на срещата той попитал Шефа защо го държи вече толкова години на същата позиция, докато Драган, с когото имали равен старт, вече заемал скъпо платен мениджърски пост.     Иван се затичал, за да изпълни поръчката на Шефа колкото се може по-бързо и с това евентуално да му направи добро впечатление. Когато се върнал запъхтян, казал, че имали чувалчета от по 3 кг за 1. 50 лв.   - А би ли се върнал да попиташ дали имат по-малки разфасовки? - попитал Шефа.   Когато Иван се върнал след десетина минути, казал, че да, имат килограм за 55 стотинки. След това Шефа го изпратил да попита дали са пресни картофи или стари картофи. След още десет минути Иван го осведомил, че картофите били пресни, след което застинал в напрегнато очакване да научи отговора на въпроса си.   Шефа обаче се обадил на секретарката си да извика Драган. Когато Драган цъфнал в луксозно обзаведения шефски офис, Големия Шеф го помолил да отиде до зеленчуковия магазин на ъгъла и да попита дали имат картофи. Няколко минути по-късно Драган се върнал със следния отговор:   -    Шефа благодарил на Драган и му казал, че е свободен. След което се обърнал към Иван и вдигнал въпросително вежда - малко като в стила на Дуейн Джонсън-Скалата.   В историята не се казва дали Иван е разбрал каква е поуката от това почти физкултурно мероприятие, а и аз няма да седна да анализирам историята вместо вас, понеже идеята не е да се направи преразказ с елементи на разсъждение. Който разбрал, разбрал, който не разбрал, да е жив и здрав да изкара до първа пенсия. Нито пък ще размахам проповеднически пръст под носовете на Ивановците и ще ги обиждам, че са тъпи, мързеливи и неинициативни. Между другото, Иване, не се отказвай да опитваш, братле.     Успелите хора приемат промяната. Неуспелите се страхуват от нея.   Успелите хора поемат отговорност за провалите си. Неуспелите обвиняват другите.   Успелите хора приписват заслугите за постигнатото на другите. Неуспелите ограбват другите от техните заслуги.   Успелите хора искат и другите да успяват. Неуспелите тайно се надяват другите да се провалят.   Успелите хора постоянно се учат. Неуспелите забравят и малкото, което са научили досега.  ", "date": "2018.02.10", "title": "\"Ефектът на картофите\", или защо някои успяват в живота, а други - не"}
{"url": "http://www.classa.bg/%D1%81%D0%B2%D1%8F%D1%82/item/378431-%D1%80%D1%83%D1%81%D0%BA%D0%B0%D1%82%D0%B0-%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0-%D0%B5-%D0%B2-%D1%81%D1%82%D0%B0%D0%B3%D0%BD%D0%B0%D1%86%D0%B8%D1%8F-%D1%81%D0%B5%D0%B3%D0%B0-%D0%B8-%D0%B2-%D0%BE%D0%B1%D0%BE%D0%B7%D1%80%D0%B8%D0%BC%D0%BE-%D0%B1%D1%8A%D0%B4%D0%B5%D1%89%D0%B5", "text": "В началото на 2018 година руската икономика е в стагнация. Няма статистическа аномалия: средният годишен растеж през периода 2008-2017 година в Русия е бил само 1,2%. Миналата година брутният вътрешен продукт (БВП) на Русия се е увеличил с 1,5% в сравнение с 2,5% в еврозоната и 2,3% в САЩ - двете развити икономически сили, които би трябвало да растат с темп по-нисък с 2 до 3 процентни пункта в сравнение с развиваща се икономика като Русия. А прогнозите и на руското икономическо министерство, и на Световна банка, и на Международния валутен фонд са, че слабото представяне на руската ще продължи.   Ускоряването на темпа на нарастване на руската икономика ще стане възможно само с дълбоки структурни реформи, защото икономиката стагнира при пълна натовареност. При безработица от 5,5 % за пета поредна година - равнище, на което почти всяка развита страна би завидяла - има малко безработни, които да бъдат върнати на трудовия пазар. Производствените мощности в промишлеността сега са натоварени почти на същото равнище, на което бяха през предишните два пика (2007-2008 и 2013). Това означава, че няма възможности да се разчита на растеж, използващ ненатоварени мощности.  Именно затова централната банка, давайки си сметка, че активната парична политика не може да помогне при тези условия, успя да свали инфлацията до 2,5% с годишно натрупване, а това е най-ниското й равнище през 25-те години на руски капитализъм. Ако цените на петрола не започнат трайно да се повишават, а това е малко вероятна перспектива, единственият източник за растеж в Русия е производителността. А това ще изисква значителни реформи. Една от тях би могла да бъде да се увеличи достъпът на чуждестранните инвеститори. През последните 10 години чужденците бяха лишени от възможността да правят капиталовложения в над 40 отрасъла, определяни от правителството като “изключително важни за сигурността”. Тази забрана облагодетелства националната промишленост, но значително намали достъпа на Русия до финансовите пазари, и нещо още по-важно, до нови технологии, които следват финансовите потоци.   Финансовите санкции, последвали насилственото “повторно присъединяване на Крим” към Русия през 2014 година, засилиха още повече изолацията на Русия. Същото важи и за стъпките, предприети като ответна реакция от Русия: мащабни търговски ограничения, включително и категорична забрана на вноса на хранителни продукти от ЕС и САЩ. Отмяната на тези ограничения ще даде незабавен тласък на икономиката, но и ще увеличи в дългосрочна перспектива БВП.   Друга много необходима реформа е приватизацията. През 90-те години бяха раздържавени много руски активи. Само че през 18-те години на управление на Владимир Путин процесът до голяма степен бе преобърнат и днес контролираните от държавата компании представляват близо три-четвърти от БВП на Русия.   Макар национализацията да бе почти толкова мащабна като предхождалата я приватизация, тя не бе последователна, нито бе публично заявена като официална политика. Някои предприятия бяха национализирани, за да бъдат създадени “национални ампиони”, които да са конкурентоспособни на глобалните пазари. Други пък бяха върнати в лоното на държавата при налагането на политически контрол върху предполагаеми поддръжници на опозиция.  Част от промишлените активи попаднаха под контрола на държавата като последица от глобалната икономическа криза от 2008 година. А откакто Елвира Набиулина пое управлението на Руската централна банка през 2013 година, повечето големи частни банки бяха национализирани като част от усилията за изчистване на банковата система.   Независимо какви са аргументите на правителството за национализацията, факт е, че в компаниите, контролирани от държавата, се шири неефективност и те работят по схеми, които поощряват корупцията. Ако Русия цели да построи истински динамична икономика, подкрепяна от промишлени компании, които са конкурентоспособни в глобален мащаб, тя трябва да изгради по-силен частен сектор.   Икономическата реформа започва с политическа промяна. В една зряла демокрация такава промяна често идва след икономическа криза, когато гражданите гласуват за ново ръководство, което е поело ангажимент да направи реформи. В страна без силни демократични институции такава промяна може да настъпи под формата на революция или да стане мирна, макар понякога и недемократична, смяна на властта.   За Русия обаче политическата промяна изглежда не се очертава на хоризонта. През март 2018 година на президентските избори Путин, който се ползва с пълната подкрепа на руския елит, както и с пълен контрол върху медиите и държавния апарат, ще спечели срещу привидните си опоненти. Алексей Навали, популярен опозиционен лидер, защитава антикорупционна платформа, която да даде отговори на предизвикателствата пред руската икономика и включва някои пазарно ориентирани реформи. Той обаче е възпрепятстван да участва в изборите.   Така че почти със сигурност Путин ще спечели четвърти мандат.  ", "date": "2018.02.10", "title": "Руската икономика е в стагнация сега и в обозримо бъдеще"}
{"url": "http://www.classa.bg/%D1%81%D0%B2%D1%8F%D1%82/item/378427-%D0%B7%D0%B0%D0%BF%D0%BB%D0%B0%D1%85%D0%B0%D1%82%D0%B0,-%D0%BA%D0%BE%D1%8F%D1%82%D0%BE-%D0%BA%D1%80%D0%B8%D1%8F%D1%82-%D0%B7%D0%B0%D0%BC%D1%80%D1%8A%D0%B7%D0%BD%D0%B0%D0%BB%D0%B8%D1%82%D0%B5-%D0%B7%D0%B5%D0%BC%D0%B8-%D0%BD%D0%B0-%D0%B0%D1%80%D0%BA%D1%82%D0%B8%D0%BA%D0%B0", "text": "Група учени е открила заплаха, скрита в замръзналите земи на Арктика: обширни природни запаси от живак. Това е токсичен тежък метал, който при определени условия може да се натрупва в рибата и в други животни и да причини сериозни здравословни проблеми при хората. Проучване, публикувано в списанието Geophysical Research Letters, съобщава, че има 32 милиона галона живак, хванати в капана на трайно замразения слой почва. Тази цифра според експертите е 10 пъти по-голяма от целия живак, който човечеството е изпуснало в атмосферата от изгарянето на въглища и други източници на замърсяване през последните 30 години.   Тъй като климатичните промени затоплят Земята, размразяването на дълбоко замръзналата земя може да освободи значителни количества живак в околната среда, което ще натрупва повече замърсители в атмосферата и по цялата хранителна верига.   \"С разтапянето в бъдеще на дълбоко замръзналата земя, част от този живак ще се отделя в околната среда, с непредсказуемо въздействие върху хората и доставките на храни\", каза един от съавторите на изследването, Кевин Шейфер, учен от Националния център за данни за снега и леда в Боулдър, Колорадо (САЩ).   Според съавтора му, Пол Шустер, \"последиците от освобождаването на този живак в околната среда са потенциално огромни, тъй като живакът има ефекти върху здравето на организмите и може да се придвижва по хранителната верига, като въздейства негативно на местните общности. \"   Излагането на живак, дори в малки количества, може да бъде фатално и да причини сериозни здравословни проблеми, като тремор, безсъние и загуба на паметта. Според Световната здравна организация този метал може също да причини слепота, бъбречна и белодробна недостатъчност.", "date": "2018.02.10", "title": "Заплахата, която крият замръзналите земи на Арктика"}
{"url": "http://www.classa.bg/%D1%81%D0%B2%D1%8F%D1%82/item/378428-%D0%BC%D0%B0%D1%81%D1%82%D1%83%D1%80%D0%B1%D0%B0%D1%86%D0%B8%D1%8F%D1%82%D0%B0-%D1%83%D0%B1%D0%B8%D0%B2%D0%B0-%D0%BF%D0%BE-%D1%81%D1%82%D0%BE-%D0%B3%D0%B5%D1%80%D0%BC%D0%B0%D0%BD%D1%86%D0%B8-%D0%B3%D0%BE%D0%B4%D0%B8%D1%88%D0%BD%D0%BE", "text": "Рисковите практики за мастурбация убиват между 80 и 100 германци годишно, предупреждава съдебномедицински лекар от щата Бранденбург, за да хвърли светлина върху този непредсказуем и често неразкрит убиец. Д-р Харалд Восс казва, че между един и двама души на милион жители умират по време на мастурбация с умишлено използване на опасни техники за увеличаване на удовлетворението по време на оргазъм. Автоеротичната асфиксия се смята за най-разпространената причина за смъртоносната мастурбация, както и електрошокът, въпреки че е трудно да се получат точни статистически данни за този вид смърт, обяснява Восс. Членовете на семейството, които в резултат на тези практики откриват своите близки в компрометиращи пози, често елиминират доказателствата, за да избегнат посрамването на жертвата. \"Броят на недекларираните случаи е изключително висок, затова са малко регистрираните в съдебната медицина случаи \", заяви пред Билд Восс, който лично е видял само пет случая от този вид през цялата си 30-годишна кариера. Освен това, ако полицията установи, че причината за смъртта е очевидно случайна (жертвата е гола в присъствието на порнографски материали, без писмо за сбогуване), тялото не се изпраща в съдебна медицина. Рисковете, свързани със самозадушаването, често се подценяват, въпреки че съзнанието се губи по-бързо, отколкото хората мислят. „Ако натиснете двете каротидни артерии, например, това ще отнеме максимум 30 секунди\" каза Вос. Той информира, че рискови мастурбации се практикуват от хора от всички възрасти, но повечето от жертвите са мъже, тъй като жените са склонни да бъдат \"по-предпазливи\" при автоеротичните игри.", "date": "2018.02.10", "title": "Мастурбацията убива по сто германци годишно"}
{"url": "http://www.classa.bg/%D1%81%D0%B2%D1%8F%D1%82/item/378429-dow-jones-%D0%BF%D1%80%D0%BE%D0%B4%D1%8A%D0%BB%D0%B6%D0%B0%D0%B2%D0%B0-%D0%B4%D0%B0-%D1%81%D0%BF%D0%B0%D0%B4%D0%B0-%D0%B8-%D0%B3%D1%83%D0%B1%D0%B8-1,000-%D0%BF%D1%83%D0%BD%D0%BA%D1%82%D0%B0", "text": "Пазарите продължиха да спадат. Според последните данни, съобщени от Ройтерс, в четвъртък Dow Jones Industrial Average е загубил 1 000 пункта или 10% от рекорда, достигнат преди две седмици. Преди тази катастрофа бе съобщено за спад на индекса от 830 пункта.   Стойностите започнаха да спадат още в първите операции в четвъртък, като продължаваха загубите си през цялата сутрин. Според последните актуализации индексът S & P загуби 3,75%, а Nasdaq - 3,90 през този ден.   Сривът настъпва два дни, след наречения от медиите \"черен вторник\", когато индексът загуби още 500 пункта.   Спадът на индекса, регистриран в понеделник, предизвика отваряне на европейските фондови пазари с намаления. Конкретно, този в Милано е спаднал с 3,38%; този на Франкфурт с 3,30%, в Париж – с 3.05%, а в Лондон – с 3.44%.", "date": "2018.02.10", "title": "Dow Jones продължава да спада и губи 1,000 пункта"}
{"url": "http://www.classa.bg/%D1%81%D0%B2%D1%8F%D1%82/item/378430-%D0%B2%D1%82%D0%BE%D1%80%D0%BE-%D0%B7%D0%B0%D1%82%D0%B2%D0%B0%D1%80%D1%8F%D0%BD%D0%B5-%D0%BD%D0%B0-%D0%B0%D0%B4%D0%BC%D0%B8%D0%BD%D0%B8%D1%81%D1%82%D1%80%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D1%81%D0%B0%D1%89-%D0%BF%D1%80%D0%B5%D0%B7-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%82%D0%B5-%D1%82%D1%80%D0%B8-%D1%81%D0%B5%D0%B4%D0%BC%D0%B8%D1%86%D0%B8", "text": "Рано сутринта в петък в Съединените щати започна преустановяването на дейността на администрацията. Това е второто \"затваряне\" през тази година, което се случва три седмици след предишното.   Администрацията на Белия дом остана без финансиране на 8 февруари, а конгресмените не успяха да приемат законопроект за федералния бюджет за следващите 2 години и допълнителните 300 000 милиона долара за покриване на дефицита.   Републиканският сенатор Ранд Пол се противопостави на законопроекта, защото смятал, че това ще \"разграби Министерството на финансите\". \"Това, което виждате, е глупост, която се опитва да мине за двупартийност\", каза Пол.   Въпреки това се очаква, че \"затварянето\" няма да е трайно и конгресът ще одобри законопроекта. Ако законодателите го одобрят бързо, техническото затваряне може дори да остане незабелязано.   Малко преди това бе обявено, че Белият дом е призовал федералните агенции да се подготвят за възможното спиране на администрацията и че Службата за управление и бюджет вече се подготвя.", "date": "2018.02.10", "title": "Второ затваряне на администрацията на САЩ през последните три седмици"}
{"url": "http://www.classa.bg/%D1%81%D0%B2%D1%8F%D1%82/item/378423-%D1%88%D1%83%D0%BB%D1%86-%D1%81%D0%B8-%D1%82%D1%80%D1%8A%D0%B3%D0%B2%D0%B0-%D1%83%D0%BD%D0%B8%D0%B6%D0%B5%D0%BD", "text": "          Що за обрат! В сряда Мартин Шулц все още изглеждаше като победител. На коалиционните преговори с християндемократите на Меркел (ХДС) и ХСС той успя да извлече максимума за своята Социалдемократическа партия (ГСДП): Министерството на труда и социалната политика, Финансовото министерство, както и Външното министерство за самия себе си. Ето, че сега обаче той самият остана без пост. Без председателския пост в ГСДП. И без поста на външен министър. Какво доведе до тази драма?     Мартин Шулц натовари партията с твърде много обрати и допусна твърде много стратегически грешки. Самият той също го осъзна и точно поради тази причина възнамеряваше да освободи доброволно председателското място и да намери спасение в поста на външен министър. Само че Шулц беше направил сметката си без Зигмар Габриел, който добре осъзнава силата на своята власт. Той има толкова високо одобрение от страна на германските граждани, колкото никой друг политик от висшите етажи на властта. Самият Габриел, който бе външен министър в досегашното правителство, искаше да остане на този пост и при новата широка коалиция.   Днес Зигмар Габриел в едно интервю даде воля на целия си гняв и презрение към човека, когото някога наричаше приятел. \"Малката ми дъщеря Мари ми каза тази сутрин: Тате, не тъгувай, сега ще имаш повече време за нас. По-добре, отколкото да прекарваш времето си с мъжа с окосменото лице.\" Мъжът с окосменото лице е Мартин Шулц. Това изказване на Габриел бе цитирано от всички медии. То бе водеща тема в Берлин. Актуалният външен министър и бивш председател на социалдемократите реши, че дъщеря му трябва да говори вместо него. Що за отблъскващ театър! От това изказване съвсем ясно проличава какво се случва зад кулисите на най-старата партия на Германия. То ще нанесе щети нe само на имиджа на ГСДП, а и на имиджа на политиката изцяло.   Мартин Шулц не можа да се съвземе от този удар. Той си тръгва унижен. И с тази крачка иска да направи последна услуга на партията си. Надява се, че така ще бъде сложен край на кадровата дискусия в ГСДП. И иска да накара партийните членове да дадат своята благословия за коалиционния договор с ХДС и ХСС. Членският вот на ГСДП е следващото препятствие пред сформирането на новата широка коалиция. А той е все така с неясен изход.       Накрая Мартин Шулц вече не можеше да разчита на партията си. Партия, която само преди една година го избра със 100% от гласовете за свой председател. И която напоследък сякаш правеше напук на всичко. Сега тя трябва да излезе от тази ситуация - това е сложната задача на останалите в лидерския ешелон на социалдемократите, и най-вече на Андреа Налес. Въпросът е дали тя ще успее да се справи с тази задача до 4 март, когато членовете на ГСДП ще дадат своя глас \"за\" или \"против\" коалиционното споразумение. Защото в противен случай не само Социалдемократическата партия, а и канцлерката Ангела Меркел ще се събуди пред купчина изпочупена стъклария.", "date": "2018.02.10", "title": "Шулц си тръгва унижен"}
{"url": "http://www.classa.bg/%D1%81%D0%B2%D1%8F%D1%82/item/378424-%D0%BC%D1%8F%D1%81%D1%82%D0%BE%D1%82%D0%BE-%D0%BD%D0%B0-%D0%B7%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%B1%D0%B0%D0%BB%D0%BA%D0%B0%D0%BD%D0%B8-%D0%B5-%D0%B2-%D0%B5%D1%81", "text": "              В началото на 21-и век вярата в една обединена Европа беше толкова силна, че след края на Косовската война се откри перспектива за членство на страните от Западните Балкани в ЕС. Десет години по-късно от тази вяра не остана много. Фалитът на Лемън Брадърс повлече след себе си цели държави в Европа. Съществуваше опасност от разпадане на ЕС и никой вече не мислеше за по-нататъшно разширяване. След присъединяването на Хърватия през 2013 година източното разширяване временно трябваше да приключи. И тази новина бързо стигна до правителствата в страните от Западните Балкани. Те протакаха необходимите реформи и ставаха все по-недемократични. Скорошното присъединяване към ЕС като двигател за демократични реформи и борба срещу клиентелизма и корупцията отпадна от дневния ред. Приятелите на ЕС от Западните Балкани се почувстваха излъгани. Цинизмът се ширеше навсякъде. Този цинизъм обаче може да бъде преодолян. Поводът е един стратегически документ, който беше публикуван във вторник от Европейската комисия и предвижда присъединяването на Сърбия и Черна гора към ЕС още през 2025 година.   Бегъл поглед върху географската карта ни дава да разберем защо страните от Западните Балкани трябва да се присъединят към ЕС възможно най-скоро. В ЕС зее една грозна дупка от страни, които са изключени от съюза. Тази дупка не е толкова красива, колкото другата, по средата на континента, която изглежда като дупка в добро швейцарско сирене. Защото хората в Швейцария са си добре и не искат да влязат в ЕС. Дупката в югоизточната част на континента обаче изглежда като дупка в иначе добре асфалтирана улица, която трябва да бъде ремонтирана. И ако ЕС не я ремонтира, други ще я запълнят. Китай с инфраструктурни проекти, Русия и Турция с енергийни проекти, а Саудитска Арабия и Катар - с износ на един ислям, който няма нищо общо с традициите на региона. Повечето хора от Западните Балкани биха предпочели да решават проблемите си като част от ЕС.     Най-важният ресурс на Западните Балкани е копнежът по Европа. Копнеж, който е изчезнал в много други страни от ЕС. Македонското правителство е готово да промени името на страната си, за да приключи абсурдния спор с Гърция и най-сетне да започне присъединителни преговори с Брюксел. При успешни преговори, сръбското правителство би било готово да признае независимостта на Косово, въпреки че не признава това пред собственото си население. С приемането на 8 000 бежанци Сърбия вече е сторила много повече от някои други европейски държави. При това без да се стига до масови националистически демонстрации и медийна истерия. Критиците на източното разширяване ще попитат дали шестте държави от Западните Балкани изобщо изпълняват високите стандарти за пълноправно членство. Честният отговор гласи: не. Сърбия и Черна гора също няма да изпълнят критериите даже и до 2025 година. Това обаче не може да бъде аргумент против приемането им в съюза.       Нека да пресметнем кого би трябвало да изхвърлим, ако искаме навсякъде да прилагаме високите стандарти. Ние не искаме страни, в които съществува масирана корупция, нали? Чао, Белла Италия! Не искаме страни, в които журналистите се страхуват за живота си. Бай, бай Малта! Не искаме страни, в чиито правителства участват десни радикали. Сбогом, Австрия! Ако ЕС се състоеше само от държави, които спазват високите европейски стандарти, то в него щеше да има само четири страни: Люксембург, Дания, Швеция и Нидерландия. Към тях биха могли да се присъединят в близко бъдеще Германия и Финландия, ако продължат курса на икономии и намалят държавните дългове под 60 процента от БВП.   Решаващо за присъединяването на страните от Западните Балкани не бива да е това дали изцяло изпълняват критериите за членство, а това дали ще се демократизират в идните години и дали ще се преборят успешно с клиентелизма и корупцията. Те ще успеят само ако скорошното присъединяване към ЕС си остане реалистична възможност. Затова и ЕК постъпи правилно като посочи конкретно 2025 година. Страните от Западните Балкани няма да издържат да чакат още 15 години. В региона се разпространява и един виц. \"Ако ЕС не дойде при нас, тогава ще се качим на автобуса!\" Ако ЕС не успее да интегрира Западните Балкани и да направлява тяхното икономическо и демократично развитие в правилната посока, младите хора ще ги напуснат, тъй като не виждат никаква перспектива. Да даде на тези млади хора европейска перспектива - това би бил един похвален проект на ЕС за идните години.   * Кръсто Лазаревич е роден в Босна и Херцеговина и като дете е избягал заедно с родителите си в Германия. Днес той живее в Берлин. Работи като журналист и публицист и пише за различни немскоезични медии.", "date": "2018.02.10", "title": "Мястото на Западните Балкани е в ЕС"}
{"url": "http://www.classa.bg/%D1%81%D0%B2%D1%8F%D1%82/item/378425-%D0%BF%D1%83%D1%82%D0%B8%D0%BD-%D0%B8-%D1%81%D0%B5%D0%B4%D0%B5%D0%BC%D1%82%D0%B5-%D0%B4%D0%B6%D1%83%D0%B4%D0%B6%D0%B5%D1%82%D0%B0-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%81%D0%BA%D0%B8-%D0%B8%D0%B7%D0%B1%D0%BE%D1%80%D0%B8-%D0%B2-%D1%80%D1%83%D1%81%D0%B8%D1%8F", "text": "          На изборите през 2000 година, когато Владимир Путин беше избран за първи път за президент, имаше общо 11 кандидати. След това техният брой драстично намаля. Някои критици навремето казаха, че Кремъл е ограничил списъка на кандидатите. Изглежда, че сега Русия се завръща към старите времена. В публикувания списък за президентските избори на 18 март 2018 г. има общо осем кандидати - два пъти повече в сравнение с 2008 година. Големият брой кандидати може да се обясни с това, че Кремъл е загрижен за избирателната активност. Защото само един кандидат изпъква пред останалите. Според анкетите на държавните социологически институти, Владимир Путин е еднозначен фаворит. Според анкетите, 70 процента от руснаците искат да изберат за четвърти път 65-годишния бивш офицер от КГБ за президент на Русия. При такъв рейтинг, неговите съперници изглеждат направо като джуджета.   Алексей Навални не е допуснат до изборите заради влязла в сила присъда срещу него По всичко изглежда, че руснаците не проявяват голям интерес към избори с предизвестен резултат. Още по време на изборите през 2016 година избирателната активност намаля драстично. В Москва гласуваха едва 35 процента от имащите право на глас. Наблюдателите смятат, че Кремъл се опитва да увеличи интригата около изборите с нови лица, без обаче да застрашава победата на Путин. Защото най-силният му конкурент, опозиционният политик Алексей Навални не е допуснат до изборите заради влязла в сила присъда срещу него. Самият Навални смята, че по този начин Кремъл иска да го изключи като съперник на Путин и призова за бойкот на изборите. Лидерът на комунистите Генадий Зюганов, който вече е на възраст, не се кандидатира. Сред кандидатите за президентския пост има както опитни политици, така и нови лица. Сред тях изпъква Павел Грудинин. 57-годишният политик и шеф на едно аграрно предприятие край Москва изненадващо беше номиниран от комунистическата партия, въпреки че не членува в нея. Анализаторите прогнозират, че той ще спечели шест процента от гласовете и може да се класира на второ място след Путин. Някои наблюдатели обаче смятат, че Грудинин може да спечели доста повече гласове, защото много руснаци харесват неговите умерени възгледи. Очевидно и Кремъл се опасява, че Грудинин може да вгорчи победата на Путин и държавните медии го атакуваха особено остро. И то не заради факта, че той величае Сталин, а заради негови банкови сметки в чужбина.   Едва ли някой се съмнява, че Путин ще спечели и четвърти мандат Основният конкурент на Грудинин за второто място е Владимир Жириновски, който е и най-възрастният сред тазгодишните кандидати за президентския пост. 71-годишният лидер на дяснопопулистката либарално-демократичаска партия на Русия се кандидатира за президентския пост още през 1991 година. Жириновски формално е в опозиция, но отдавна е част от истаблишмънта и е верен на линията на Кремъл. Неговите изяви, при които той обича да заплашва Запада с ядрен удар, са неотменна чест от руските ток-шоута. В сравнение с него, Путин изглежда умерен и благоразумен. Жириновски обаче не е истински противник и конкурент на Путин. Също като Жириновски, и Григорий Явлински се опитва отдавна да стане президент. Той е на същата възраст като Путин - на 65 години. Явлински е в политиката от началота на 1990-те години. Той е съосновател на дяснолибералната партия Яблоко и през 2000-та година спечели седем процента от гласовета и се класира на трето място. Има имидж на либерал с прозападни възгледи, но така и не успява да спечели на своя страна широки слоеве от населението. Делът на неговите избиратели дори намалява.   Борис Титов защитава интересите на руските бизнесмени   Борис Титов - закрилникът на бизнесмените   Борис Титов е на 57 години и е един от най-младите кандидати за президентския пост. През 2000-та година той спечели 1,5 процента от гласовете. Вероятно този път ще постигне значително по-добър резултат. Той представлява младата дяснолиберална \"Партия на растежа\", която не играе особена роля в руската политика и досега изобщо не е постигала големи изборни резултати. По поръчка на президента Путин, Титов се грижи за правата на руските предприемачи от 2012 година насам. В сегашната надпревара той се опитва да спечели либералните икономически слоеве от населението.     Сергей Бабурин се появява на тези избори като спомен от далечното минало. През 1990-те години той е заместник-председател на парламента. Впоследствие обаче известният консерватор остава в сянка. Бабурин е председател на националноконсервативната партия \"Руски общонароден съюз\", която подкрепя вътрешната и външната политика на Путин.   Единствената жена сред кандидатите: Ксения Собчак     36-годишната Ксения Собчак е особен случай, не само защото е единствената жена сред кандидатите. Тя е дъщеря на бившия кмет на Санкт Петербург Анатолий Собчак, който минава за политически ментор на Путин. Ксения Собчак стана известна първо в шоу-бизнеса. Впоследствие се разви като журналист с опозиционни възглади. Тя обаче не е професионален политик.   Ксения Собчак води предизборната си кампания под мотото \"Една срещу всички\" и се опитва да спечели на своя страна протестните избиратели. Собчак има либерални възгледи и предпазливо критикува шефа на Кремъл. След като обяви кандидатурата си, тя има почти неограничен достъп до медиите. Мнозина оценяват този факт, като сигнал, че се ползва с протекциите на Кремъл. Наблюдателите предполагат, че Собчак трябва да спечели на своя страна недоволните млади поддръжници на Навални. Ксения Собчак обаче силно поляризира и едва ли ще спечели много гласове.     Сред новите лица в тези президентски избори е и Максим Сурайкин. 39-годишният Сурайкин е председател на основаната през 2009 година партия \"Комунистите на Русия\", която се предствавя като алтернатива на утвърдената комунистическа партия. Партията на Зюганов обвинява партията \"Комунистите на Русия\", че е проект на Кремъл, чиято цел е да отслаби старите комунисти. Независимо дали са възрастни или млади, кандидатите имат нещо общо помежду си: те нямат никакъв шанс. Въпреки големия брой кандидати, сегашните президентски избори не се отличават от много предишни, спечелени от Путин.", "date": "2018.02.10", "title": "Путин и седемте джуджета: президентски избори в Русия"}
{"url": "http://www.classa.bg/%D1%81%D0%B2%D1%8F%D1%82/item/378426-%D1%81%D1%82%D1%8A%D0%BF%D0%B8%D1%81%D0%B0%D0%BD%D0%B0,-%D0%B2%D0%B5%D0%BD%D0%B5%D1%86%D1%83%D0%B5%D0%BB%D1%81%D0%BA%D0%B0%D1%82%D0%B0-%D0%BE%D0%BF%D0%BE%D0%B7%D0%B8%D1%86%D0%B8%D1%8F-%D1%81%D0%B5-%D0%BA%D0%BE%D0%BB%D0%B5%D0%B1%D0%B0%D0%B5-%D0%B4%D0%B0%D0%BB%D0%B8-%D0%B4%D0%B0-%D1%83%D1%87%D0%B0%D1%81%D1%82%D0%B2%D0%B0-%D0%B2-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%81%D0%BA%D0%B8%D1%82%D0%B5-%D0%B8%D0%B7%D0%B1%D0%BE%D1%80%D0%B8", "text": "Венецуелската опозиция, изненадана от неочакваното обявяване на предсрочни президентски избори на 22 април, трябва да избере каква стратегия ще следва - бойкот на изборите или участие в тях, целящо да предотврати възможно преизбиране на Николас Мадуро. “Ние сме като боксьори, които са получили толкова удари, че са замаяни”, призна вчера основният преговарящ от антиправителствения лагер Хулио Борхес, ден след удара, нанесен от националната избирателна комисия, обвинявана, че служи на властта. “Тези избори не се ползват с подкрепата на всички политически партии и ограничават възможността за участие”, заяви Държавният департамент на САЩ, обвинявайки Мадуро, че “продължава да разбива демокрацията във Венецуела”. Обявяването на датата за вота от изборната администрация броени часове след провала на преговорите между правителството и опозицията в Доминиканската република, е последният от серия инциденти, отслабили опозиционната “кръгла маса за демократично единство” - основното обединение на противниците на президента социалист. Властите забраниха “кръглата маса” да участва в президентските избори. Забранено беше и участието на двамата й основни лидери - Енрике Каприлес, който вече се е кандидатирал два пъти, и Леополдо Лопес, който се намира под домашен арест. В отговор Хулио Борхес призова своя сериозно разделен политически лагер да представи единен фронт. Кръглата маса обединява трийсетина партии, но не успява да се споразумее за стратегия за свалянето на Николас Мадуро от властта - борба, която премина през особено драматичен период миналата година, когато при четиримесечните протести бяха убити 125 души. “Без единство сме мъртви”, заяви Борхес в обръщение по  радиото, обяснявайки, че опозицията все още се колебае дали да  участва в изборите. Обмислят се два сценария: “да се затворим напълно и  политическите партии и венецуелското общество” да откажат да  отидат до урните, или да се представи единен кандидат на  опозицията, за да се покажат всички нередовности в процеса. Борхес добави, че са планирани срещи между лидерите на  “кръглата маса” и различни представители на гражданското  общество, за да се изясни курсът, който трябва да бъде следван.  Обсъжда се и нова международна дипломатическа инициатива,  целяща да осъди ситуацията във Венецуела. Президентът Николас Мадуро управлява страната от 2013 г. и е  крайно непопулярен поради тежката икономическа криза. Той се  опитва да спечели нов мандат. При сегашния сценарий “ясно се очертава победа на Мадуро,  освен ако опозицията не успее да се обедини”, смята  политоложката Франсин Джамом. Президентът Мадуро от своя страна обяви вчера, че е готов да  поднови диалога с опозицията, ако тя приеме да подпише  документа, изготвен в Санто Доминго, който за момента е замразен  за неопределено време. “Аз подписах споразумението от Санто Доминго”, заяви Мадуро.  “Каня всички политически партии от “кръглата маса” да го  подпишат. Ако се появят нови теми, ще продължим дискусиите.” Изправена пред риска от ново разделение и пред перспективата  за преизбиране на Мадуро, който изглежда сигурно, експертът  Леандро Ареа съветва опозицията да не участва в изборите. “Не  става дума да се въздържите, а да не участвате в една измама”,  заявява той. “Президентът Николас Мадуро ще манипулира силно правилата на  играта, за да гарантира преизбирането си, дори ще прибегне  доизмама, ако е необходимо, което превръща улицата в  най-сигурното средство за промяна на режима”, заявява компанията  за анализ на политическите рискове “Юрейша груп”. Други експерти, като Луис Саламанка, смятат, че противниците  на президента не трябва да го оставят да прави каквото си иска,  въпреки “несправедливите условия”. “Основните възможности да се предизвика значителна  политическа промяна минават през избори”, подчертава той.  Част от международната общност, включително Евросъюзът и  Колумбия, вече заяви, че няма да признае резултатите от  изборите, които според Вашингтон “не са нито свободни, нито  честни”. Вчера евродепутатите гласуваха в Страсбург с 480 гласа за,  51 против и 71 въздържали се “санкциите да обхванат и основните  виновници за задълбочаването на политическата, социална,  икономическа и хуманитарна криза (във Венецуела), а именно  президентът (Мадуро), вицепрезидентът (Тарек Ел Аисами)” и  най-високопоставените военни. САЩ вече наложиха индивидуални санкции на високопоставени  членове на правителството и забраниха на американски банки и  граждани да извършват каквито и да било операции с венецуелския  дълг. Вашингтон има намерение да наложи санкции и върху износа  на петрол от страната.", "date": "2018.02.10", "title": "Стъписана, венецуелската опозиция се колебае дали да участва в президентските избори"}
{"url": "http://www.classa.bg/%D1%81%D0%B2%D1%8F%D1%82/item/378419-%D1%81%D0%B2%D0%B5%D1%82%D1%8A%D1%82-%D0%B5-%D0%BD%D0%B0-%D1%80%D1%8A%D0%B1%D0%B0-%D0%BD%D0%B0-%D0%BF%D1%80%D0%BE%D0%BF%D0%B0%D1%81%D1%82%D1%82%D0%B0", "text": "            Експертите по сигурността рядко са оптимисти, а това се усеща и в техните доклади. Далеч от оптимизма е и новият мюнхенски доклад за сигурността. Той е озаглавен \"До пропастта и обратно?\" и описва застигащата ни нова несигурност.   През последната година светът се доближи много повече до евентуални тежки въоръжени конфликти, пише председателят на Мюнхенската конференция по сигурността Волфганг Ишингер още в увода на доклада, използвайки дори формулировката \"твърде близо\". Ишингер прави препратки към опасното дрънкане на оръжие между САЩ и Северна Корея, към нарастващото съперничество между Саудитска Арабия и Иран, към все така високото напрежение между НАТО и Русия в Европа.   Вофганг Ишингер представи в Берлин новият Мюнхенски доклад за сигурността   Както през изминалите три години, така и сега докладът за сигурността подготвя почвата за предстоящата мюнхенска конференция по сигурността, която ще се проведе в края на идната седмица. Настоящият доклад изглежда така, сякаш е продължение на миналогодишния. През февруари 2017 авторите на доклада предупредиха, че при управлението на Тръмп САЩ могат да изоставят ролята си на гарант на международната сигурност, както и да започнат да оформят външната си политика по-националистически. Сега, година по-късно, докладът по сигурността описва точно това: Щатите загърбват своята водеща роля.   Те демонстрират твърде малко интерес към изграждането на регионални и глобални институции, които изработват правилата за формирането на международните отношения. Според доклада, САЩ са се сбогували с политиката, залагаща на общите ценности. За американците сега от значение са единствено общите интереси по някои определени точки. Паралелно с това спада и интересът им към дипломацията: бюджетът на американското външно министерство бе намален драстично, но в същото време разходите за въоръжаване на страната нараснаха. В доклада по сигурността са цитирани следните думи на американския експерт по външна политика Г. Джон Икънбери: \"Най-могъщата нация на света започна да саботира реда, който сама наложи\".   Отрезвяваща среща: Доналд Тръмп и Ангела Меркел, май 2017, Хамбург     За европейците това означава, че оттук нататък те трябва да се грижат много повече за собствената си сигурност, отколкото досега. Докладът напомня и за следното изказване на Ангела Меркел от май 2017 малко след германската визита на Доналд Тръмп: \"Отминаха времената, в които можехме изцяло да се доверим на другите.\" Сега европейците наистина трябва да вземат съдбата си в собствените си ръце, каза още канцлерката. А с това тя имаше предвид и по-високи разходи за въоръжаване.   Ако всички страни-членки на ЕС и Норвегия се придържат към набелязаната цел от 2% и действително вложат два процента от своя БВП във военния сектор, до 2024 разходите за въоръжаване ще скочат с около 50% до близо 386 милиарда долара. За да се повиши обаче мощта на европейските армии, е нужно и друго: те трябва да се омрежат още по-тясно. Трябва да се работи и в сферата на дигитализацията. А всичко това би погълнало огромни финансови средства. Според авторите на доклада, трябва да се работи и в посока на консолидирането на различните клонове на европейската оръжейна индустрия.   И все пак: докладът отбелязва наченки на сближаване в сферата на европейската отбрана: 25 държави решиха да координират своята политика по сигурността и отбраната на европейска основа в рамките на новосъздадената организация за постоянно структурирано взаимодействие PESCO (Permanent Structered Cooperation). Франция и Германия възнамеряват да разбработят заедно следващото поколение бойни самолети. А в лицето на френския президент Еманюел Макрон идеята за обща европейска армия намери силен защитник.   Тази графика показва военната сила на НАТО и на Русия     И в други аспекти новият доклад по сигурността прилича на продължение на миналогодишния. Още през миналата година темите за климата и миграцията заемаха обширно място в доклада. Сега в него се изразява съжаление, че САЩ са напуснали Парижкото споразумение за климата и че в своята най-нова стратегия за националната сигурност не разглеждат промените в климата като риск за сигурността.   Тазгодишният доклад ни напомня, че 2017, както и 2016 и 2015, влиза в историята като една от трите най-горещи години, откакто се архивират климатичните промени, както и че тя премина под знака на катастрофални бури, суша и наводнения. В същото време докладът насочва вниманието и към връзката между климатичните промени и конфликтите. Климатичните промени подсилват конфликтите, пишат авторите на доклада. \"Продължаването на многобройни дълготрайни въоръжени конфликти беше една от основните причини за миграция, прокуждане и глад\", се казва още в частта за Африка и миграцията.", "date": "2018.02.10", "title": "Светът е на ръба на пропастта?"}
{"url": "http://www.classa.bg/%D1%81%D0%B2%D1%8F%D1%82/item/378420-%D0%BD%D0%B5%D1%87%D0%B5%D1%81%D1%82%D0%BD%D0%BE-%D0%B5-%D0%B4%D0%B0-%D1%81%D1%80%D0%B0%D0%B2%D0%BD%D1%8F%D0%B2%D0%B0%D1%82-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%81-%D0%B3%D1%8A%D1%80%D1%86%D0%B8%D1%8F", "text": "              Остра критика срещнаха поощрителните думи на Жан-Клод Юнкер, че страни като България следва да се приемат в еврозоната колкото се може по-скоро, припомня ФАЦ в началото на публикацията. Стори ли това, ЕС ще повтори грешката, направена навремето с Гърция, която и досега не отговаря на изискванията, твърдят едни. А други посочват, че ширещата се корупция и слабите институции в България са достатъчно силен аргумент срещу въвеждането на еврото в страната.   Българската министърка Лиляна Павлова, отговаряща за европредседателството на страната, отхвърля и двата аргумента, подчертава изданието. \"Крайно нечестно е да ни сравняват с Гърция, ние изпълняваме икономическите и финансовите условия за приемане в еврозоната\", казва Павлова в интервю за ФАЦ. Тя признава, че корупцията в България е сериозно предизвикателство, но добавя, че \"във всяка страна има проблеми с корупцията\". Няма причина приемът в еврозоната да бъде отлаган, твърди Павлова и посочва пред ФАЦ конкретни данни за положителния икономически растеж, ниския ръст на задлъжняването и намаляването на безработицата в България.     В статията си ФАЦ посочва също, че още преди месец българският финансов министър Владислав Горанов е заявил, че до юни страната ще кандидатства за т.нар. чакалня на еврозоната (има се предвид механизма ERM II, предшестващ влизането в еврозоната).   По-нататък в текста министър Павлова е цитирана с довода, че за приемането на България в еврозоната са се застъпили както председателят на ЕК Жан-Клод Юнкер - при откриването на българското европредседателство в началото на януари, така и германската канцлерка Ангела Меркел. Същото се отнася и до Шенгенското пространство, според Павлова, цитирана от ФАЦ с думите: \"Ние контролираме външните граници много добре\".   В тази връзка изданието между другото посочва, че с подкрепата си Юнкер се опитва да обвърже България по-тясно с ЕС като един вид противотежест срещу еврокритичните страни от Вишеградската четворка (Полша, Унгария, Чехия и Словакия).   \"Очакваме да ни оценяват според постиженията ни, а не според емоции и субективни впечатления\", цитирана е да казва министър Павлова малко по-нататък в публикацията. Това се отнасяло и до борбата срещу корупцията. С етикета \"корумпирана страна\" политически заинтересовани кръгове искали да очернят България, смята Павлова. Пред ФАЦ обаче тя не посочва никакви имена, подчертава изданието. През последните години, според министърката, страната е отбелязала голям напредък в борбата срещу корупцията, а наскоро е приела и антикорупционен закон. Борбата срещу корупцията: само на думи?   В тази връзка ФАЦ посочва, че в последното издание на индекса на \"Трансперънси интернешънъл\" за борбата срещу корупцията България е на 75 място - до Турция и след Румъния, Италия и Гърция. А според изследване, поръчано от германската Зелена партия по повод началото на българското европредседателство на Съвета на ЕС, в България - както и преди - не е налице достатъчен ангажимент за борба срещу корупцията. В него се казва, че антикорупционните закони не отговарят на международните стандарти. За разлика от Румъния, в България корупцията почти не се преследва, се сочи в изследването, цитирано от ФАЦ.", "date": "2018.02.10", "title": "\"Нечестно е да сравняват България с Гърция\""}
{"url": "http://www.classa.bg/%D1%81%D0%B2%D1%8F%D1%82/item/378421-%D0%BB%D1%8E%D0%B1%D0%BE%D0%BF%D0%B8%D1%82%D0%BD%D0%B8-%D1%84%D0%B0%D0%BA%D1%82%D0%B8-%D0%B7%D0%B0-%D1%8E%D0%B6%D0%BD%D0%B0-%D0%BA%D0%BE%D1%80%D0%B5%D1%8F", "text": "          В сравнение с останалите азиатци, южнокорейците са смятани за темпераментни хора. По правило те не се крият зад маска от любезни усмивки, а показват открито чувствата си, като ги споделят дори и с хора, които не познават особено добре. Силно изразено при тях е груповото съзнание: соловите акции са нежелани, колективните действия винаги са за предпочитане. Затова и хората, които работят заедно, често ходят групово на вечеря след края на работния ден, след което приключват вечерта с колективно посещение на някой караоке-бар. А ако някой реши да напусне компанията преди всички останали да са си тръгнали, рискува поведението му да бъде възприето като обида.   И още нещо много любопитно: любима тема най-вече сред младите южнокорейци е... кръвната група. Защото за тях тя е нещо като зодията за европейците. Корейците вярват, че от кръвната група не само зависят някои от чертите на характера, но и че тя дори определя съдбата на човека.   Иначе правилата за учтивост са горе-долу същите, както и в останалите страни от Източна Азия. Така например хората се поздравяват с лек поклон, а босите крака са табу. Затова винаги трябва да се носят чорапи, включително и под сандалите.   Така изглежда ястието Bibimbap     Типично южнокорейско ястие е т.нар. Kimchi: китайско зеле, наложено в люта марината. Друго любимо ястие в страната-домакин на Зимните олимпийски игри е т.нар. Bibimbap - ориз със зеленчуци, яйце, телешко месо и чили. Корейците обичат също скара и суши. А който иска да опита нещо екзотично, може да си поръча Gim - сушени и осолени кафяви водорасли.   През последните години в Южна Корея се появи една нова мода, свързана с храненето: млади хора се тъпчат с огромни количества храна, като цялото това представление се предава на живо в интернет. Угощението се нарича \"Meokbang\" - комбинация от \"ям\" и \"излъчвам\".     Освен с компютърните си чипове, автомобилите и корабната техника, Южна Корея е известна още със своите поп-групи, със сапунените сериали и с операциите за разкрасяване. Южнокорейските поп-групи са популярни в цяла Азия - и най-вече в Китай, където имат особено много почитатели.   Южнокорейската поп-група RAINZ   Южна Корея е известна и с медицинския туризъм - много хора идват в страната, за да си правят пластични операции. Междувременно Южна Корея е номер едно в света по брой на извършените операции за разкрасяване. Само в Гангнам, един от районите на столицата Сеул, има цели 500 клиники за пластични операции.     Ако трябва да сме честни - не са много популярни. Най-голям интерес предизвикват фигурното пързаляне, шорттрекът и бързото пързаляне с кънки. Един вид неофициален национален \"спорт\" е компютърната игра StarCraft - стратегическа игра в реално време, която се играе на компютър или на конзола. Милиони южнокорейци са запалени геймъри.   От 2014 година масово се практикува и този \"спорт\": като мярка срещу бърнаут (т.нар. Синдром на професионалното изчерпване) стотици южнокорейци седят един до друг на тревата в парка и не правят нищо. Печели този, който издържи най-дълго да гледа в една точка, без да се развлича с нищо друго. Това \"състезание\" се нарича Space Out Competition.     Някак все се случва така, че южнокорейските домакинства на Олимпийски игри съвпадат по време с големи политически промени в страната. Малко преди Олимпийските игри в Сеул през 1988 в страната за пръв път се проведоха демократични избори. А в навечерието на тези Олимпийски игри южнокорейците си извоюваха важна политическа победа: с безпрецедентни масови протести те допринесоха за свалянето на корумпираната президентка Пак Гън-хе. Сега възлагат големи надежди на новия си държавен глава Мун Дже-ин, който, за разлика от предшественичката си, е решен да допринесе за преосмисляне на диктаторското минало на страната.", "date": "2018.02.10", "title": "Любопитни факти за Южна Корея"}
{"url": "http://www.classa.bg/%D1%81%D0%B2%D1%8F%D1%82/item/378422-%D0%B7%D0%B0%D1%80%D0%B0%D0%B4%D0%B8-%D1%87%D0%B5%D1%81%D1%82%D1%82%D0%B0-%D0%BA%D0%BE%D0%B3%D0%B0%D1%82%D0%BE-%D0%B1%D1%80%D0%B0%D1%82-%D1%83%D0%B1%D0%B8%D0%B5-%D1%81%D0%B5%D1%81%D1%82%D1%80%D0%B0-%D1%81%D0%B8", "text": "            \"Съжаляваш ли за греховете си?\" - това били едни от последните думи на Айхан към сестра му, преди да я застреля с три куршума в главата недалеч от жилището им в берлинския квартал Темпелхоф. А 23-годишната Хатун Сюрючю просто искала да бъде независима и да не робува на порядките в семейството. Нейното \"прегрешение\", според брат й, било, че не желаела да я омъжват насила за неин братовчед. Тя скъсала с него и захвърлила забрадката.       Пред съда 19-годишният тогава Айхан заявил, че с убийството на сестра си искал да възстанови честта на семейството. За деянието си той получил 9 години и 3 месеца затвор, а другите му двама братя, които също били заподозрени в съучастие, били оправдани поради липсата на доказателства.     Убийството на Сюрючю, което бе извършено преди точно 13 години, разпали дебат в Германия за тъй наречените \"убийства на честта\". \"Преди този случай си мислехме, че подобен вид убийства са нещо, което се случва например в Саудитска Арабия, Йордания или Турция, но не и тук - в Германия. Но тази представа се промени\", казва за Дойче Веле дипломираният психолог Ахмад Мансур.   Той е основател на берлинския проект \"Heroes\": млади мъже биват обучавани да разговарят с други млади мъже на тема чест и равноправие. \"Честта не означава да контролираш живота на сестра си, а да се бориш за това тя да води свободен живот\", казва Мансур. По неговите думи, \"убийствата на честта\" са патриархален проблем, а не мюсюлмански. Те са само върхът на айсберга на потисничеството, смята той.     Официалните статистики не казват колко още \"убийства на честта\" са били извършени в Германия след случая \"Сюрючю\". В едно свое изследване от 2011 година, институтът \"Макс Планк\" е документирал 78 подобни случая от периода 1996 - 2005 година въз основа на медийни публикации и съдебни архиви. При голяма част от тях обаче става дума за деяния, които се различават съществено от убийствата на брачни партньори или от т.нар. кръвно отмъщение. Изследването прави неочакван извод: 43 процента от жертвите са били мъже - доста повече, отколкото се е предполагало. А що се отнася да извършителите на тези тежки престъпления, 92 процента от тях не са родени в Германия, а в други страни.   Проучването показа също, че т.нар. \"убийства на честта\" не са свързани толкова с дадена религия, колкото с определени традиции в съответните райони или общности. Сред извършителите е имало както мюсюлмани, така и йезиди и християни. Изследването стига и до друг извод: че противно на очакванията, през годините броят на \"убийствата на честта\" не се е увеличил, а е останал константен.   Ръководителят на проекта на \"Макс Планк\", германският социолог Дитрих Обервитлер, казва по този повод пред Дойче Веле: \"Тези убийства се случват сред най-слабо интегрираните и най-слабо образовани слоеве от населението. Изследването ни дава основание да заключим, че въпросните \"убийства на честта\" в Германия ще намаляват. Защото при мигрантите от второ и трето поколение нормите, които карат хората да вършат подобни неща, постепенно вече избледняват.\"   Макар и да не се води официална статистика, обикновено в медиите се отразяват предимно убийствата на млади жени. Последният подобен случай беше убийството на 35-годишната майка на шест деца Ханаа С., която беше убита от четирима свои роднини. Съдът им наложи дългогодишни присъди лишаване от свобода, включително една доживотна. Медиите определиха случая като \"убийство на честта\", но много често това е трудно да се докаже със сигурност. Особено когато извършителят е собственият съпруг на жертвата. Затова и определението \"убийство на честта\" е много оспорвано.   Политологът Ясин Баш е против понятието \"убийства на честта\". По думите му, то се използвало само в случаите, когато извършителите са с мигрантски корени. Но когато подобно деяние бъде извършено от германец, тогава всички говорят за \"битово престъпление\" или за \"семейна драма\", които звучат много по-безобидно, подчертава политологът. Проучване от 2015 година на Федералната криминална служба сочи, че в Германия са регистрирани 131 убийства на жени, които са били извършени от съпруга или партньора. А общият брой на жените, които са били подложени на насилие, е бил над 100 000.", "date": "2018.02.10", "title": "Заради честта: когато брат убие сестра си"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/378416-%D0%B4%D0%B6%D0%B5%D0%BD%D0%B0-%D0%B4%D1%8E%D0%B0%D0%BD-%D0%BF%D0%BE%D0%BA%D0%B0%D0%B7%D0%B0-%D0%BF%D0%B5%D1%80%D1%84%D0%B5%D0%BA%D1%82%D0%BD%D0%BE-%D1%82%D1%8F%D0%BB%D0%BE", "text": "Джена Дюан – една от най-сексапилните актриси в Холивуд, зарадва последователите си в Instagram със снимки от секси фотосесия за списание Health. \"Когато си на сцената толкова време, няма как да не придобиеш известна увереност в себе си\", признава в интервю за списанието актрисата.     „Именно заради тази увереност нямам проблем с разголените снимки\", допълва красивата съпруга на Чанинг Тейтъм. Миналата година Джена успя да разгневи с горещ кадър някои от милионите си последователи в Instagram.      По-консервативните ѝ почитатели не приеха добре демонстрацията на сексапил от страна на красавицата и определиха снимката като „твърде провокативна за една майка\".  ", "date": "2018.02.10", "title": "Джена Дюан показа перфектно тяло"}
{"url": "http://www.classa.bg/%D1%81%D0%B2%D1%8F%D1%82/item/378417-%D0%B1%D0%BE%D0%BB%D0%B8%D0%B2%D0%B8%D1%8F-%D1%82%D0%B5%D1%81%D1%82%D0%B2%D0%B0-%D0%BF%D1%8A%D1%80%D0%B2%D0%B0%D1%82%D0%B0-%D1%81%D0%B8-%D1%80%D0%B0%D0%BA%D0%B5%D1%82%D0%B0", "text": "Боливия успешно завърши първото изстрелване на национално произведена ракета, съобщи в четвъртък ректорът на Военната школа по инженерство (EMI), Ромел Морон. След подписването на споразумение с Боливийската агенция за ядрена енергия (ABEN), Морон заяви, че тестът е проведен през ноември миналата година в град Патакамая. Академикът посочи, че това е \"прототип\", разработен от учени от Военното инженерно училище в Центъра за аерокосмическо развитие, разположен в град Кочабамба: \"Доказахме ефективността на това устройство\", каза той. Ракетата все още няма определен завод за производство, но целта, според думите на Морон, е да укрепи \"сигурността и отбраната на боливийската държава\". \"Това беше демонстрационен тест на нашия потенциал, това е прототип, който продължава процеса на развитие. Изстреляхме първата версия, работим така, че отсега нататък да има инструмент, който ни позволява да я поставим на разположение на въоръжените сили на страната\", добави ректорът.", "date": "2018.02.10", "title": "Боливия тества първата си ракета"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/378418-%D0%BC%D0%BE%D0%B4%D0%B5%D0%BB%D1%8A%D1%82-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8-%D0%B7%D0%B0%D1%82%D0%BE%D0%B2%D0%B0-%D0%BD%D1%8F%D0%BC%D0%B0%D1%82-%D0%B4%D0%BE%D0%B2%D0%B5%D1%80%D0%B8%D0%B5-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "            \"Подкрепяме България да се присъедини към Шенген и искаме да похвалим усилията и постигнатото от премиера Борисов и от екипа му по отношение на прилагането на необходимите политики, за да се реализира това членство, но е необходимо да се свърши още малко работа от всички заинтересовани, включително и в България”. Холандският премиер Марк Рюте каза тези думи по време на краткото си посещение в София тази седмица. Холандия е сред страните в Европейския съюз, които не дават политическо съгласие за влизането на България в Шенген, въпреки че страната отдавна е изпълнила техническите критерии.   Докато едни журналисти очакваха думите на Рюте, други проследиха поредното съдебно заседание срещу арестувания и вече отстранен от длъжност кмет на община Септември Марин Рачев. На пръв поглед няма нищо общо между двата сюжета. Но някои детайли от кметската история дават изчерпателен отговор на въпроса защо част от западните партньори на България все още нямат доверие на нашите правоохранителни и правораздавателни институции. Просто е: нямат доверие, че българските власти могат и искат да хващат бандити. И се страхуват, че от службите ни може да “тече” информация, а от всичко това да пострадат и те.     Прокурори и антимафиоти нахлуват в сградата на община Септември и извеждат кмета Марин Рачев. Обвиненията са две - за умишлена безстопанственост и за сключване на неизгодна сделка. По-късно прокуратурата споменава 14 фирми на негови близки, които са спечелили поръчки за над 13 милиона лева. Говорителката на главния прокурор говори за схема за “източване на общината”, която описва така: кметът дава поръчки на фирми, управлявани от негови роднини, но обслужвани от една счетоводна кантора. Съдът отстранява кмета, а той е освободен с рекордна гаранция от 250 хиляди лева, която обжалва. Един от съобщените детайли е, че в дома на Рачев са открити секретни документи от ДАНС, свързани с разработки срещу купуване на гласове.   Проблемите в тази история са поне два. Първият е, че информациите за реалностите в община Септември не са от вчера. Още миналата година публикации в медиите разкриха част от схемите. Една от тях - роднина на кмета купува нива и я продава на общината 115 пъти по-скъпо. На няколко пъти граждани организираха протести и сигнализираха редица институции за корупция в Септември. Но дълго време не последва нищо. Държавата се задейства чак сега. Да, по-добре късно, отколкото никога, но усещането за кампанийност е натрапчиво. Вторият проблем е, че когато службите започнат да работят по някой случай, разработките им се озовават след това на нощното шкафче на разследваните.       Само преди няколко месеца община Септември отново беше в новините. Тогава личният пистолет на председателя на общинския съвет Лазар Влайков произвежда изстрел в ресторант. Резултатът: един труп. По-късно свидетели разказват за телефонен разговор между Влайков и районния прокурор, последван от експресно заключение на разследващите, че изстрелът е произведен от дете, което е взело пистолета. Хората започват да говорят и на бял свят излизат прекратени дела за побой от 2008 година и за намушкване с нож от 2012-а. Влайков веднъж е изключен от управляващата партия, но след това отново се оказва в листите и във властта.   Моделът “Септември” не е монопол само на това населено място. Това е концентриране на властта в малки или по-големи мафиотски групи, които узурпират ресурсите на местната власт, оплитат в себе си общини, полиция и прокуратура, функционират на ръба между уличния бандитизъм и костюмираната корупция, а в замяна осигуряват гласове на управляващата партия. И ако чадърът над тези групи случайно някъде се пропука и службите започнат да ги разследват, все се намира кой да им изпрати предварително материалите от разследването. На тази система българите нямат доверие - показват го всички социологически проучвания. Как тогава европейските партньори да имат доверие?", "date": "2018.02.10", "title": "Моделът \"Септември\": затова нямат доверие на България"}
