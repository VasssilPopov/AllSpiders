{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/380998-%D0%BD%D1%81%D0%B8-%D0%BE%D1%82%D1%87%D0%B5%D1%82%D0%B5-%D0%B4%D0%B5%D1%84%D0%BB%D0%B0%D1%86%D0%B8%D1%8F-%D0%BF%D1%80%D0%B5%D0%B7-%D0%BC%D0%B0%D1%80%D1%82", "text": "Индексът на потребителските цени за март 2018 г. спрямо февруари 2018 г. е 99.7%, т.е. месечната инфлация е минус 0.3%, според данните на Националния статистически институт (НСИ). Инфлацията от началото на годината (март 2018 г. спрямо декември 2017 г.) е 0.3%, а годишната инфлация за март 2018 г. спрямо март 2017 г. е 2.2%. Средногодишната инфлация за периода април 2017 – март 2018 г. спрямо периода април 2016 – март 2017 г. е 2.2%. През март 2018 г. са поевтинели следните хранителни продукти- бял хляб – с 0.4%, макаронени изделия – с 2.1%, трайни колбаси – с 1.1%, прясна и охладена риба – с 2.9%, пълномаслени и нискомаслени пресни млека – съответно с 1.1 и 0.1%, кисели млека – с 0.5%, сирене – с 0.5%, кашкавал и извара – с по 0.6%, яйца – с 1.2%, млечни масла – с 3.6%, домати – със 7.4%, краставици – с 19.8%, листни зеленчуци – с 6.4%, картофи – с 1.1%, захар – с 1.3%, оцет – с 0.7%, кафе – с 0.9%, какао – с 0.2%, минерална вода – с 1.2%, ракии – с 0.3%, и други. Увеличили са се цените на следните хранителни продукти: ориз – с 1.0%, брашно – с 0.7%, хляб „Добруджа\" – с 0.2%, типов и ръжен хляб – с 1.4%, месо от едър рогат добитък – с 0.4%, месо от домашни птици – с 1.1%, малотрайни колбаси – с 0.5%, мляно месо (кайма) – с 0.1%, маргарин – с 3.5%, олио – с 0.7%, ябълки – с 3.5%, цитрусови и южни плодове – с 2.8%, зеле – с 4.5%, зрял лук – с 4.3%, кореноплодни зеленчуци (моркови и червено цвекло) – със 7.0%, зрял боб – с 1.6%, леща – с 1.7%, сол – с 0.2%, чай – с 2.4%, плодови сокове – с 2.8%, вина – с 1.0%, и други. През март 2018 г. в групите на нехранителните стоки и услугите е регистрирано намаление на цените при: облекло – с 0.2%, обувки – с 1.1%, течни горива за битови нужди – с 2.2%, хладилници – с 1.4%, перални и съдомиялни машини – с 0.9%, прахове за пране – с 0.3%, дизелово гориво – с 1.1%, автомобилен бензин А95Н – с 1.0%, автомобилен бензин А98Н – с 0.4%, газ пропан-бутан за ЛТС – с 4.9%, телевизори – с 3.0%, кина и театри – с 1.4%, пакетни услуги за почивка в страната – с 9.4%, хотели във ваканционни центрове и курорти – с 1.9%, продукти за лична хигиена – с 0.3%, и други. В групите на нехранителните стоки и услугите е регистрирано увеличение на цените при: цигари – с 0.4%, газообразни горива за битови нужди – с 0.1%, климатични инсталации – с 1.6%, препарати за почистване на съдовете – с 1.5%, метан за ЛТС – с 0.1%, пътнически автомобилен транспорт – с 0.5%, пътнически въздушен транспорт – с 5.2%, пощенски услуги – с 6.9%, цветарство – с 2.2%, услуги в ресторанти и кафенета – с по 0.1%, козметични продукти – с 1.7%, бръснаро-фризьорски услуги – с 0.2%, и други. През март 2018 г. цените на лекарствените продукти са се намалили с 0.2%. Цените на лекарските услуги са се увеличили с 0.2%, а цените на стоматологичните услуги остават на равнището от предходния месец.", "date": "2018.04.17", "title": "НСИ отчете дефлация през март"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380999-%D1%81%D0%BE%D1%86%D0%B8%D0%B0%D0%BB%D0%BD%D0%B8%D1%82%D0%B5-%D0%BC%D0%B8%D0%BD%D0%B8%D1%81%D1%82%D1%80%D0%B8-%D0%BE%D1%82-%D0%B5%D1%81-%D1%81%D0%B5-%D1%81%D1%8A%D0%B1%D0%B8%D1%80%D0%B0%D1%82-%D0%B2-%D1%81%D0%BE%D1%84%D0%B8%D1%8F", "text": "Неформално заседание на министрите на ЕС по заетост и социална политика ще се проведе в София.   Дебатите ще бъдат с акцент върху приложението на принципите в Европейския стълб за социални права, за повишаване на уменията и знанията на работната сила и осигуряване на равни възможности за реализиране на пазара на труда.     Заседанието ще бъде открито от социалния министър Бисер Петков и от еврокомисаря за заетостта, социалните въпроси, професионалната квалификация и трудовата мобилност Мариане Тисен.   Заради мероприятието ще има засилени мерки за сигурност в района на НДК.", "date": "2018.04.17", "title": "Социалните министри от ЕС се събират в София"}
{"url": "http://www.classa.bg/%D1%81%D0%B2%D1%8F%D1%82/item/380992-%D0%B2%D1%8A%D1%82%D1%80%D0%B5%D1%88%D0%B5%D0%BD-%D0%B4%D0%BE%D0%BA%D1%83%D0%BC%D0%B5%D0%BD%D1%82-%D0%BD%D0%B0-apple-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B0%D0%B2%D0%B0-%D1%81%D0%BB%D1%83%D0%B6%D0%B8%D1%82%D0%B5%D0%BB%D0%B8%D1%82%D0%B5-%D0%B7%D0%B0-%D1%82%D0%B5%D1%87-%D0%BD%D0%B0-%D0%B8%D0%BD%D1%84%D0%BE%D1%80%D0%BC%D0%B0%D1%86%D0%B8%D1%8F", "text": "В едно вътрешно изявление на Apple, изтекло и цитирано от Блумбърг, технологичният гигант предупреди своите служители, че могат да се изправят пред правни действия и наказателни обвинения, в случай, че се разгласяват информация за нови продукти и бъдещи планове. на компанията.   В документа на фирмата, базирана в Купертино (Калифорния, САЩ), се посочва, че миналата година \"са заловени 29 души, предизвикали изтичане на информация, а 12 от тях са арестувани\". Според нотата, такива служители, освен да загубят работата си в Apple, също могат да бъдат заплашени от затвор и големи глоби, защото кражбата на търговски тайни в Съединените щати е класифицирана като федерално престъпление. Освен това се предупреждава, че допусналите изтичания \"могат да бъдат изправени пред изключителни трудности да намерят работа на друго място\".   Течовете са сериозен удар за работата и инвестициите, направени от компанията и нейния персонал в разработването на нов продукт, и са от голяма полза за конкурентите на компанията, които биха се възползвали от изтеклите данни за производството на свое собствено устройство, конкуриращо се с тези на Apple.   Сред течовете, които се случиха наскоро преди стартирането на продукти, документът сочи софтуерен пакет за iPhone X или подробности за новия Apple Watch, които може да се отразят негативно на доходите на технологичния гигант.", "date": "2018.04.17", "title": "Вътрешен документ на Apple предупреждава служителите за теч на информация"}
{"url": "http://www.classa.bg/%D1%81%D0%B2%D1%8F%D1%82/item/380993-%D0%BF%D1%83%D1%82%D0%B8%D0%BD-%D0%BF%D1%80%D0%BE%D0%B4%D1%8A%D0%BB%D0%B6%D0%B0%D0%B2%D0%B0%D1%89%D0%BE%D1%82%D0%BE-%D0%BD%D0%B0%D1%80%D1%83%D1%88%D0%B0%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%85%D0%B0%D1%80%D1%82%D0%B0%D1%82%D0%B0-%D0%BD%D0%B0-%D0%BE%D0%BE%D0%BD-%D1%89%D0%B5-%D0%B4%D0%BE%D0%B2%D0%B5%D0%B4%D0%B5-%D0%B4%D0%BE-%D0%BC%D0%B5%D0%B6%D0%B4%D1%83%D0%BD%D0%B0%D1%80%D0%BE%D0%B4%D0%B5%D0%BD-%D1%85%D0%B0%D0%BE%D1%81", "text": "Руският президент Владимир Путин обърна внимание на скорошното нарушение на Устава на ООН, с предприетата атака срещу Сирия от САЩ, Франция и Великобритания на 14 април и неговите потенциални последици за мира и стабилността на света.   \"Ако продължат тези действия, извършени в нарушение на Хартата на ООН, това неизбежно ще доведе до хаос в международните отношения\", заяви руският президент по време на разговор с президента на Иран, Хасан Рухани. По време на своя диалог двамата лидери осъдиха офанзивата, планирана и стартирана от Вашингтон, Париж и Лондон, като сериозно накърняваща перспективите за постигане на политическо споразумение в Сирия.   Путин и Рохани са проявили интерес към изграждането на многостранен съюз за сътрудничество между Русия и Иран.   Владимир Путин заяви, че \"историята ще постави всичко на мястото му и вече е възложила на Вашингтон тежка отговорност за клането в Югославия, Ирак и Либия\". А и тази атака ще има последствия.", "date": "2018.04.17", "title": "Путин: \"Продължаващото нарушаването на Хартата на ООН ще доведе до международен хаос\""}
{"url": "http://www.classa.bg/%D1%81%D0%B2%D1%8F%D1%82/item/380994-%D0%BD%D0%B8%D0%BA%D0%B8-%D1%85%D0%B5%D0%B9%D0%BB%D0%B8-%D1%81%D0%B0%D1%89-%D0%BD%D1%8F%D0%BC%D0%B0-%D0%B4%D0%B0-%D0%B8%D0%B7%D1%82%D0%B5%D0%B3%D0%BB%D1%8F%D1%82-%D0%B2%D0%BE%D0%B9%D1%81%D0%BA%D0%B8%D1%82%D0%B5-%D1%81%D0%B8-%D0%BE%D1%82-%D1%81%D0%B8%D1%80%D0%B8%D1%8F,-%D0%B4%D0%BE%D0%BA%D0%B0%D1%82%D0%BE-%D0%BD%D0%B5-%D0%BF%D0%BE%D1%81%D1%82%D0%B8%D0%B3%D0%BD%D0%B5%D0%BC-%D1%86%D0%B5%D0%BB%D0%B8%D1%82%D0%B5-%D1%81%D0%B8", "text": "В края на март, президентът на САЩ, Доналд Тръмп изрази намерението си да изведе американските сили от Сирия \"много скоро\". Желанието на Вашингтон е \"да види американските войски, идващи у дома, но ние няма да си тръгнем, докато не сме постигнали целите си\", заяви постоянният представител на САЩ в ООН, Ники Хейли, пред Fox News.   \"Когато си тръгнем, това ще стане, защото знаем, че всичко напредва\", каза дипломатката.   Хейли заяви, че настоящите американски отношения с Русия са \"много напрегнати\", но увери, че американците възнамеряват да ги подобрят.   Също така тя заяви, че целите на Вашингтон са да се гарантира, че никоя страна не използва химически оръжия, така че да застрашава интересите на САЩ, победата над терористичната групировка Ислямска държава и да наблюдава ситуацията в Иран, \"една заплаха за американските интереси.\"   САЩ Великобритания и Франция решиха да бомбардират Сирия на разсъмване на 14 април, в отговор на твърденията за химическа атака, извършена в град Дума (Източна Гута), за което Западът обвинява правителството на Башар Асад, без никакви доказателства.", "date": "2018.04.17", "title": "Ники Хейли: \"САЩ няма да изтеглят войските си от Сирия, докато не постигнем целите си\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380995-%D0%BC%D0%B0%D0%BB%D0%BA%D0%BE-%D0%B2%D0%B5%D1%80%D0%BE%D1%8F%D1%82%D0%BD%D0%BE-%D0%B5-%D0%B5%D1%81-%D0%B4%D0%B0-%D1%81%D0%B5-%D0%BF%D1%80%D0%B8%D1%81%D1%8A%D0%B5%D0%B4%D0%B8%D0%BD%D0%B8-%D0%BA%D1%8A%D0%BC-%D1%81%D0%B0%D0%BD%D0%BA%D1%86%D0%B8%D0%B8%D1%82%D0%B5", "text": "Малко вероятно е външните министри на Европейския съюз да се присъединят към САЩ, които се очаква да наложат нови икономически санкции срещу Русия или срещу Сирия във връзка с химическата атака в сирийския град Дума. След като Великобритания и Франция, заедно със САЩ, извършиха първите координирани военни удари срещу химически военни цели на сирийската армия, западните лидери се опитаха да се върнат към дипломацията със среща на европейските външни министри в Люксембург в понеделник,пише агенция Ройтерс, цитирана от Investor.bg. „Много е важно да отбележим, че (ударите – бел. ред.) не са опит за промяна на посоката на войната в Сирия или за смяна на режима\", заяви британският външен министър Борис Джонсън при пристигането си на срещата, като допълни, че според него конфликтът ще продължи по същия „ужасен\" начин. От Люксембург министрите трябва да публикуват изявление, в което да се посочва, че остава възможността за нови забрани за пътуване или замразяване на активи заради химическата атака край Дамаск. Дипломатите обаче не очакват да бъде взето решение в понеделник, особено срещу Русия. „Трябва да продължим да настояваме за примирие и хуманитарна помощ чрез Съвета за сигурност (на ООН – бел. ред), както и евентуално за мирен процес\", заяви холандският външен министър Щеф Блок, който в петък проведе среща със своя руски колега Сергей Лавров. САЩ се очаква да обявят нови икономически санкции срещу Русия, насочени към компании, за които се предполага, че търгуват с оборудване, свързано с използването на химическо оръжие, заяви по-рано американският посланик в ООН Ники Хейли. Въпреки това европейските дипломати отбелязаха, че докато правителствата на континента не разполагат с повече информация за това какво планират САЩ, не е възможно да ги последват. В миналото европейските мерки са идвали с месеци след тези на Вашингтон. Русия е най-големият доставчик на енергийни ресурси за Европа и макар ЕС вече да е наложил санкции срещу Москва във връзка с кризата в Украйна, близките взаимоотношения между Русия и някои държави членки на ЕС усложнява дискусиите около нови наказателни мерки. Преди днешната среща германският външен министър Хайко Маас заяви, че сирийската криза се нуждае от решение, което включва всички сили в региона и допълни, че не може да си представи как някой, който използва химически оръжия срещу собствения си народ, може да е част от този процес, намеквайки за президента Башар Асад. „Ще има решение, което включва всеки, който има влияние в региона\", заяви още Маас, цитиран от Ройтерс.", "date": "2018.04.17", "title": "Малко вероятно е ЕС да се присъедини към санкциите"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380996-%D0%BF%D1%80%D0%B5%D1%81%D1%82%D1%80%D1%83%D0%BA%D1%82%D1%83%D1%80%D0%B8%D1%80%D0%B0%D0%BD%D0%B5-%D0%B1%D0%B5%D0%B7-%D1%81%D1%8A%D0%BA%D1%80%D0%B0%D1%89%D0%B5%D0%BD%D0%B8%D1%8F-%D0%B2-%D0%BD%D0%B0%D0%BF", "text": "Ще има преструктуриране, а не съкращения в щата на НАП, заяви на събитие днес министърът на финансите Владислав Горанов по повод новината, че Националната агенция по приходите ще съкрати 250 служители, закривайки отделите „Оперативни проверки\". „Оперативни проверки\" се закрива като структура и дейността ѝ ще премине към звено „Фискален контрол\". Всеки достоен и добре образован български гражданин може да кандидатства в приходната администрация, ако отговаря на изискванията за работа в нея, коментира той. „В този смисъл не виждам никакъв драматизъм. Това е управленското решение на ръководството на НАП, което не крия, че подкрепям\", заяви финансовият министър. „Инициативата дойде от тях, тя беше консултирана с мен и аз я подкрепям\", допълни той. Голяма част от служителите, които в момента работят в НАП и основателно се притесняват за своето бъдеще, не са постъпили в приходната агенция чрез надлежни конкурси, които ще бъдат организирани сега, допълни Горанов. „Това е шанс за тях да докажат, че отговарят на нивото за работа в приходната администрация\", каза още министърът. „Всички служители, които са работили в „Оперативни проверки\", могат да кандидатстват, ако отговарят на критериите, за работа във „Фискален контрол\", подчерта отново той, като броят на служителите на отдела ще бъде увеличен с 256 бройки. Държавата няма никаква полза да отслабва, а напротив – целта ѝ е да усилва капацитета на приходната агенция за контролиране изпълнението на бюджета, коментира Горанов. Той каза още, че дебатът за преструктуриране на НАП се води повече от година и примери като този на 4 април не са новина. Според министъра ще има още подобрения във вътрешните процеси в НАП, така че да се предотврати възможността едни и същи фиксирани екипи да се сраснат с терена и да се сприятелят с обектите на контрол. „Тези действия целят единствено да защият малкия и среден бизнес, който нееднократно се е оплаквал от някои действия на данъчните служители на терен\", заяви Горанов и повтори, че не вижда драма, тъй като съкращенията засягат едва около 3% от служителите на приходната администрация. Припомняме, че в петък стана ясно за закриването на отделите „Оперативни проверки\" в териториалните структури на НАП, докато договорите на всички служители от това звено ще бъдат прекратени от 1 май 2018 г. Според синдикатите уволнените служители ще бъдат поне 300. Говорителят на НАП Росен Бъчваров коментира днес, че причините за сериозните съкращения в агенцията се крият в доста сериозен корупционен риск, но в същото време и в добрата възможност за подобрение и в момента другото звено, което извършва проверки.", "date": "2018.04.17", "title": "Преструктуриране без съкращения в НАП"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380997-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D1%89%D0%B5-%D0%BF%D0%BE%D1%81%D0%B5%D1%82%D0%B8-%D1%80%D1%83%D1%81%D0%B8%D1%8F-%D0%BF%D1%80%D0%B5%D0%B7-%D0%BC%D0%B0%D0%B9", "text": "Президентът Румен Радев ще посети Москва на 21 и 22 май, съобщиха от ведомството и ТАСС, откъдето се позоваха на българското посолство в руската столица. От прессекретариата на българския президент съобщиха, че визитата е по повод на Деня на българската култура и писменост, който се отбелязва на 24 май. От администрацията на държавния глава уточниха, че в процес на съгласуване са датите за вероятната визита на руския президент Владимир Путин в България. Радев коментира предстоящата визита на кратък брифинг, подчертавайки, че „българският културен, световен и цивилизационен принос не може да бъде заложник на политическото противопоставяне\". „Именно във времена на конфронтация ние трябва да поддържаме диалог. Трябва да търсим общи интереси в борбата с тероризма и да търсим възможности за намаляване на това напрежение\", каза той. Радев добави, че основната цел на България е да постигне диверсификация на газовите и енергийни доставки. „По отношение на това ние трябва да направим всичко възможно, за да получим колкото е възможно повече точки за доставка и маршрути. Това ще означава по-голяма сигурност, по-големи възможности и по-ниски цени\", отбеляза той. По-рано българският държавен глава определи отношенията с Русия като стратегически важни. В края на март посланикът на България в Москва беше отзован за консултации на фона на случая с бившия полковник от ГРУ Сергей Скрипал, но София не изгони руски дипломати в знак на солидарност с Великобритания, припомня ТАСС.", "date": "2018.04.17", "title": "Президентът ще посети Русия през май"}
{"url": "http://www.classa.bg/%D1%81%D0%B2%D1%8F%D1%82/item/380990-%D0%B7%D0%B0%D0%B4%D1%8A%D1%80%D0%B6%D0%B0%D1%85%D0%B0-%D0%B4%D0%B2%D0%B0%D0%BC%D0%B0-%D0%B0%D1%84%D1%80%D0%BE-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%86%D0%B8-%D0%B2-starbucks-%D0%B7%D0%B0-%D1%82%D0%BE%D0%B2%D0%B0,-%D1%87%D0%B5-%D0%BD%D0%B5-%D0%BF%D0%BE%D1%80%D1%8A%D1%87%D0%B2%D0%B0%D1%82-%D0%BD%D0%B8%D1%89%D0%BE", "text": "Американското общество отново беше разтърсено от расов скандал. Този път двама черни мъже бяха арестувани миналата седмица в кафене на компанията Sturbucks в град Филаделфия, Пенсилвания.   Според свидетелката Мелиса Дел Пино, която е заснела инцидента и е публикувала видеото в Twitter, персоналът на кафенето повикал полиция заради двама афро-американци, които чакали приятеля си, седейки на една маса, без да поръчат нищо.   \"Обадихме се на полицията, защото тези хора не бяха поръчали нищо, чакаха да се появи техен приятел, затова те бяха изведени с белезници, защото не правеха нищо\", е публикувала тя онлайн. \"Всички останали бели се чудят защо същото никога не им се е случило\", добави той.   Всичко започнало, след като един от мъжете се опитал да използва тоалетната, без да поръча нищо.   Компанията е поднесла извинения за инцидента чрез съобщение в Twitter, като изпълнителният директор на Starbucks, Кевин Джонсън е обещал да се срещне лично със засегнатите хора, за да се извини \"лице в лице\", съобщава Time.   Полицейският комисар Ричард Рос, от своя страна, защити агентите, участващи в случката, като заяви, че те са отговорили на обаждане на старши служители от \"Старбъкс\" за двама души. Той добави, че двойката най-накрая е арестувана, след като отхвърлила исканията на Starbucks и полицейския персонал да напусне кафенето.   \"Важно е да подчертаем, че тези офицери са имали юридическо право да направят този арест\", каза Рос.   Междувременно инцидентът предизвика протест извън кафенето с лозунга \"Аз съм някой и искам равенство\". \"Срамно е, че (през) 2018 продължаваме да понасяме това бедствие\", каза Джефри Джордан, който оглави протеста. \"Тази страна е построена на гърба на черни и цветни хора, а сега Starbucks ни третира като хора втора класа\", добави той.", "date": "2018.04.17", "title": "Задържаха  двама афро-американци в Starbucks \"за това, че не поръчват нищо\""}
{"url": "http://www.classa.bg/%D1%81%D0%B2%D1%8F%D1%82/item/380991-%D1%81%D0%B5%D0%B4%D0%B5%D0%BD%D0%B5%D1%82%D0%BE-%D0%BF%D1%80%D0%B5%D0%BA%D0%B0%D0%BB%D0%B5%D0%BD%D0%BE-%D0%B4%D1%8A%D0%BB%D0%B3%D0%BE-%D0%B2%D1%80%D0%B5%D0%B4%D0%B8-%D0%BD%D0%B0-%D0%BC%D0%BE%D0%B7%D1%8A%D1%87%D0%BD%D0%B8%D1%8F-%D0%BD%D0%B8-%D0%BA%D0%B0%D0%BF%D0%B0%D1%86%D0%B8%D1%82%D0%B5%D1%82", "text": "Учените отново предупреждават за негативните ефекти от заседналия начин на живот. Изследване на Калифорнийския университет в Лос Анджелис (UCLA), сочи че подобен начин на живот би могъл да намали част от мозъка, свързана с паметта.   Изследователите са се фокусирали върху определянето на връзката между нивото на физическа активност и размера на средната част на темпоралния лоб (LTM), мозъчна област, която участва във формирането на нови спомени.   За да стигнат до заключение, тези специалисти са поискали от 35 души на възраст между 45 и 75 години данни за средният брой часове на седмица, в които се упражняват или остават седнали. По-късно, с помощта на магнитно-резонансно изображение, те измерват дебелината на техния LTM.   След определяне на съотношенията между тези променливи, те установили, че седенето в продължение на дълги периоди от време е тясно свързано с атрофия на LTM, независимо от нивото на физическа активност, извършена от лицето.   \"Изтъняванията в MTL могат да бъдат предвестник на когнитивен упадък и деменция в по-старите и на средна възраст индивиди\". Авторите на документа препоръчват намаляване на заседналия начин на поведение, което да намали риска от болестта на Алцхаймер.", "date": "2018.04.17", "title": "Седенето прекалено дълго вреди на мозъчния ни капацитет"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380984-%D0%BA%D0%B0%D0%BA-%D1%80%D0%B0%D0%B1%D0%BE%D1%82%D0%B8-%D0%B7%D0%B4%D1%80%D0%B0%D0%B2%D0%B5%D0%BE%D0%BF%D0%B0%D0%B7%D0%B2%D0%B0%D0%BD%D0%B5%D1%82%D0%BE-%D1%83-%D0%BD%D0%B0%D1%81-%E2%80%93-%D1%81%D0%BB%D1%83%D1%87%D0%BA%D0%B8-%D0%B8-%D0%BC%D0%BD%D0%B5%D0%BD%D0%B8%D1%8F-%D0%B7%D0%B0-%D0%B8-%D0%BF%D1%80%D0%BE%D1%82%D0%B8%D0%B2", "text": "Как работи здравната система в България? Ето няколко мнения, които рисуват противоречива картина:   К.К., емигрант, живее от 12 години в Канада:  Може да се изненадате, но аз намирам българската здравна система за по-добра в много отношения от канадската. Всяко лято идвам в София и минавам на различни изследвания и специалисти, за които в Канада се чака с месеци. Там за планова операция може да ти насрочат дата и след години. Един пенсионер неотдавна осъди държавата, защото му насрочили операция за смяна на става след 4 години, а той е на възраст. За една елементарна електрокардиограма в Канада трябва да те изпрати личният лекар, да чакаш ред, а резултатът се получава след седмица пак при личния лекар.        За това време можеш да умреш, освен ако не те закарат като спешен случай. За да стигнеш до известен специалист може да чакаш месеци, половин година. В България всичко е достъпно, минаваш на преглед бързо, дали със заплащане или по направление, много по-бързо е. И до известен специалист се стига много по-бързо. Бързината в медицината най-често е решаваща. Забелязвам вече, че и в България до някои специалисти започва да се стига с чакане, но не чак толкова, като в Канада. И някои професори взимат по 100 лева за преглед, други по 30 лева. Но дори и без такса можеш да минеш при известен специалист.   Т. Р., 42-годишен:  Имам проблеми с прешлени на гръбнака, засегна ми едната ръка, движа я  трудно, не мога да я вдигам. Постъпих в „Аджибадем” („Токуда”), исках да съм сам в стая, 80 и нещо лева на ден, но нямаше свободни. Настаниха ме в стая с още двама. Веднага ми назначиха пет различни изследвания, веднъж скенер, после ядрено-магнитен резонанс и разни други. Държаха ме седмица, лекуваха ме, изписаха ме, предписаха ми лекарства, и …нищо. После познат лекар ме насочи, взех си здравна карта за стар държавен санаториум в Павел Баня. Очукано изглежда, захабено, но минах през разни процедури, бани, и ме оправиха, започнах да си движа свободно ръката.   Б. И., 55-годишен:  Да не попадаш в „Пирогов”. Не, не мога да кажа, че са некадърни. Там има изключителни специалисти. Но това е най-натоварената болница, с поток от пациенти и спешни случаи, всичко е като на конвейер, могат да те уморят от бързане или недоглеждане. Преди време попаднах там с жлъчна криза. Минах спешно на ехография и рентген, виждаше се едно камъче в жлъчката. Биха ми една инжекция да ми спрат болките и ми казаха да дойда за операция като ми мине кризата.    Поискаха 1000 и нещо лева за да ми махнат жлъчката. Лапароскопска операция. Питах – ама нали беше по Здравна каса? Било някъде до 2007 г., сега вече се плаща. „Ако искате можем и с операция с разрез да ви махнем жлъчката, тогава е безплатно, по Здравна каса”, казаха ми. Да се смееш ли, да плачеш ли. Навсякъде по болниците лапароскопска операция за махане на жлъчката струва 1000 и нещо лева, с 50-100 лв. разлика тук и там. Плаща се уж заради някакви консумативи за лапароскопията, които обаче, като проучих, реално струват стотина лева.  Дни по-късно след „Пирогов” минах на ехограф в болница „Лозенец”, и се видяха ясно не едно, а над 15 камъчета в жлъчката, от които три по-големи, по 5-6 мм. Сигурно в „Пирогов” техниката им е по-калпава или от бързане, не знам. Лекувах се с билки, сокове, най-общо с народна медицина, и изхвърлих всички камъчета, видя се пак на ехография.  После още веднъж попаднах в „Пирогов” по друг повод. Там е като социална болница, поема всякакви случаи, и на здравно неосигурени, като спешни. Голямо натоварване е, буквално могат да сбъркат един пациент с друг в стаята. Сестрите са едни закръглени сърдити лелки, които постоянно и безпричинно се карат на пациентите.    Младите сестри са малко, заплащането не привлича към работа там. Тоалетните са окаяни, по една тоалетна на етаж с 30-40 пациенти. Гледаш уж скоро сменени врати, дограми, ама захабено, очукано. Сменят се дежурни лекари и сестри, никой не ти обяснява нищо, как си, какво ти е, с какво те лекуват. В травматологията за операции искат пари, за точно определени консумативи, от точно определени доставчици, монополни цени. Усеща се стремеж да се правят неща, за които плаща Здравната каса, ама и пациентът да плати това-онова. Не е ясно дали е нужно да се прави едно или друго. То, впрочем е така и по другите болници.   Семейство Уилс, австралийци, заселили се в с. Катранджи, край Търново:  Бяха ни казали (за България) – никога не се разболявайте тук – заради здравната система. Но то се случи… По ирония на съдбата и двамата с брат ми влязохме в болница. Аз получих перитонит, а брат ми пневмония. Джаспър го пратиха в инфекциозната болница във Велико Търново, която беше доста ужасяваща.    Изглеждаше като болница в държава от Третия свят. Качиха ни в линейка и пристигнахме в болницата, която не беше мръднала от соц-времената, като бомбардирана. …Лежах там 3 дни, коремът ми се поду, пратиха ме на изследване и после докторът дойде и каза – „Нямаме предстваа какво става, ще трябва да те режем”. Ако ми бяха дали антибиотика дори с час по-късно, щях да съм мъртъв. Направиха ми операция, която трая 5 часа. …Начинът на лекуване тук е може би по-старомоден не даваха на сина ми болкоуспокояващи, но в крайна сметка може би това беше по-добре… Условията не са най-добрите, но са далеч по-добри от тези в Австралия, където всичко е модерно, пред болниците има красиви градини и градинари… Но всичко това е безполезно, защото там в същото време те държат с часове в спешното отделение, докато започнат да те лекуват. …А и е много скъпо. Това лечение в Австралия щеше да ни струва 30-40 хил. долара…  (виж  , от 12-а минута нататък)   М. М., 50-годишен:  Поискаха ми 10 хил. лева на ръка за операция, известен специалист. Не искам да казвам име и коя болница. Свърши работа, всичко мина отлично. Операцията се плаща по Здравна каса, избор на пациент там е 1000 и нещо лева, но този си поиска на ръка 10 хиляди. Това е. Защо иска тия пари, след като и голяма заплата си е осигурил, не мога да разбера. Златни му ръце, но това е алчност. В България вече има лекари милионери и в държавни болници, с пет-цифрени заплати, и на ръка взимат…. Настася Ф., 42-годишна:  Ще се опитам да направя разбор за работата на две джипита, държавна спешна помощ и две болници при постъпването на двама различни пациенти с близки диагнози:  Пациент №1 (мъж) е с тежка криза на дихателна недостатъчност, катализирана от грип и хронична обструкция на белите дробове. Пациентът е обезсилен в невъзможност да се придвижи до асансьор и такси. Бърза помощ два дни отказва да прати линейка заради по-приоритетни според тях случаи. С джипито се чуваме по телефона, но и то не посещава пациента. На третия ден пациентът събира сили и с предварителна уговорка с личната му лекарка минаваме през кабинета й, взимаме направления и се отправяме към болница „Аджибадем” (бивша „Токуда”). Там ни насочват към лекуващ доктор, който нарежда да се направят 5 изследвания преди постъпването. Никой не поглежда направленията, които буташ пред очите им и би трябвало да плащат необходимите изследвания. След тях олекваш с 260 лв. Настаняват пациента в спешна стая с още трима лежащи, без тоалетна.    Всичко е чисто. Стените чисти, боядисани. Леглата са модерни, с механизми. Приемащата докторка ми вдига тих скандал, що сега идваме – пациентът е в състояние преди реанимация. Слагат му кислороден апарат. Източват му 400 гр. кръв. Слагат катетър. Вливат антибиотици. На вторият ден сестрите „забравят“ да изпразнят плика, свързан с катетъра, той се спуква на пода. Изобщо на сестрите едни пациенти са им симпатични, други не. Самите те имат конфликти една с друга и това се усеща при посещенията, въпреки редовите усмивки и любезност. Храната е поносима, но неподходяща за тъкъв вид лежащо болни – мазни яхнии почти във вид на супа.    Последният 5-и ден лекуващата лекарка предписва апарат Би-Бап върху бланка от фирма вносител. Отправям се на другия край на София да го търся. Насред ромски квартал се мъдри лъскав огромен офис. Там се оказва, че това сладко апаратче под наем струва между 1700 и 2300 лв. Най-евтиният му вариант за покупка е 4300лв. Отказваме да го купуваме. Мъжът ми поръчва същият апарат от Истанбул заедно с комплекта към него за 900 лв. При изписване от Аджибадем олекваме с още 490 лв. общо към 750 лв. е лечението по “Здравна каса“ на пациент №1. За допълнителните антибиотици, пробиотици и пр. вече загубих сметката…   Пациент №2 (жена) е с тежка криза от дихателна недостатъчност. Отказваме се да проиграем сюжета с бърза помощ. Пациентът събира сили и се отправяме с такси при нашето джипи, което ни лекува от 45 г. То веднага насрочва час, като предлага и да посети пациента вечерта след работа. Но не губим време поръчваме такси и сме в кабинета. След преглед от 10 мин. личната докторка веднага дава направление за пулмулог в 17-та поликлиника, като предупреждава колегата си да ни чака. Явно специалистът е известен защото пред кабинета му има опашка, а работното му време е до 18.30.    Докторът не оставя никой непрегледан. За Пациент №2 веднага пише направление за влизане в белодробно отделение на болница „Света София“ на следващата сутрин в 7.30. Излизаме от поликлиниката. След 5 мин. Пациент № 2 припада в ръцете ми на път към стоянката за таксита. Двама мъже спират такси и ми помагат да я вкарам в него, като шофьорът наплисква лицето на болната с вода. Тя от своя страна се свестява. На следващата сутрин без особени препятствия стигаме до болница „Света София“. Там на вратата вече ни чака пулмулога от 17-та поликлиника. Насрочва 5 изследвания за които плащаме 20 лв.    След един час пациентът е настанен в стая с още трима лежащи, без тоалетна. Всичко е чисто, без общите тоалетни, с направен скорошен ремонт. Има телевизор в стаята за който се плаща на монети 4 лв. на ден. Медицинските сестри са оправни, малко борсуци, но си вършат задълженията професионално. Млад доктор поема под грижите си Пациент № 2. За 5 дни той посещава болният поне по 3 пъти на ден. Дава пълна информация за вливаните антибиотици и лечението, което ще приложат. Това се случва и през празничните дни. Веднъж на преглед минава и светило на белодробните болести заедно със своите студенти. Тръбичките за кислород в носа на пациента постоянно правят засечки, но медицинските сестри пък за това непрестанно се отзовават и оправят проблема.    Храната е поносима и по-подходяща за лежащи. На Великден носят козунак и яйца. Сумата за 5 дни болнично лечение е 49 лв. – общо 69 лв., заедно с изследванията. Всичко останало е поето от Здравна каса. През целия период личното ни джипи се обажда и на приемащият доктор и на нас, за да получи информация за състоянието на пациент № 2.    На изписване – младият доктор отделя половин час на мен и Пациент № 2, за да анализира състоянието му след приложеното лечение. Смята, че повече не бива да го трови с антибиотик. Предписва домашно адекватно лечение и много разходки всеки ден. Дава контролен преглед след месец. Дава личния си телефон, ако имаме въпроси до тогава. Дава мнение за постъпване в санаториум.  Разказах ви два случая от последния месец, не за да лайквате с плачещото човече, а за да получите представа за работата на здравната ни система в настоящия момент.   ", "date": "2018.04.17", "title": "Как работи здравеопазването у нас – случки и мнения за и против"}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/380985-%D0%BE%D0%B3%D1%8A%D0%BD-%D0%B8-%D1%8F%D1%80%D0%BE%D1%81%D1%82-%D0%B8%D0%BB%D0%B8-%D0%B1%D0%B5%D0%BB%D0%B8%D1%8F%D1%82-%D0%B4%D0%BE%D0%BC-%D0%BD%D0%B0-%D1%82%D1%80%D1%8A%D0%BC%D0%BF-%D0%BE%D1%82%D0%B2%D1%8A%D1%82%D1%80%D0%B5", "text": "Скандалната книга на Майкъл Улф излиза на български       „Огън и ярост. Белият дом на Тръмп отвътре” (Колибри, превод Надя Баева) разкрива множество  истини около най-противоречивата президентска администрация на нашето време. Не е тайна, че първите 9 месеца от мандата на Доналд Тръмп са бурни, шокиращи и абсолютно непредвидими.   В тази експлозивна по своя ефект книга авторът осветлява сензационни факти за хаоса в Овалния кабинет на базата на собствения си опит и проведените от него в рамките на 18 месеца разговори и интервюта с над 200 души, в т.ч. със самия Тръмп и най-високопоставените му съветници. От нея ще научите: какво мисли в действителност екипът на Тръмп за него; на какво се дължат твърденията на Тръмп, че е бил подслушван от президента Обама; коя е истинската причина за уволнението на директора на ФБР Джеймс Коми; защо главният стратег Стив Банън и зетят на Тръмп Джаред Къшнър не са могли да делят една стая; кой ръководи стратегията на администрацията на Тръмп след освобождаването на Банън; каква е тайната на общуването с Доналд Тръмп; какво общо има администрацията на Тръмп с филма „Продуцентите”.     Роденият през 1953 г. американски писател, есеист и журналист Майкъл Улф е получавал много награди за работата си, включително два пъти Награда на националните списания. Водил е редовни рубрики за „Ванити Феър“, „Ню Йорк“, „Холивуд Рипортър“, британското списание, издавано в Ню Йорк „GQ“, „Ю Ес Ей Тудей“ и „Гардиън“. Автор е на шест предишни книги, включително бестселърите „Финансови загуби“ и „Човекът, който владее новините“. „Огън и ярост. Белият дом на Тръмп отвътре” излезе на американския пазар през януари 2018 г., предизвика ожесточени полемики и светкавично се превърна в бестселър номер 1 на „Ню Йорк Таймс”.   етаморфозата на Тръмп от смехотворен кандидат в изразител на недоволните сред населението, в обещаващ номиниран, във вплел се в тъканта на времето новоизбран президент не го вдъхнови да направи опит за трезва самооценка. След първоначалния шок той мигом се пренастрои на вълна „неизбежния президент“.  Един пример за ревизионизма му и за новата поза, която бе възприел като президент, бе най-ниската точка на кампанията му – записът на интервюто с Били Буш.  Обяснението му в неофициален разговор с приятелски настроен водещ от кабелната телевизия беше „всъщност това не бях аз“.  Водещият призна, че не е справедливо някой да бъде характеризиран въз основа на единично събитие.  – Не – повтори Тръмп, – това не бях аз. Хора, които ги разбират тези неща, са ми казвали колко е лесно работата да бъде извъртяна така, че да ти вкара в устата съвършено чужд глас.  Той беше победителят и сега очакваше да бъде обект на преклонение и възхищение. Убеден бе, че враждебните до този момент медии ще се превърнат в ласкаещи.  Ала ето че макар и победител, бе посрещан с ужас и нападки от медиите, на които в миналото по протокол можеше да се разчита, че ще отрупат с несдържана почит новоизбрания президент, който и да бе той. (Въпросът с онези три милиона гласа против Тръмп бе все още болезнен и темата се избягваше.) За него бе направо непонятно как същите тези хора – тоест медиите, – които го бяха критикували за твърдението му, че може да оспори изборния резултат, сега наричаха него незаконно избран.  Тръмп не беше политик, способен да разграничава подкрепящите и хулещите групи; той беше търговец и имаше нужда да осъществи продажба.  – Аз спечелих. Победител съм, не съм губещ – повтаряше в изумление като мантра. Банън описваше Тръмп като проста машина. Бутонът за включване е пълен с хвалби и ласкателства. Този за изключване е пълен със злословия и клевети. Ласкателствата са мазни, робски, изпълнени със суперлативи и нямащи нищо общо с реалността: еди-кой си е върховен, невероятен, най и ултра, божествен. Злословията бяха гневни, злобни, презрителни, заклеймяващи и окончателни като захлопването на желязна врата.  Ето каква бе по същността си търговската природа на Тръмп. Стратегическото му убеждение бе, че няма причина да не се отрупва с прекомерни хвалби перспективен клиент. А виж, когато той биваше отписан като купувач, нямаше причина да му се спестяват оскърбления и съдебни искове. В края на краищата, щом не поддаваха на угодничене, можеше да поддадат на тормоз. Банън вярваше – може би с нереалистична самоувереност, – че на Тръмп лесно могат да му се натискат бутоните „включване“ и „изключване“.  На фона на смъртоносна битка кой ще отстъпи пръв – с демократите и с „блатото“, – каквато Банън го насърчаваше да води, Тръмп можеше също така да бъде ухажван. В известен смисъл той най-много от всичко искаше да бъде ухажван. Джеф Безос от „Амазон“, собственикът на „Уошингтън Поуст“, най-черното издание за Тръмп от многото му ненавистни в медийния свят, все пак си направи труда да осъществи контакт не само с новоизбрания президент, но и с дъщеря му Иванка.    По време на предизборната кампания Тръмп твърдеше, че на „Амазон“ „успява да им се размине чудовищното укриване на данъци“ и че ако бъде избран, „ще има да патят“. И ето че сега внезапно Тръмп славословеше Безос като „истински гений“. В „Тръмп Тауър“ Илон Мъск запали Тръмп с идеята новата администрация да го придружи в полета му до Марс и той я прие с бурен ентусиазъм. Стивън Шуорцман, оглавяващ „Блакстоун Груп“  – и приятел на Къшнър, – предложи да организира бизнес съвет за Тръмп, което той приветства. Ана Уинтур, главен редактор на американския „Вог“ и кралица на модната индустрия, се бе надявала да бъде назначена за американски посланик в Обединеното кралство при управлението на Обама и когато това не се случи, се обвърза тясно с Хилари Клинтън. Ето че сега Уинтур пристигна в „Тръмп Тауър“ (но надменно отказа да изпълни ритуала с почтителната походка) и със забележителна дързост се самопредложи пред Тръмп за „негов“ посланик в двора на британската кралица. Тръмп бе склонен да се позабавлява с тази идея. („За щастие – каза Банън – там нямаше химия.“)  На 14 декември в „Тръмп Тауър“ пристигна делегация на високо ниво от Силициевата долина, за да се срещне с новоизбрания президент, въпреки че Тръмп неведнъж бе критикувал високотехнологичната индустрия по време на предизборната си кампания. По-късно същия следобед Тръмп позвъни на Мърдок и той го попита как е минала срещата.  – О, прекрасно, направо прекрасно  – отвърна Тръмп. – Беше чудесно. Тези хора наистина имат нужда от помощта ми. Обама не е бил особено благоразположен към тях, обременил ги е с твърде много законови ограничения. Ето един шанс да им окажа подкрепа.  – Доналд  – рече Мърдок,  – тия държаха Обама в малкия си джоб в продължение на осем години. Практически те управляват администрацията. Не им трябва твоята помощ. – Да вземем един пример. Проблемът с визите тип Н-1В. Много са им нужни такива. Мърдок посочи, че възприемането на либерален подход към визите тип Н-1В вероятно трудно ще се съвмести с обещанията му на тема имиграция. Но Тръмп нехаеше и увери Мърдок:  – Все ще го нагласим някак.  – Ама че шибан идиот – избъбри Мърдок и вдигна рамене, след като разговорът бе приключил.     * * *  Десет дни преди встъпването в длъжност на Доналд Тръмп като четиресет и петия президент група млади негови служители – мъжете със задължителните костюми и вратовръзки, а жените, според предпочитанията на Тръмп с високи ботуши, къси поли и дълги до раменете коси  – гледаха на лаптопите в кабинетите, отредени за службата по прехода, прощалната реч на президента Барак Обама.  – Господин Тръмп каза, че никога не е изслушвал цяла реч на Обама – заяви авторитетно един от младите хора.  – Много са отегчителни – додаде друг.  Докато Обама се сбогуваше като президент, в сградата течеше подготовка за първата пресконференция на Тръмп, която щеше да се проведе на следващия ден. Планът бе да се положат максимум усилия да се покаже, че към конфликта на интереси с бизнеса на новоизбрания президент ще се подходи сериозно и обмислено.  До този момент схващането на Тръмп беше, че е бил избран тъкмо заради този конфликт – заради деловите му умения, връзки, опит и марка, – не въпреки него и че е нелепо някой да си мисли как би могъл да се освободи от бизнеса си, дори да би искал. Келиан Конуей рецитираше от името на Тръмп пред репортери и пред всеки, готов да слуша, трогателна защита за това какви огромни саможертви е направил вече.  След раздухване на пламъците относно намеренията му да пренебрегне правилата за конфликт на интереси, сега малко театрално щеше да направи великодушен жест. Изправен във фоайето на „Тръмп Тауър“ до маса с висока купчина папки и правни документи върху нея, президентът щеше да обрисува огромните си усилия да стори невъзможното, та да остане съсредоточен изключително върху делата на нацията.  Но всичко това внезапно се оказа страничен въпрос.  Демократическата партия бе наела „Фюжън Джи Пи Ес“, опозиционна компания за разследвания (основана от бивши журналисти, тя предоставяше информация на частни клиенти). Тя пък на свой ред през юни 2016 година бе наела Кристофър Стийл, бивш британски шпионин, да разследва неспирните хвалби на Тръмп за връзките му с Владимир Путин и естеството на контактите му с Кремъл. Със сведения, получени от руски източници, много от тях свързани с руското разузнаване, Стийл състави съкрушителен отчет – сега наричан „досието“, – който навеждаше на предположения, че Тръмп е шантажиран от правителството на Путин. През септември Стийл проведе брифинг пред репортери от „Ню Йорк Таймс“, „Уошингтън Поуст“, „Яху! Нюз“, „Ню Йоркър“ и CNN. Всички се въздържаха да използват тази непотвърдена информация с нейния неясен произход, още повече, че се отнасяше до малко вероятен победител в изборите.  Но в деня преди назначената пресконференция CNN изнесе подробности по досието на Стийл. Почти веднага след това „Бъзфийд“ публикува целия доклад – подробна вакханалия с поведение много далеч от сдържаното.  В навечерието на встъпването на Тръмп в длъжност медиите, съсредоточени изцяло върху всичко свързано с него, затръбиха за мащабен заговор. Теорията, внезапно представена като почти вероятна, беше, че руснаците са вкарали Тръмп по време на негово посещение в Москва в груба схема за изнудване, включваща проститутки и заснети с камера сексуални актове, излизащи отвъд пределите на нормалното (включително „златни душове“). Намекваният извод беше: компрометираният Тръмп е заговорничил с руснаците изборите да бъдат откраднати и той да бъде поставен в Белия дом като марионетка на Путин. Ако това беше истина, то тогава нацията се намираше в един от най-изключителните моменти в историята на демокрацията, на международните отношения и на журналистиката.  Ако не беше истина – а бе трудно да си представиш средно положение, – тогава беше в подкрепа на възгледите на Тръмп (и на тези на Банън), че медиите в един твърде драматичен миг от историята на демокрацията са толкова заслепени от омраза и отвращение, едновременно в идеологически и личностен план, към демократично избрания водач на нацията, че не биха се спрели пред нищо, за да го сринат. Марк Хемингуей от консервативния, но анти-Тръмп „Уийкли Стандард“ изтъкна новия парадокс с двама ненадеждни разказвачи, доминиращи в американския обществен живот: новоизбраният президент говореше с малко информация и понякога не се опираше на факти, а „внушението, което медиите избраха да прокарват, е, че всичко, което той върши, по подразбиране е противоконституционно или представлява злоупотреба с власт“.  В следобеда на 11 януари тези две противоположни позиции се изправиха една срещу друга във фоайето на „Тръмп Тауър“: политическият антихрист, главно действащо лице в тъмен, но подобен на буфонада скандал, режисиран от епохалния противник на Америка, срещу медиите, стремящи се да станат глас на революционната тълпа, опиянени от добродетелност, непоколебима увереност и теории на конспирацията. Всяка страна представляваше за другата изцяло дискредитирана „фалшива“ версия на реалността.  Ако тези характеристики по стил напомнят похвата на комиксите, то точно така протече въпросната пресконференция. Първо Тръмп изнесе панегирик на самия себе си.  – Аз ще бъда най-големият създател на работни места, когото Бог е сътворявал някога… После подхвана наболели проблеми.  – Ветерани, болни от рак, не могат да се прегледат при лекар, докато ракът не достигне терминалния стадий…  Дойде ред на изумлението.  – Преди години бях в Русия по повод конкурса „Мис Вселена“, много добре мина. На всички казвам да внимават, ако не искат да се видят по телевизията – на всяка крачка има камери. Но това е не само в Русия, а навсякъде. Така че нима има човек, който вярва на тази история? Впрочем изпитвам силна фобия към микроби, повярвайте ми. Последва отрицанието.  – Нямам сделки в Русия, нямам изобщо сделка, която би могла да се сключи в Русия, защото стояхме встрани, също така нямам и дългове към хора в Русия. Едно трябва да кажа… През уикенда ми бяха предложени два милиарда долара за сделка в Дубай и аз ги отказах. Можех да не ги отказвам, защото, както знаете, като президент не се намирам в ситуация с конфликт на интереси. Не знаех за това допреди три месеца, но е хубаво да се ползваш от нещо такова. Само че аз не търся изгода. Имам клауза като президент за отсъствие на конфликт на интереси. Мога едновременно да си управлявам моя бизнес, както и правителствените дела, стига да искам. Не ми харесва как изглежда това, но при желание имам право. Бих могъл да оглавявам организацията „Тръмп“, една велика компания, а едновременно с това и страната, но не искам да го правя.  Дойде директната атака от CNN, основния му противник:  – Организацията ви е ужасна. Вашата организация е ужасна… Тихо… тихо… без грубости… Недейте… Не, няма да ви задавам въпрос… Няма да ви задавам въпрос… Вие сте една фалшива новина…  – Поначало този доклад никога не е бивало да се отпечатва, защото не струва и колкото похабената за него хартия. Казвам ви, това изобщо не биваше да се случва. Двайсет и два милиона потребители са засегнати от китайски хакери. Така е, защото нямаме отбрана, защото ни управляват хора, които не знаят какво правят. Русия ще има по-голямо уважение към нас, когато страната ни бъде предвождана от мен. И не само Русия, а и Китай, който сега само ни използва. Русия, Китай, Япония, Мексико, всички страни ще гледат с повече почит на нас, отколкото при предишни администрации… Новоизбраният президент не само открито изрази дълбоките си огорчения, но и даде ясно да се разбере как фактът, че е избран за президент, по никакъв начин няма да промени нефилтрирания му, невъздържан и импулсивен коментар на понесените от него удари, на темите, които го дразнят и гневят.  – Мисля, че той се справи фантастично  – отсъди Келиан Конуей след пресконференцията. – Но медиите няма да го кажат. За нищо на света.", "date": "2018.04.17", "title": "Огън и ярост или Белият дом на Тръмп отвътре"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380986-%D0%B5%D0%BB%D0%B5%D0%BD%D0%B0-%D0%BF%D0%BE%D0%BF%D1%82%D0%BE%D0%B4%D0%BE%D1%80%D0%BE%D0%B2%D0%B0-%D1%83%D0%B4%D0%B0%D1%80%D1%8A%D1%82-%D0%B2-%D1%81%D0%B8%D1%80%D0%B8%D1%8F-%D0%B1%D0%B5%D1%88%D0%B5-%D0%B7%D0%B0%D0%B4%D1%8A%D0%BB%D0%B6%D0%B8%D1%82%D0%B5%D0%BB%D0%B5%D0%BD,-%D1%89%D0%B5-%D0%B8%D0%BC%D0%B0-%D0%BE%D1%89%D0%B5-%D0%B2%D0%B8%D0%B4%D0%B5%D0%BE", "text": "Този театър не е сценичен, той съдържа интереси и е добре режисирано представление. В Сирия не видяхме такъв внезапен удар, какъвто заяви Тръмп. Имаше затишие. Тази удар беше задължителен, по учебник, явно с консултации, за да се избегнат жертви. Това каза бившият посланик на България в САЩ Елена Поптодорова в студиото на предаването „Офанзива с Любо Огнянов” по Канал 3. \r\n   \r\n   “Тази битка и на политически закани, и на действия, върви от 7 години вече, откакто започна гражданската война. Имахме червена линя още от президента Обама, обобщи Поптодорова. \r\n   “Смятам, че са правилни заключенията, че химическата атака е съзнателно действие на режима на Асад. Башар Асад имаше две цели – първо да тества готовността на САЩ дали ще отговори с действия на декларациите си, мисля дори, че той искаше да дискредитира силата на САЩ”, каза още тя. \r\n   “Няма нищо случайно в действията на страните. Никой няма интерес да се предизвика истински ответен удар, Русия също не иска да имат такъв удар, колкото и Асад се превърна в символ на политически амбиции и цели. Залогът не си струва, за да започне Трета световна война”, продължи с коментара си дипломатката. \r\n   ”Смятам, че Тереза Мей е последователна. Имаше една хармонична акция в своето замисляне и осъществяване. Макрон има надевропейски амбиции, той иска да е новият лидер на Европа, да бъде говорителят на Европа по отношение на САЩ”, каза още Поптодорова. \r\n   Ще има още удари, този беше въпрос на чест. Този удар не решава нищо, категорична бе тя. \r\n    ", "date": "2018.04.17", "title": "Елена Поптодорова: Ударът в Сирия беше задължителен, ще има още (ВИДЕО)"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380987-%D0%B1%D0%B5%D0%B7%D0%B7%D1%8A%D0%B1%D0%B0%D1%82%D0%B0-%D0%B8-%D1%85%D0%B8%D0%BB%D0%B0%D0%B2%D0%B0-%D0%BF%D0%B0%D1%80%D0%BB%D0%B0%D0%BC%D0%B5%D0%BD%D1%82%D0%B0%D1%80%D0%BD%D0%B0-%D0%BE%D0%BF%D0%BE%D0%B7%D0%B8%D1%86%D0%B8%D1%8F-%E2%80%93-%D0%B1%D1%81%D0%BF", "text": "Светът до нас се тресе от ракети, бомби, отрови, кръв и ужас, но БСП е предпазлива.   Предпазливата БСП?!   Дали защото няма какво да каже или не знае какво да каже?;   Дали защото е вярно, че не е готова да управлява държавата?;   Дали защото не иска?   Това са все въпроси , които витаят в пролетното ни пространство – БЕЗ ОТГОВОР.   Какво каза Корнелия Нинова? Някой чу ли ? Разбра ли?   “Военни действия без санкция на ООН и влошаване на отношенията между САЩ и Русия ни отдалечават от постигането на траен мир в Близкия изток, което е изключително важно и за региона, и за Европа, и за България”, казва тя. Браво!   И после? Какво следва? – Нищо! Парламентът е в отпуск….. Пролетен отпуск. Левите депутати също.   ****************************** Нямате време за спане и излежаване вкъщи. Вашият “отпуск” е равно на настъпващата война в Европа, Близкия изток и света. А вие пак ще останете неразбрани. И непотребни.   ****************************** Възразявам! Негодувам! Искам силни и ясни послания, подплатени с още по-силни и ясни действия. Пролетта ни е бременна с протест. Протест за мир и срещу войната! Защото във въздуха мирише на война, а пък САЩ, Франция, Великобритания и Русия дрънкат с оръжия на, има-няма, 1000 километра от границата ни.   ****************************** Беззъбата и хилава парламентарна опозиция – БСП. На нея и стигат силите само да излезе от парламента, когато е спрян микрофона на лидера и. Но няма сили да излезе от парламента, да се бори за МИР. БСП не е готова за социалистическо управление на държавата, затова не иска никакви избори. На БСП и стига да се плюнчи по фейсбук. Срам и позор.    ", "date": "2018.04.17", "title": "Беззъбата и хилава парламентарна опозиция – БСП"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380988-%D1%80%D0%B0%D0%B4%D0%B5%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BF%D1%80%D0%B8%D0%BB%D0%B8%D1%87%D0%B0-%D0%BD%D0%B0-%D1%81%D1%82%D1%80%D0%BE%D0%B8%D1%82%D0%B5%D0%BB%D0%BD%D0%B0-%D0%BF%D0%BB%D0%BE%D1%89%D0%B0%D0%B4%D0%BA%D0%B0-%E2%80%93-%D0%BD%D0%B5%D1%89%D0%BE-%D1%81%D1%82%D1%80%D0%BE%D0%B8%D0%BC,-%D0%BD%D0%BE-%D0%BD%D0%B5-%D0%B7%D0%BD%D0%B0%D0%B5%D0%BC-%D0%BA%D0%B0%D0%BA%D0%B2%D0%BE", "text": "Никоя икономика не може да се развива добре, ако държавата не създаде необходимите условия. Както и никое държавно управление не може да успее, ако няма успешна икономика. Това заяви президентът Румен Радев в публична лекция в Университета за национално и световно стопанство (УНСС) на тема “Икономическите и външнополитически предизвикателства пред страната ни”. Президентът Радев откри Младежки икономически форум в УНСС. В речта си той разкритикува практиката на правителството да разпределя без обществен дебат милиарди. Държавният глава критикува и програмата за саниране, която нарече “дълбоко несправедлива”. Според него “нация, която инвестира в стиропор и оставя децата си в невежество и без знания, няма радостно бъдеще”.   “България в момента прилича на строителна площадка, където нещо строим, но не знаем какво – защото е тъмно. Някакви хора носят строителен материал и се връщат за нов, а в това време други го крадат, защото е тъмно. Някакви хора ръководят строежа, размахват карти и чертежи, но други хора от тъмното всъщност управляват тях. Някакви хора строят стена, или да речем ограда, но е толкова рехава и нестабилна, че трябва да започнат да я ремонтират, преди да е приключена, защото е тъмно. Други хора строят пътища и магистрали, но нещо бъркат пропорциите и след тях остават дупки, защото е тъмно. Не се знае реалната стойност на обекта и какво и на кого се плаща, защото е тъмно.      Медиите не казват истината, защото не могат да я видят в тъмното или защото не искат да я видят, тъй като е тъмно. Но едно е ясно – малкото останали инвеститори напускат площадката и търсят друга, по-светла. Крайно време е да включим прожекторите. Това е най-важното, което трябва да направим, за да я има България – да осветлим процесите в държавата, да има прозрачност в харченето на публичния ресурс, да има ясно установени правила, които да важат за всички. Прокуратурата и съдът имат шанс да върнат доверието, като погнат крадците независимо дали са от управляващите или от опозицията.    Когато върнем доверието в държавността, съм сигурен, че предприемчивостта на българина ще доведе до желаните резултати. Трябва да осъзнаем, че сега, повече от всякога, е необходима непримиримост към произвола и престъпленията и активна гражданска позиция. Трябват хора с адекватно образование и култура, с познания за икономическите и обществените процеси, новите технологии, с друг поглед за развитието на България и на света, с други идеи за бъдещето и най-важното – с друга енергия и друг морал“, каза държавният глава.   “А тези хора сте вие”, обърна се към студентите в залата Румен Радев.   В дебата за бъдещето трябва да се въвличат младите, защото те ще реализират идеите и ще носят последствията от тези идеи, започна речта си президентът Румен Радев.   „Когато говорим за икономика, трябва да помним, че тя е неразривно свързана с политиката, защото тя не може да се развива, ако държавата не създаде необходимите благоприятни условия. И никоя държава няма да успее, ако няма работеща икономика. Успехът на всяка една политика се измерва с ползите, които тя носи за обществото“, каза в началото на словото си Румен Радев. И подчерта, че “една политика може да бъде представена за успешна чрез пиар блъфове, но това не може да трае дълго, защото тя трябва да донесе реални ползи, а те се измерват чрез висок жизнен стандарт и качество на живот.”   Ако се сравним с България отпреди 30 години ще видим значителни успехи – нова конституция, пазарна икономика, приватизация, България бе приета в ЕС и НАТО (без това да стане, тя щеше да бъде маргинализирана на европейската и световната сцена), заяви Румен Радев.   Той обаче отбеляза, че България е най-бедната държава в ЕС, с милиони хора, живеещи в бедност, с висока емиграция и обезлюдяване; с пенсионери , живещи с шокиращо ниски пенсии.   Като една от совните причини за това, президентът посочи “порочната практика” да привличаме чуждестранни инвеститори със социален дъмпинг – ниски заплати.   “Можем много да разсъждаваме за причините да стигнем до тук и можем да ги търсим във всички посоки – да речем във варварския начин на приватизация в нашето селско стопанство, в дела на сивата икономика, която спъва лоялната конкуренция, може би в използването на държавния бюджет като инструмент за потушаване на социални недоволства и протести, може би в несъстоялата се деинституционализация на общините, в липсата на доверие в съдебната система и можем да продължаваме така много“, продължи президентът Радев.   Държавният глава отбеляза и липсата на съдебна реформа сред причините за състоянието в страната.   Българският парламент е основният гарант за демократичността на нашата демократична система, подчерта Радев, след като поздрави всички с Деня на конституцията. Румен Радев обаче не подмина честата промяна в законодателството, което въздейства негативно върху бизнес средата. Президентът обърна внимание и, че става практика с преходните и заключителни разпоредби на един закон, да се променя друг. Свидетели сме как важни законопроекти, част от управленската промяна на правителството, се внасят от народни представителите, каза Радев. Според него такъв подход поражда въпроси.   “Президентът е президент на всички българи и той не може да създава политически партии. Но, ако разочарованието на хората от политическото статукво продължи да расте, ще бъдем свидетели на създаването на нови партии. И аз ще разбера българските граждани”, отговори Радев на друг въпрос от аудиторията – как смята да реализира бъдещите идеи и смята ли да създаде политическа партия.", "date": "2018.04.17", "title": "Радев: България прилича на строителна площадка – нещо строим, но не знаем какво"}
{"url": "http://www.classa.bg/%D1%81%D0%B2%D1%8F%D1%82/item/380989-%D0%BD%D0%B0%D1%81%D0%B0-%D1%89%D0%B5-%D0%B8%D0%B7%D1%81%D1%82%D1%80%D0%B5%D0%BB%D1%8F-%D1%81%D0%B0%D1%82%D0%B5%D0%BB%D0%B8%D1%82-%D0%BF%D0%BB%D0%B0%D0%BD%D0%B5%D1%82%D0%B5%D0%BD-%D0%BB%D0%BE%D0%B2%D0%B5%D1%86", "text": "На 16 април НАСА планира да пусне сондата, TESS - космически телескоп за търсене на екзопланети около някои от хилядите най-ярки и най-близки до Земята звезди.   Ракетата Falcon 9 на компания SpaceX ще бъде отговорна за изстрелването на устройството от Кейп Канаверал (Флорида, САЩ), в една мисия, водена от Технологичния институт в Масачузетс (MIT) и Центъра за космически полети на НАСА.   Смята се, че TESS е наследник на космическата обсерватория Кеплер, която стартира през 2009 г. и е пионер в изследването на екзопланетите. Това са планетите, подобни на Земята по размер. Американската космическа агенция очаква да постигне проучване на 200000 от най-ярките звезди в близост до Слънцето и да открие \"най-обещаващите\" екзопланети, способни да поддържат живот или да бъдат колонизирани.   Телескопът е оборудван с четири мощни камери и е планирано да наблюдава за поне 27 дни всеки от 26-те сектора, на които ще раздели космическата територия, която ще се изследва в продължение на две години. Освен това звездите, които ще изследва, са \"между 30 и 100 пъти по-ярки\" от небесните тела, които предшественикът му е наблюдавал.   За да изпълни целта си, TESS ще използва метода на астрономическия транзит, който се състои в откриване на спад на осветеността на звезда, когато по-малка звезда минава пред нея. По този начин, този инструмент ще запише периодичните и повтарящи се намаления на яркостта и ще определя броя на обикалящите около звездата планети. Тази информация ще позволи да се определи размера на тези небесни тела и формата на орбитата им, както и колко време им отнема да обиколят слънцето си.", "date": "2018.04.17", "title": "НАСА ще изстреля сателит \"планетен ловец\""}
{"url": "http://www.classa.bg/%D1%81%D0%B2%D1%8F%D1%82/item/380980-%D1%84%D0%B8%D0%B0%D1%81%D0%BA%D0%BE%D1%82%D0%BE-%D0%BD%D0%B0-%C2%AB%D0%BA%D1%80%D0%B0%D1%81%D0%B8%D0%B2%D0%B8%D1%82%D0%B5-%D0%B8-%D1%83%D0%BC%D0%BD%D0%B8%D1%82%D0%B5%C2%BB", "text": "Да разгледаме театъра на бойните действия преди и по време на последните удари на тройката западни играчи в Сирия.   Екипажите на B-1B «Lancer» с над повече от сто «красиви и умни» JASSM-ER в продължение на няколко дена очакваха заповед за изстрелване, както и британските «Торнадо GR.4» в авиобазата Акротири.   Десетки високоточни тактически ракети с голям радиус на действие «Storm Shadow» плюс британските «Трафалгар» и др. очакваха зелена светлина, за да изтрият буквално САР от лицето на земята.     Към тях трябва да добавим и миноносците «Donald Cook» и «Porter», снабдени с универсалните ВПУ Mk 41 с над сто крилати ракети «Томахоук».   Общият брой високоточно оръжие, с участието на израелските ВВС беше над 500-550 бр.   Всичко това подтикваше към мисълта, че сирийските средства за ПВО и ВКС на Русия няма да се справят с този рояк от ракети.   Но Пентагонът продължаваше да бави операцията, разглеждайки варианти за удара — колебаеше се около една или друга посока на удара, но главно размишляваше около разположението на обектите, в които вероятно има руски контингент.   Първата част от «загадката» се проясни още през деня в петък, на 13 април, когато «The New York Times», позовавайки се на източници от Вашингтон, съобщи, че по време на закрито заседания в Белия дом главата на отбранителното ведомство на САЩ Джеймс Матис обясни задържането на военната операция с търсенето на варианти, изключващи пряк сблъсък на силите на западната коалиция с ВКС на Русия и Иран, защото регионалният конфликт можел да прерасне в глобален.   В същото време ВКС на Русия обяви пълна бойна готовност.   Последва предупреждението на началник на ГЩ на ВС на РФ Валерий Герасимов, че ще бъдат прихванати ракетите, а след това ще бъдат унищожени техните носители, ако загинат руски военнослужещи.   Оттук следва и страхът на стратезите от Пентагона.   Но нещата не свършват дотук.     Затова всеки масиран ракетно-въздушен удар можеше да доведе до гибелта на руски военни и в резултат сблъсъкът да се превърне за САЩ и НАТО в истинска катастрофа.     А как така прехвалените западни играчи НЕ успяха да локализират руските военни в Сирия?   Първо, абсолютно неадекватното за лидер на свръхдържава психологическо състояние на президента на САЩ Тръмп.   Както знаем, той преди операция публикува в Туитър плановете си за предстоящата операция.     Горното го съобщи изданието «Le Figaro».   Второ, в западните провинции на Сирия присъстват значителен брой средства за радиоелектронно противодействие на Русия, които създават такава «шумотевица» в ефира, с която Западът очевидно не е в състояние да се справи. Това са 1Л248-4 СПН-4 и 1Л248-2 СПН-2…   Комплексите са рожби на високотехнологичния разработчик ОАО «Всероссийский научно-исследовательский институт «Градиент».   Характеристиките на 1Л248-4 СПН-4 и 1Л248-2 СПН-2…са уникални, но за това подробно ще разкажем друг път.   Две денонощия преди удара на ВВС и ВМС САЩ нееднократно се опитваха да изчислят местонахождението на предислоциралата се вече военната техника на руския контингент чрез стратегическите дронове за въздушно разузнаване RQ-4B, самолетите РЕР/РТР RC-135V/W «Rivet Joint» и самолетите против подводници P-8A «Poseidon», работещи във въздушното пространство на Израел и над акваторията на източната част на Средиземно море, югозападно от Тартус.   Всичко това можеше да се наблюдава без проблем чрез тактическата онлайн-карта  .   Както виждаме, дори подобни уникални мерки не позволиха на обединеното командване на силите на коалицията да получат пълноценна стратегическа картина с координатите на дислокация на руския контингент.   СПН-4- това е само една от причините за «шумотевицата».   Именно по тази причина Пентагонът в продължение на целия период на подготовка за удар контактуваше с ГЩ на ВС на Русия по военните канали за връзка, опитвайки се да съгласува максимално възможните «точки на съприкосновение» с цел да се избегне пряк сблъсък с руския контингент.   Затова и ударът се оказа толкова ограничен, а и напълно несъответстващ на броя на използваните носители. Продължаваме да «изследваме» случилото се.   Своевременно ще ви информираме за разбраното.    ", "date": "2018.04.17", "title": "Фиаското на «красивите и умните»"}
{"url": "http://www.classa.bg/%D1%81%D0%B2%D1%8F%D1%82/item/380981-%D0%BA%D0%B0%D0%BA%D1%8A%D0%B2-%D1%83%D0%B4%D0%B0%D1%80-%D0%BC%D0%BE%D0%B3%D0%B0%D1%82-%D0%B4%D0%B0-%D0%BF%D0%BE%D1%81%D1%80%D0%B5%D1%89%D0%BD%D0%B0%D1%82-%D1%80%D1%83%D1%81%D0%BA%D0%B8%D1%82%D0%B5-%D0%BF%D0%B2%D0%BE-%D0%B2-%D1%81%D0%B8%D1%80%D0%B8%D1%8F", "text": "В Близкия изток Русия е изградила един от най-мощните противовъздушни “чадъри”, който може да покаже своите възможности, в случай на евентуална атака от разрушители на САЩ по Сирия.     Към бреговете на Сирия приближават два американски разрушителя – Donald Cook и Porter, на борда на всеки от които са разположени между 56 и 96 крилати ракети тип Tomahawk – едни от най-високоточните и смъртоносни оръжия на нашето време. Тези ракети с морско базиране и обсег на поразяване до 2500 км могат да бъдат снабдени с бойни глави с различна мощност, в зависимост от поставените задачи.     Русия обаче вече заплаши, че може да използва “силов” вариант и да сваля американските ракети, ако те застрашат живота на нейните съветници и военни, работещи в сирийските градове.   Но как е изградена руската система за противоракетна отбрана в Близкия изток и как военните ще противодействат на съкруителната мощ на американските разрушители?   Първи ешелон. Средства за радиоелектронна борба   “Първоначално е създаден ешелон за смущения в радиоелектронния спектър със средства за РЕБ. Те напълно заслепяват цялата електроника и навигационни системи на всяка ракета”, каза пред Russia Beyond Виктор Мураховский, главен редактор на издание “Арсенал Отечества”.   Както припомня той, “малките” средства за РЕБ вече са заслепявали Donald Cook през пролетта на 2014 г., когато той навлезе в териториалните води на Русия в Черно море.   “Наш Су-24 приближи есминеца и със своя бордови комплект за РЕБ “Хибины” изведе от строя радиоелектронното оборудване на кораба. След този инцидент част от екипажа подадоха оставки, когато се върнаха у дома”, каза експертът.   Същевременно подобни системи има и в комплекта бордово оборудване на самолетите и вертолетите на морската авиация, но и в по-големите “птички”.   Например в самолета за РЕБ Ил-22 “Порубщик”.   По думите на конструкторите този самолет може избирателно да изключва апаратурата на противника, както и да “заглушава” аналогични средства за радиоелектронна борба от въоръжението на врага.   “Преди да започне работата на системите за електронни смущения, самолетът сканира радиосигналите в зоната на своята дейност. След откриване на честотите, на които работи техниката на противника, операторът на борда включва смущенията в необходимия диапазон”, каза пред Russia Beyond източник от военнопромишления комплекс.   В допълнение към цялата авиация около авиобаза “Хмеймим”, ключова за Русия точка в Близкия изток, съществуват наземни комплекси за радиоелектронна борба “Краснуха-4”. Те служат за потискане на “подслушвателите” и разузнавателните системи на противника. Комплексът “открива” всички вражески радарни системи и те престават да “виждат” цели на разстояние до 250 километра.   Втори ешелон. Комплекси за ПРО   Системите за противоракетна отбрана на Русия в Сирия са предимно зенитно-ракетните С-300 и С-400.   Тези машини откриват цели на разстояние от 250-400 км. Ракетите на С-300 и С-400 могат да свалят обекти на разстояние съответно от 150 и 250 километра. При това противниковите обекти не са проблем за системите, дори да се движат със скорост от 2,5 км в секунда.   На своите радари С-300 и С-400 засичат до 36 цели, и всяка от пусковите установки може да открие огън по 12 обекта едновременно. Точни данни за количеството техника и военнослужещи в региона е под гриф “строго секретно”. При това количеството противоракетни установки, радиолокационни системи, системи за откриване, съпровождане и прицел може да достигат до няколко десетки.   “Поддръжката на комплексите С-300 и С-400 около базите се подсигурява от зенитно-ракетните артилерийски системи “Панцирь-С1”. Това е ешелон за ПРО с малък радиус на действие, който “дострелва” ракетите, които по някаква причина са пропуснати от системите с голям обсег”, сподели с Russia Beyond професорът от академията за военни науки Вадим Козулин. Той отбеляза, че “Панцирь-С1” работят по цели на разстояние 10-15 километра.", "date": "2018.04.17", "title": "Какъв удар могат да посрещнат руските ПВО в Сирия?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380982-%D1%81%D0%B2-%D1%81%D0%B2%D0%B5%D1%89%D0%B5%D0%BD%D0%BE%D0%BC%D1%8A%D1%87%D0%B5%D0%BD%D0%B8%D0%BA-%D1%81%D0%B8%D0%BC%D0%B5%D0%BE%D0%BD,-%D0%B5%D0%BF%D0%B8%D1%81%D0%BA%D0%BE%D0%BF-%D0%BF%D0%B5%D1%80%D1%81%D0%B8%D0%B9%D1%81%D0%BA%D0%B8", "text": "    През ІV век срещу християните в Персий било предприето жестоко гонение. Персийският цар Сапор ги подозирал в държавна измяна. Той бил във враждебни отношения с византийския император. Езическите жреци и юдеите в Персия поддържани подозрението на царя и го уверявали, че Ктезифонският епископ Симеон съобщава на гърците всичко, що става в Персия. Сапор започнал жестоко да притеснява християните. Той ги облагал с тежки данъци, ограбвал и събарял християнските храмове. Веднъж заповядал да доведат при него епископ Симеона, човек благочестив и уважаван и от езичниците за високите му добродетели. Двама свещеници – Авделай и Ананий – придружавали епископа.     Сапор започнал да убеждава Симеона да се отрече от Христа и да се поклони на слънцето, както правели жителите езичници в Персия. Той му обещавал голяма награда, ако изпълни волята му, а в случай на непослушание заплашвал да избие всички християни в царството си. Симеон не само отказал да изпълни волята на царя, но му не засвидетелствал и дължимата почит. Разгневен от това, Сапор запитал епископа:   - Защо ти не ми се покланяш, както ми се покланяше досега?   - По-рано на съм довеждан при тебе така, както съм доведен сега. Тогава ти се покланях и ти отдавах подобаваща чест на царското ти достойнство. Но сега, понеже ме задължаваш да се отрека от мой Бога и да отстъпя от вярата си, аз не мога да ти се поклоня, защото ти си враг на моя Бог – отговорил спокойно епископът.   Този отговор разгневил много Сапора и той заповядал да отведат Симеона в тъмница. Когато излизал от двореца, епископът срещнал бившия учител и възпитател на царя, стареца Устазад. При тази среща Устазад де поклонил почтително на Симеон. Но като знаял, че Устазад, който по-рано бил християнин, променил вярата си, за да угоди на царя, епископът не отговорил на поздрава и поклона му, а започнал да го изобличава затова, че отстъпил вярата си. Устазад дълбоко се разкаял и горко заплакал.   - Как ще се явя пред моя Господ, от Когото се отрекох? – нареждал той. – Ето, и Симеон обърна от мене лицето си; той се гнуси от моето отстъпничество. А как ще погледне на мене моят Създател?   Старецът безутешно скърбял.   Като узнал за това, Сапор повикал при себе си обичния си учител и го запитал за причината на неговата скръб.   - Да не си преживял нещо неприятно в моя дворец?   - Не съм преживял нищо неприятно в царския ти дом – отговорил Устазад, - но по-добре щеше да бъде за мен да претърпя най-големите беди и скърби, отколкото да чувствам това, което сега къса сърцето ми. Защо не умрях преди да се отрека от Бога, Създателя на всички твари, и да се поклоня на Неговото създание? В желанието си да ти угодя аз лицемерех пред тебе. Затова аз заслужавам наказание по две причини: първо – загдето отстъпих от моя Бог и второ, че дълго време те лъгах. Но кълна се пред Бога, Създателя на небето и земята, че вече няма да извърша такъв грях. Вече няма да преклоня колената си пред слънцето, което е Божие съдание, но ще се покланям на самия Създател вовеки.   Като чул тези думи, Сапор се учудил от неочакваната промяна у своя учител и още повече се разгневил срещу християните. Той ту молел стареца да не унижава езическите божества, да не безчести себе си и да не наскърбява царския дом, ту го заплашвал с наказания, ако не се вразуми. Устазад обаче останал непоколебим и твърдо изповядал и проповядвал името Христово. Не дали резултат нито молбите, нито заплахите. Най-после Сапор осъдил на смърт своя учител и възпитател.   Преди смъртта си Устазад извикал един свой приятел и го помолил да каже на Сапора от негово име следното:   - Помни, че от младини аз служех на твоя баща, а после и на тебе. Не говоря за всички мои услуги, защото те ти са известни. Сега те моля за една милост. Заповядай да се разгласи пред всички защо умирам аз. Нека управниците и народът знаят, че аз съм осъден на смърт не за някакво престъпление, но затова, че съм християнин и не се отричам от своя Бог.   Царят изпълнил молбата на Устазад. Той смятал, че като видят, че не е пощаден и престарелият му възпитател, всички ще се изплашат. Устазад пък искал по този начин да ободри християните, които скърбели за неговото отричане от Бога и да им вдъхне повече мъжество и твърдост. Присъдата била изпълнена. Отсекли с меч главата на Устазад и обявили пред целия народ, че той е наказан за изповядване на християнската вяра.   Епископ Симеон, който бил още в тъмницата заедно с много свещеници и християни, научил за смъртта му. Всички се зарадвали и благодарили на Бога, Който повикал грешника към покаяние и го удостоил с мъченически венец.   Скоро след това епископ Симеон отново бил повикан от Сапора и, както по-рано, твърдо изповядал своята вяра. Разярен от упоритостта на християните, царят решил да употреби крайни мерки. Той заповядал всички християни, които се намират в затвора, да бъдат убити в същия ден, в който се възпоменават кръстните страдания на Иисуса Христа. На Разпети петък извели из тъмницата около сто християни и ги закарали на определеното място, където трябвало да бъдат убити. Между тях имало и няколко свещеници и дякони, както и други свещенослужители. Съгласно царската заповед всички трябвало да бъдат убити пред очите на епископ Симеона, а него да убият последен. Преди да бъдат убити, един от жреците се обърнал към осъдените на смърт християни и високо извикал:   - Ако някой от вас иска да остане жив, нека се поклони на слънцито и ще бъде освободен.   Нито един не се отзовал на тези думи. Всички предпочели да умрат за Христа и да придобият вечен живот. Те изслушали благоговейно съветите на светие епископ Симеон, който им говорирл за Бога, за Небесното царство и за вечния живот. След като били избити всички пред очите на Симеон, най-после и той преклонил главата си и бил посечен с меч.   Един от осъдените свещеници проявил известно колебание и страх. Тогава един царски чиновник, който присъствал там, извикал: - Не бой се, старче, затвори очите си, бъди мъжествен и скоро ще видиш божествена светлина.   Езичниците разбрали, че този чиновник е християнин. Той бил хванат и отведен при царя, пред когото изповядал вярата си в Христа. Царят го осъдил на страшна, мъчителна смърт. Заедно с него била умъртвена и дъщеря му.   След това Сапор заповядал да бъдат избити всички християни в неговата държава. Но той скоро се убедил, че направил грешка. Неговата заповад не изплашила християните. Историците разказват, че те на тълпи отивали при съдиите, без страх изповядвали своята вяра и готовността си да умрат за Христа. Една година след смъртта на епископ Симеон, на Разпети петък, а след това и на самия Великден, повече от хиляда християни приели мъченическа смърт. Между тях се намирал един любимец на царя, Азат.    Царят съжалявал за него и искал да го спаси, но не могъл да направи изключение, и Азат бил убит. След това Сапор малко смекчил своето жестокосърдие и заповядал да избиват само епископите и свещениците, а обикновените хрлистияни да не се преследват. След известно време обаче гонението било възобновено със страшна сила. Изобщо през дългогодиншното си царуване Сапор на три пъти предприемал гонение срещу християните. Тези гонения продължили около двадесет години.", "date": "2018.04.17", "title": "Св. свещеномъченик Симеон, епископ Персийски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380983-17-%D0%B0%D0%BF%D1%80%D0%B8%D0%BB,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1355 г. - Във Венеция за заговор против местната аристокрация е екзекутиран Марино Фалиеро.     1397 г. - За първи път Джефри Чосър разказва своите Кентърбърийски разкази в двора на Ричард II. Изследователите на Чосър посочват датата (през 1387) за начало на описвания в книгата поход до Кентърбъри.   1492 г. - Христофор Колумб получава благословията и финансирането на испанската корона да търси западния път към Индия.   1521 г. - Водачът на Реформацията Мартин Лутер е отлъчен от католическата църква.   1534 г. - Арестуван е бившият лорд-канцлер на Англия, авторът на „Утопия\" Томас Мор.   1607 г. - 21-годишният Арман Жан дю Плеси дьо Ришельо е ръкоположен за епископ.   1821 г. - По време на сражение край град Скулени на река Прут с османската армия загива Индже войвода.   1824 г. - Подписан е Руско-американски договор за свободното плаване и ловенето на риба в Аляска.   1856 г. - Квебек е провъзгласен за столица на Канада.   1861 г. - Американска гражданска война: Щатът Вирджиния се отделя от САЩ.   1879 г. - На 1 Велико народно събрание принц Александър I Батенберг е избран за княз на Третата българска държава измежду трима кандидати.   1895 г. - Подписва се Симоносекския мирен договор между Китай и Япония, утвърждаващ поражението на Китай в Китайско-японската война (1894-1895).   1897 г. - Обнародван е Закон за монетите в Княжество България.   1904 г. - В София е дадено първото куклено театрално представление в България от членове на дружество „Чех\".   1919 г. - Въвеждат законът за 8-часов работен ден във Франция.   1924 г. - Учредено е филмовото студио Metro-Goldwyn-Mayer след сливане на Metro Pictures, Goldwyn Pictures и Louis B. Mayer Company.   1937 г. - Дафи Дък се появява за пръв път във филм на Warner Bros.   1941 г. - Втората световна война: Кралство Югославия се предава на германците, след като нацистката армия влиза в Белград.   1945 г. - Създадена е Австрийската народна партия, участвалата най-дълго в управлението на Австрия след Втората световна война.   1948 г. - Одържавено е цирковото дело в Народна република България.   1961 г. - Операция в Залива на прасетата: ЦРУ прави неуспешен опит да свали режима на Фидел Кастро, като изпраща екип от кубински емигранти в района на Залива на прасетата в Куба.   1964 г. - В Англия излиза първият албум на „Ролинг Стоунс\", озаглавен „Ролинг Стоунс\".   1969 г. - Възрастта, на която един човек има право на вот във Великобритания, е намалена от 21 на 18 години.   1969 г. - Александър Дубчек е принуден да подаде оставка от лидерския пост на чехословашката компартия и е заменен с Густав Хусак.   1970 г. - Сър Пол Маккартни издава първия си солов албум „Маккартни\".   1970 г. - Проект Аполо: Американският космически кораб Аполо 13 успява да се върне на Земята след почти катастрофален полет до Луната.   1975 г. - Червените кхмери извършват комунистически преврат в Кхмерската република, на власт идва Пол Пот, което поставя начало на камбоджанския геноцид, отнел живота на около 1,5 милиона души.   1989 г. - След седемгодишна забрана в Полша е легализиран профсъюзът Солидарност.   1993 г. - Президентът на Чечня Джохар Дудаев разпуска парламента и въвежда президентско управление в републиката.   1999 г. - НАТО иска от България неограничен достъп до въздушното ѝ пространство в хода на Операция \"Съюзна сила\" срещу Югославия.  ", "date": "2018.04.17", "title": "17 април, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/380979-%D0%B5%D1%81-%D1%81%D0%B5-%D0%BE%D0%BF%D0%B8%D1%82%D0%B2%D0%B0-%D0%B4%D0%B0-%D0%B8%D0%B7%D0%B1%D0%B5%D0%B3%D0%BD%D0%B5-%D1%80%D0%B0%D0%B7%D0%B4%D0%B5%D0%BB%D0%B5%D0%BD%D0%B8%D0%B5-%D0%BF%D1%80%D0%B5%D0%B4-%D0%BB%D0%B8%D1%86%D0%B5%D1%82%D0%BE-%D0%BD%D0%B0-%D1%80%D1%83%D1%81%D0%B8%D1%8F", "text": "Въздушните удари по Сирия, нанесени от САЩ, Франция и Великобритания, далеч не получават единодушна подкрепа от ЕС и френският първи дипломат Жан-Ив Льо Дриан ще се опита да получи по-единодушна подкрепа на днешната среща с колегите си в Люксембург.     Вярно, че германският канцлер Ангела Меркел определи ударите като необходими и подходящи. Но в другите столици на ЕС наблегнаха на необходимостта да се предотврати всякаква военна ескалация, пише Франс прес.   Всички страни членки са на мнение, че използването на химически оръжия на 7 април срещу бунтовническия бастион Дума, в близост до Дамаск - за което е обвиняван сирийският режим - е неприемливо и не трябва да остане ненаказано.   Декларацията, публикувана в събота от върховния представител на ЕС по външната политика и сигурността Федерика Могерини от името на 28-те страни набляга на необходимостта виновните за военни престъпления да си получат заслуженото. Но тя не оправдава ударите.   “Това не е изненада”, обясни европейски източник. 28-те страни са разделени. От едната страна на шахматната дъска са Франция и Великобритания. От другата са неутралните. По средата са членове на НАТО, много от които са на различно мнение по отношение на ударите, както показа и реакцията на Италия, която увери, че “тези ограничени действия няма да бъдат началото на ескалация”. “Декларацията на 28-те е максимумът на това, което можеше да бъде казано”, подчертава източникът. Подкрепата на НАТО обаче беше по-изрична.   Много европейски правителства са недоволни, защото се опасяват от реакцията на Владимир Путин, поддръжник на сирийския президент Башар Асад. В навечерието на ударите руският президент предупреди в разговор с френския държавен глава Еманюел Макрон, че всякакви “необмислени и опасни действия в Сирия” могат да доведат до “непредвидими последствия”.   “Европейският съюз трябва да остане единен. Трябва да се избегне възможността всяка страна да води автономна политика спрямо Москва. Това е важно за съществуването на ЕС”, обяснява европейски представител, пожелал анонимност.   Москва се възползва от разделението в ЕС. Реакциите след отравянето на бившия руски двоен агент Сергей Скрипал, извършено във Великобритания - за което Лондон обвинява Русия - го показаха.   “Всички направиха същите констатации. Всички разбраха фактите по един и същ начин, но не всички реагираха по един и същ начин”, подчертава европейски дипломатически източник.   Общо 19 страни членки на ЕС експулсираха от своята територия руски дипломати, пет просто повикаха посланиците си за консултация, а три не предприеха действия. И щеше да е необходимо сериозно убеждаване, за да бъдат накарани 28-те да обвинят Москва.   На ежемесечната си среща в Люксембург министрите на външните работи на 28-те страни ще се опитат да постигнат разбирателство за политиката, която да водят по отношение на Москва, за да се опитат да намерят изход от войната, разкъсваща Сирия.   “Не можем да продължаваме така. Трябва да засилим натиска над Русия, за да я убедим да промени отношението си. Това е необходимо условие за решаването на сирийския конфликт”, смята германският външен министър Хайко Маас.   “Сега остава да се надяваме Русия да разбере, че след ответния военен удар ние трябва да обединим усилията си, за да подкрепим политически процес в Сирия, който да позволи излизане от кризата. Франция е готова да съдейства за постигането на това”, добави неговият френски колега Жан-Ив Льо Дриан.   В телевизионно интервю снощи Еманюел Макрон обясни, че иска да “убеди” Русия и Турция да седнат на масата за преговори и подчерта, че иска “да говори с всички”.   Париж иска Москва да приеме възстановяване на съвместния механизъм на ООН и Организацията за забрана на химическите оръжия (ОЗХО) за разследване на нападенията с химически оръжия, който беше премахнат в края на миналата година. Мандатът на комисията не беше подновен, след като Русия използва на няколко пъти правото си на вето.", "date": "2018.04.17", "title": "ЕС се опитва да избегне разделение пред лицето на Русия"}
{"url": "http://www.classa.bg/%D1%81%D0%B2%D1%8F%D1%82/item/380974-%D0%BB%D0%B5%D0%BA%D0%B0%D1%80%D1%8F%D1%82-%D0%BC%D0%B8-%D0%B5-%D0%B1%D1%8A%D0%BB%D0%B3%D0%B0%D1%80%D0%B8%D0%BD-%D0%B2%D0%BE%D0%B4%D0%BE%D0%BF%D1%80%D0%BE%D0%B2%D0%BE%D0%B4%D1%87%D0%B8%D0%BA%D1%8A%D1%82-%D1%81%D1%8A%D1%89%D0%BE", "text": "          Повече източноевропейци и по-малко бежанци: в публикуваните тези дни данни на Германската статистическа служба се откроява нова тенденция. Докато през 2015 болшинството пристигащи в Германия чужденци са били бежанци от държави, в които бушуват кризи и войни, то през миналата година нещата стоят другояче. През 2017 в Германия са се преселили особено много граждани на новите държави-членки на ЕС: делът на източноевропейските мигранти е скочил с 12,5%.     Така например през 2017 в Германия са пристигнали 45.000 нови мигранти от България. Увеличението на мигрантите от Полша и Румъния през същия период е било с по 85.000 души. От 2007 до края на миналата година броят на преселниците от новите членки на ЕС се е повишил с общо 919.000 души, а това представлява плюс от 185,7%. В края на 2017 в Германия са живеели общо 10,6 милиона чужденци, като става дума само за онези, които притежават единствено чуждестранен паспорт и нямат немско грежданство.   \"Източноевропейците имат какво да дадат на Германи я\"   \"Покрай голямата бежанска вълна през последните години миграцията от Източна Европа до известна степен изпадна от полезрението ни, но в дългосрочен план тя със сигурност е по-значимата и по-дълготрайна тенденция\", казва Улф Брунбауер от Института за изследване на Източна и Югоизточна Европа в Регенсбург.   \"В случая не става дума за мигранти по бедност, а за хора, които имат какво да предложат на Германия и които са търсени на нашия трудов пазар\", подчертава Брунбауер в отговор на твърде разпалените дискусии около източното разширяване на ЕС, които се водят още от 2004 насам.   Опитът от последните години показва, че опасенията, които са били изпитвани първоначално по отношение на тази миграция, не са били основателни, казва Брунбауер. \"Британската икономика извлече например много големи ползи от източноевропейските мигранти, а германската и австрийската продължават да печелят и днес\", казва експертът.   И наистина, по много от строежите в Германия днес масово звучи полска, българска или словашка реч. Без болногледачки и медицински сестри от Източна Европа в много от германските болници и старчески домове би се усещал сериозен недостиг на кадри. Хиляди германски домакинства също са зависими от източноевропейките, които гледат възрастните или болни роднини.   През 2017 година 12% от работещите в Германия жени от България и Румъния са били заети именно в сферата на здравеопазването и социалните грижи, казва Карола Буркерт от Института за изследване на трудовия пазар и професионалното образование във Франкфурт. Без работничките от Източна Европа ситуацията би била направо критична. И то не само в този бранш, но и в други сектори - като хотелиерството и ресторантьорството. Според данни на института във Франкфурт, в средата на 2017 в тази сфера са били заети близо 17% от българките и румънките, работещи в Германия, както и 11,6% от останалите източноевропейки.     \"Ханделсблат\" цитира и друго изказване на Карола Буркерт, от което става ясно, че жените от Източна Европа често си намират по-квалифицирана работа, отколкото мъжете от същите страни. Като цяло обаче можело да се предположи, че мигрантите от източноевропейските държави-членки на ЕС често имат работа, която изисква по-ниска квалификация от онази, с която те разполагат - главно поради езиковия проблем или поради непризнаването на техните дипломи. Но дори и да работят като склададжии или като охрана на търговски обекти, често в Германия те печелят повече, отколкото биха печелили по специалността си в България, казва Буркерт.   \"Макар безработицата сред тези мигранти да е малко по-висока, отколкото сред германците, повечето от източноевропейците успяват да си намерят работа\", твърди Улф Брунбауер и предсказва, че особено в сферата на болничните грижи търсенето на квалифицирани кадри от чужбина навярно ще продължи да нараства. \"Ханделсблат\" съзира в тази тенденция обаче и опасност за източноевропейските държави. Въпросните страни навярно усещат по болезнен начин отлива на квалифицирани кадри. При това развитие се появяват интересни миграционни зависимости. Така например отливът на медицински сестри от Полша се компенсира с внос на медицински кадри от съседна Украйна, обобщава \"Ханделсблат\".", "date": "2018.04.17", "title": "Лекарят ми е българин. Водопроводчикът - също."}
{"url": "http://www.classa.bg/%D1%81%D0%B2%D1%8F%D1%82/item/380975-%D1%82%D0%BE%D0%B2%D0%B0-%D1%81%D0%B0-%D0%B2%D1%80%D0%B0%D0%B3%D0%BE%D0%B2%D0%B5%D1%82%D0%B5-%D0%BD%D0%B0-%D1%83%D0%BD%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%BD%D0%B0%D1%86%D0%B8%D1%8F", "text": "            Отмъщение с предизвестие: на 15 март, националния празник на Унгария, премиерът Виктор Орбан заяви в реч пред десетки хиляди свои привърженици, че след парламентарните избори ще има \"политическо, морално и юридическо възмездие\". Броени дни след изборната му победа стана ясно, че той не се шегува. Като начало беше публикуван черен списък с имената на \"враговете на Унгария\".   Близкият до правителството седмичник \"Figyelö\" (\"Наблюдател\") публикува в четвъртък (12.04.) над 200 имена на унгарски университетски преподаватели, журналисти и сътрудници на неправителствени организации, окачествени като \"наемници\" на американския милиардер Джордж Сорос. Заглавието на списъка гласи: \"Хората на спекуланта\". А под него пише, че са били идентифицирани няколкостотин личности, които работели в унгарската мрежа на \"спекуланта Сорос\".     Списъкът съдържа имената на безброй университетски преподаватели от Централноевропейския университет в Будапеща, който в голямата си част се финансира от фондацията \"Отворено общество\". Включени са и сътрудниците на редица неправителствени организации, сред които са унгарският Хелзинкски комитет, \"Общество за права за свобода\" (TASZ), както и унгарското бюро на \"Амнести интернешънъл\".    В списъка фигурират имената на много журналисти, сред които цялата редакция на разследващия журналистически портал \"Direkt36\", който през последните години информира за безброй корупционни скандали в обкръжението на Виктор Орбан и неговата партия \"Фидес\". В черния списък на Орбан са публикувани и имената на много бивши либерални и консервативни политици, някои от които са били близки до \"Фидес\".   Списъкът предизвика огромна вълна от възмущение сред засегнатите. Информационният портал index.hu коментира, че подобно публикуване на имена напомня за \"мрачните времена на националсоциализма и комунизма\". Ректорът на Централноевропейския университет Майкъл Игнатиев пише в свое становище, че изготвянето на подобен списък е \"скандален опит за сплашване\", опасен за академичната свобода и за целия академичен живот в Унгария.   Много сътрудници на неправителствени организации също изразяват своето възмущение от публикацията. Съпредседателката на унгарския Хелзинкски комитет Марта Пардави заяви пред Дойче Веле, че публикуването на този списък е \"шокиращ и примитивен опит за създаване на образ на врага\". Видът на публикацията - бели букви на черен фон - не оставя никакво съмнение, че става дума за опит за сплашване.   От няколко години насам Виктор Орбан поставя личността на Джордж Сорос в центъра на своите кампании и политически атаки - въпреки че самият Орбан и много от неговите съпартийци са били стипендианти на фондацията \"Отворено общество\". Днес Виктор Орбан твърди, че Джордж Сорос, който е от унгарско-еврейски произход, искал да съсипе християнската идентичност на Унгария и Европа чрез заселването на милиони мюсюлмански мигранти. А един от инструментите му били \"платените от него наемници\". Във видеообръщение в началото на март Виктор Орбан заяви, че унгарското правителство знае имената на \"2 000 наемници на Сорос\", както и че ги наблюдава.     Седмичникът \"Figyelö\", който първи публикува въпросния списък, е собственост на близката до Орбан историчка Мария Шмид, която е един от идеологическите мозъци на партията \"Фидес\". Много често именно тя първа изпробва политическите минни полета за Виктор Орбан. В началото на 2017 година \"Figyelö\" първи публикува статия за закона срещу Централноевропейския университет на Джордж Сорос. В тази връзка политологът Атила Тибор Наги смята, че публикуването на \"черния списък\" е подготовка за гласуването на пакета закони \"Да спрем Сорос\", което предстои в началото на май. \"С публикуването на имената на правителствените критици властите искат да конкретизират образа на врага. В този смисъл това не е изненадващо продължение на кампанията срещу Сорос\", казва той.   Атила Тибор Наги все пак подчертава, че Унгария е далеч от руските и турските авторитарни тенденции. Политологът обаче, подобно на други наблюдатели, смята, че е достигнато \"ново ниво на политическа ескалация\". Според него в ЕС и преди всичко в Европейската народна партия (ЕНП), към която принадлежи и \"Фидес\", трябва да се проведе нова дискусия за подхода към Виктор Орбан. В четвъртък холандската евродепутатка от Зелените Юдит Саргентини представи пред Европарламента критичен доклад за състоянието на унгарската демокрация.    А след победата на Орбан на парламентарните изори в ЕНП се разгоря остър спор за евентуалното изключване на \"Фидес\". Германският евродепутат от ХСС Манфред Вебер е катогорично против и смята, че Виктор Орбан \"може да бъде приобщен по-добре, ако партията му остане в редиците на ЕНП\". \"Всички западни политици, които по някакъв начин все още защитават Орбан, би трябвало сега да са разбрали какъв политически път поема Унгария\", казва Марта Пардави от унгарския Хелзинкски комитет.   Междувременно седмичникът \"Figyelö\" обяви, че ще продължи да публикува и нови имена. Вестникът все пак се извини, че в първия списък са попаднали имената и на много покойници, но добави, че \"истерията\" и \"вълната от възмущение\" били неоснователни и неразбираеми. Който искал да бъде изключен от списъка или евентуално да бъде включен в него, можел да се обърне към седмичника, изпращайки имейл.", "date": "2018.04.17", "title": "Това са \"враговете на унгарската нация\""}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/380976-,-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B3%D0%BE%D1%80%D0%B4%D0%BE-%D0%B8%D0%B7%D1%87%D0%B5%D0%B7%D0%B2%D0%B0", "text": "            Поне веднъж годишно окайваме някое демографско изследване. Там са всичките ни драми: неувереността в бъдещето на нацията, тъгата по заминалите млади хора, комплексът, че вече сме стари и няма за кога да правим деца.   Според последните данни на БАН, през миналата година сме намалели с 51 хиляди човека (един Видин). Застаряване, най-висока смъртност в ЕС, ниска раждаемост, емиграция. С тези темпове през 2019 ще сме паднали под 7 милиона, а окончателното изчезване ще се състои след 140 години.   В същия момент Дойче Веле представи едно германско демографско изследване. Германия е страна с раждаемост, която е по-ниска дори и от българската. Но научихме едно удивително число: в тази страна днес живеят над 10 милиона чужди граждани. Един на всеки осем! Отделно са по-старите имигранти, които вече имат германски паспорт. Половината от чужденците са от Европейския съюз, като българите са около 310 хиляди (една Варна). Останалите са от трети страни. Именно този трудов ресурс задвижва супер успешната германска икономика, която търси да наеме още милион и нещо работници. Германия расте, става все по-силна, а България гордо изчезва. Интересен контраст, нали?       Германският пример ни дава представа какво се прави в развития свят - привличат се и се интегрират мигранти. В страни като Канада и САЩ това става планомерно, дори с квоти. Спецификата на Федералната република се състои в това, че тя рязко се отваря за масирана имиграция, като това дори поражда политически трусове. Но друг механизъм капитализмът не е измислил - чакаме роботите да заменят хората, само дето не е сигурно дали няма да заменят и нас самите.   Мигрантите са нужни не само за да запълнят вакантните места и да вършат работа, която местните не желаят. Повечето от тях са млади и раждат деца; тръгват от нулата и съответно купуват къщи, коли, обзавеждане, с което задвижват потреблението. И още: мигрантите идват със своите култури, обогатяват приемащата страна и са жива връзка с местата, от които пристигат. А заедно с работниците идват и инвеститори: ако една култура се е научила да взаимодейства със сирийския бежанец, тя по-лесно ще се разбере със саудитския принц. Да, и в западните общества има съпротива срещу новодошлите. И там има хора, които предпочитат да са само сред свои. Само дето така си оставаш слаб, малък, неразвит.   В днешна България тази посока за търсене на решение изглежда невъзможна. Расизмът се превърна в медийна норма, а демографите, които обсъждат проблема, дори не смеят да споменат варианта миграция, за да не ядосат някого. А когато работодателите отворят дума за внос на работна ръка, левите веднага скачат, защото виждат в тази мярка дъмпинг на трудовия пазар. И защото мислят икономиката като игра с нулева сума. В същото време в Германия дойдоха милиони - и спечелиха всички.   Тънкият момент тук е съпротивата срещу чуждите инвеститори, която се обосновава не с цвета на кожата, а с патриотичната защита на местния капитал. Но защо да ме е грижа за печалбите на местния капиталист? Може пък чуждият да има по-добро ноу-хау, да осигурява по-добри условия на съгражданите ми. Но ето, че им се създават всякакви пречки - като се започне от непрекъснатата смяна на закони и се стигне до феодализма по места, който си иска процент. Та сега стоим и чакаме нашите олигарси да преперат достатъчно пари, които да вкарат тук през офшорките си под формата на „чужди инвестиции\".       Втората възможност е по-популярна: да върнем нашите собствени емигранти. Кой не би се радвал? Не разбирам само защо хората, които го повтарят, си мислят, че тези дълго отсъствали сънародници лесно ще се интегрират в нашата действителност. Да, знаят езика, познават страната, но дотолкова са се откъснали от средата, че ще им струва доста усилия да се включат отново в шуробаджанашките мрежи. Тук ще са чужденци като виетнамците или мароканците - и това е едно от нещата, които ги спира, не само по-ниските заплати. Вземете университета: пристига младеж с диплома от Кеймбридж, но не си мислете, че се изтрепваме да го вземем. Нали си имаме тукашни, които са се въртели около нас няколко години.   Политиката за привличане на емигрирали сънародници предполага радикална подкрепа и улесняване на всички възможни нива - например някаква агенция да се заеме с всичко, което човекът трябва да направи, за да си дойде: от работата през жилището до легализирането на дипломите. Тази подкрепа спокойно може да се разпростре върху чуждите специалисти, които следва да привлечем, ако някак преодолеем етническия си солипсизъм. Но ще има двусмислена реакция от страна на местните: значи на тях давате, а на нас - не? Видяхме това двусмислие и в национал-популистките партии, които най-силно разпалват демографските страсти - искат да върнат емигрантите, но опитаха да ограничат правото им на гласуване.     Привличането на качествени хора е в днешно време един вид състезание, в което различните места мобилизират много ресурси. Наред с практическите неща трябва да споменем и качеството на живота, което става все по-важен фактор при екзистенциалния избор. Напускаш Мюнхен и се озоваваш в Пазарджик. Какво правиш там? Особено когато говорим за топ специалисти, от каквито ще имаме все по-остра нужда, този фактор е особено важен. Но не виждам политика за привличане на „креативната класа\" с цялостен дизайн на средата. (Освен може би в Пловдив - дали градът не дръпна и заради това, че стана едно много приятно място?)       Третият подход е най-силно желан: подкрепа за раждаемостта. Показателно е, че нашите суверенисти се кълнат в примера на Орбан, който яростно противопоставя натализма на имиграцията. Проблемът е, че въпреки заявката до 2030 раждаемостта в Унгария да се вдигне над санитарния минимум (2,1 деца на жена), засега не се забелязва раздвижване. Чудя се дали проблемът не е в това, че неговите мерки са основно финансови.     Традиционните семейства, каквито ги бленуват новите консерватори, отдавна не съществуват. Жените се стремят към обществена реализация, а самите двойки лесно се свързват и разпадат. Затова смятам, че подкрепата за родителството трябва да върви в съвсем друга посока - обществото да поема все по-голяма част от грижата за децата. Наместо да се раздават пари, да се осигуряват целодневни училища и детски градини, безплатни допълнителни занимания по език или спорт.    Именно в тази посока тръгна Макрон, следвайки френската етатистка традиция - записването на дете в детска градина ще стане там задължително от 3-годишна възраст. Вероятно ви звучи комунистически, но няма как да върнем жената в кухнята, няма как да стабилизираме любовните отношения. Затова отглеждането на децата трябва да се облекчи максимално - за да бъде радост, а не бреме. (Тук обаче едни етнически хора избухват: откъде накъде ще даваме и на циганите. И така всякаква политика замира.)   Да не забравяме и това: раждаемостта ще реши проблемите ни след най-малко 20 години. В момента новородените само ще натоварят социалната система. Затова разумната политика би комбинирала трите подхода - би привличала подбрани по някакви критерии мигранти, би улеснявала адаптацията, би инвестирала в бъдещето за няколко десетилетия напред. Но тематиката е твърде удобна за идеологизиране - съдбата, нацията, чуждите нашествия... И така нищо няма да се изведе докрай. Затова пък всеки нов сезон ще изживяваме нови и нови демографски трагедии.", "date": "2018.04.17", "title": "България гордо изчезва...."}
{"url": "http://www.classa.bg/%D1%81%D0%B2%D1%8F%D1%82/item/380977-%D1%86%D0%B5%D0%BB%D1%82%D0%B0-%D0%BD%D0%B0-%D1%83%D0%B4%D0%B0%D1%80%D0%B0-%D1%81%D1%80%D0%B5%D1%89%D1%83-%D1%81%D0%B8%D1%80%D0%B8%D1%8F", "text": "          Преди 15 години един американски президент оповести в героична поза: „Мисията е изпълнена!\". Само дето през следващите години с цената на много кръв се разбра, че мисията в Ирак изобщо не е изпълнена - защото американците и британците дори не бяха помислили за следвоенната действителност в страната. Сега, след ударите срещу сирийски военни обекти, президентът Тръмп също се изстъпи в познатата поза и обяви: „Мисията е изпълнена!\".     Дали прогнозата, която се съдържа в това самохвалство, наистина ще се сбъдне, зависи, естествено, от целите на американско-британско-френската акция. Беше ли тя наказателна операция срещу Асад, задето не изпълни обещанието и не унищожи запасите си от химическо оръжие, а вместо това за пореден път ги използва срещу цивилното население? Или пък трябваше да го възпре от нови варварски действия? Съобщава се, че ракетите са унищожили производствени мощности и складове за химическо оръжие. С това една от целите е осъществена. Асад вече няма да притежава ресурсите за нови нападения с химически и нервнопаралитични вещества - освен ако не успее, евентуално с помощ от чужбина, да възстанови съответната инфраструктура.     Независимо от всичко това обаче ударите бяха символични. И така прицелени, че да не предизвикат пряка конфронтация със закрилницата на Асад - Русия. Защото едва ли някой желае подобна конфронтация. Нека обаче още веднъж да припомним уверенията на руското ръководство, че всички наличности на химическо оръжие били унищожени. Освен това в предишни случаи Русия на няколко пъти блокира в Съвета за сигурност разследвания срещу сирийския режим. Може би Москва реагира толкова превъзбудено на наказателните удари и на предшестващите ги обвинения именно защото последните случаи на употреба на химическо оръжие поставят самата Русия в крайно неблагоприятна светлина.   Обвинението, че САЩ и двамата им съюзници са нарушили международното право, няма как да бъде отхвърлено. Но спазването на международното право много зависи от доброто функциониране на Съвета за сигурност и от общите цели и средства, по които постигат консенсус постоянните членки - три демокрации, една авторитарно ръководена държава и една партийна диктатура. Когато някоя от тях наложи вето, Съветът е недееспособен. А в рамките на сирийската война това се случваше често. И в много случаи по вина на Русия. Ако нарушенията на Конвенцията за забрана на химическото оръжие не бъдат наказани, пък макар и без мандат, ако осъдителната употреба на химически оръжия отново стане нещо „нормално\", тогава вече изобщо няма какво да говорим за примата на международното право. И трябва да сме съвсем наясно, че Асад би могъл да се превърне в пример за подражание.     Достойно за адмирации ще бъде, ако сега се отвори прозорецът на дипломацията. Да, част от даденостите на първо време не могат да бъдат променени: Русия и Иран държат Асад на власт и му разрешават да води финалната си битка с огромна бруталност. Тръмпова Америка пък вече не желае да носи бремето на световна сила, поддържаща реда, и затова предпочита да се намесва само в отделни случаи. Единствено Великобритания и Франция проявяват активност, като особено френският президент не желае да бъде просто част от масовката. А Европа? Германия? Те нямат никакво влияние, но пъшкат под бремето на последствията. И никаква стратегия не се вижда на хоризонта.  ", "date": "2018.04.17", "title": "Целта на удара срещу Сирия?"}
{"url": "http://www.classa.bg/%D1%81%D0%B2%D1%8F%D1%82/item/380978-%D0%B5%D1%80%D0%B4%D0%BE%D0%B3%D0%B0%D0%BD-%D1%86%D0%B8%D0%BC%D0%B5%D0%BD%D1%82%D0%B8%D1%80%D0%B0-%D0%B2%D0%BB%D0%B0%D1%81%D1%82%D1%82%D0%B0-%D1%81%D0%B8", "text": "          Реджеп Тайип Ердоган управлява Турция от 2002 година насам. Точно преди една година - на 16 април 2017 - той постигна победа, която окончателно циментира властта му. На референдума за промяна на Конституцията, проведен на този ден, 51,2% от избирателите гласуваха за превръщането на Турция от парламентарна в президентска република. А това означава, че всички правомощия на изпълнителната власт се прехвърлят към президента, а парламентът остава с отслабени позиции.     Журналистът от вестник \"Джумхуриет\" Кемал Джан познава добре десния политически спектър в Турция. Според него, на референдума през миналата година Ердоган не е могъл да спечели толкова убедително, колкото е искал. Затова сега цялата му енергия, политиката му в сферата на вътрешните и външните работи, както и поведението му спрямо опозицията са насочени към изборите през 2019 година.   За Ердоган е важно да получи на тези избори над 50% от гласовете, а за това той има нужда от подкрепа. Неслучайно от известно време насам основна тема в разговорите между Ердоган като лидер на Партията на справедливостта и развитието (ПСР) и лидера на Партията на националистическото действие (ПНД) Девлет Бахчели е създаването на т.нар. \"Народен съюз\". Двете партии имат намерение да обединят силите си за предстоящите избори.   След референдума през миналата година ПСР и ПНД започнаха да работят по отмяната на онези членове от Конституцията, които пречат на сътрудничеството им. Един закон, приет през месец март, проправи пътя за създаването на съюз между тях.   Само че ПНД е застрашена от загуба на влияние в парламента, защото депутатката Мерал Акшенер заедно с още няколко свои съпартийци се отцепи от партията и създаде новата \"Добра партия\" (İYİ Parti). ПНД се опасяваше, че в резултат на това отцепване при следващите избори може да не премине десетпроцентовата бариера за влизане в парламента. Когато обаче беше приета промяната на изборния закон, настъпи облекчение. Сега в него се казва следното: \"Ако една партия от партиен съюз премине десетпроцентовата бариера, това започва да важи и за другата съюзена партия\".   Три от 18-те члена на Конституцията, които бяха подложени на гласуване на референдума през миналата година, влязоха незабавно в действие. В рамките само на 30 дни беше създаден Висшият съвет на съдиите и прокурорите, който отговаря за назначенията и уволненията на прокурори и съдии, както и за дисциплинарните наказания срещу представители на съдебната власт.    Правистът Керем Алтъпармак от политическия факултет на Анкарския университет отдавна наблюдава развитието в съдебната сфера. \"Турция преживява юридическа криза\", казва той и признава, че и преди референдума е имало проблеми с независимостта на съдебната власт. След създаването на Висшия съвет на съдиите и прокурорите обаче, според Алтъпармак, е станало невъзможно да се пробие желязната хватка, в която е хваната съдебната власт.   Висшият съвет се състои от 13 членове, сред които са министърът на правосъдието и неговият държавен секретар. Четирима други членове се назначават пряко от президента, а остатъкът се избира от парламента.   \"Един съдия днес вече няма възможност да си каже \"Ще взема справедливо решение\". Защото е под контрола на Висшия съвет. А неговите 13 членове се избират от политически лидери и от депутати, които също са членове на политически партии\", казва Алтъпармак.     Цяла година след референдума, блокът от политически партии и формации, които гласуваха с НЕ на референдума от 16 април 2017, все още не успява да формулира ясна политическа цел и да се организира. Не се вижда и никакъв конкретен резултат от проведените досега разговори между представители на опозиционните партии.   \"От гледна точка на опозицията, референдумът на 16 април е бил само едно начало. Може да се очаква, че тя ще се реваншира за загубата от 2017 на изборите през 2019\", казва Кемал Джан от \"Джумхуриет\". Според него, опозицията досега не е успяла да мотивира хората в достатъчна степен за политическа активност, макар че има потенциала да го стори. Той смята, че причината за това, че опозицията все още не е поела инициативата в свои ръце, се дължи на факта, че управляващите доминират както обществените дискусии, така и начина, по който се обсъждат отделните теми.   Следващите президентски и парламентарни избори ще се проведат в един и същи ден - през ноември 2019. Много от променените членове в Конституцията ще влязат в сила едва след изборите. С допълнително придадените му правомощия президентът ще управлява страната нови пет години. Той е този, който разполага и с изпълнителната власт. Независимо от някои малки ограничения, той има правото и да управлява с помощта на декрети. Броят на депутатите в парламента ще бъде увеличен от 550 на 600, а възрастовото ограничение за пасивното избирателно право, т.е. правото да бъдеш избиран, ще бъде занижено на 18 години.", "date": "2018.04.17", "title": "Ердоган циментира властта си"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380970-%D1%89%D0%B5-%D1%82%D0%B5-%D0%BD%D0%B0%D0%BF%D1%80%D0%B0%D0%B2%D1%8F-%D0%B8%D0%B7%D0%B2%D0%B5%D1%81%D1%82%D0%BD%D0%B0", "text": "36-годишен мъж от Луизиана застреля приятелката си след скандал. Хладнокръвното убийството бе излъчвано на живо във Фейсбук, съобщава \"Мирър\". Между Джонатан Робинсън и 27-годишната Ранита Уилямс избухнал скандал. На видеото се вижда как Джонатан иска извинение от младата жена, а след това й казва: \"Искаш ли да станеш известна?  \r\n   \r\n   Ще те направя известна\" и открива огън. Каква е причината за конфликта между двамата, все още не е известно. Фото: полиция Шривпорта  \r\n   \r\n   След като убил любовницата си, Джонатан се барикадирал в дома й, открил стрелба срещу пристигналите на място полицаи и даже ранил един от тях. След като престъпникът се предал, лекарите опитали да помогнат на Ранита. Момичето било закарано в болница, но малко по-късно издъхнало от раните си. Фото: Facebook  \r\n   \r\n   Джонатан Робинсън е арестуван по подозрение в убийство от втора степен и притежаване на огнестрелно оръжие. \r\n    ", "date": "2018.04.17", "title": "\"Ще те направя известна\"..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380971-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-17-%D0%B0%D0%BF%D1%80%D0%B8%D0%BB", "text": "ОВЕН ( 21 март - 20 април ) Очаква ви суета, вълнения и работа. Ако по някакъв начин се объркате в дадена ситуация, се обадете за помощ на близък приятел. Заедно ще разрешите проблема по-бързо и по-оптимистично, ще погледнете на другите задачи. При бизнесмените, кариерата бързо ще набира скорост. Само не взимайте кредити и заеми. ТЕЛЕЦ ( 21 април - 21 май )  Препоръчва се, да възстановите порядъка в работата си, да промените отношенията си с някои колеги и да се погрижите по-добре за здравето си. Денят е благоприятен за тези, които повече слушат и не дават съвети. Прекомерното философстване в любовта, не ви позволява реално да гледате на връзката си с избраника. Не очаквайте много от него, а сами свършете нещата. БЛИЗНАЦИ ( 22 май - 21 Юни ) Ще бъдете изпълнение с вдъхновение, което ще ви помогне да реализирате творческите си идеи. Не чакайте изключителни постижения за кратко време, просто изпълнявайте програмата си на максимум. Постижения в любовта очакват тези, който вече са се уморили от приятелските отношения с избраника. Настройте се, за сериозна връзка.   РАК ( 22 юни - 23 юли ) Препоръчва се, да бъдете особено внимателни, ако въпросът засяга финансите. Ако дължите на някого голяма сума, по-добре платете. В противен случай процентите, ще се увеличават с бясна скорост. Възможна е покана за събитие, от което зависи по-нататъшната ви творческа кариера. Ще успеете да направите това, което ви е изглеждало невъзможно. ЛЪВ ( 24 юли - 23 август ) Трябва първо да изберете правилен път, за изпълнение на плановете ви и след това да се захванете с подходящите проекти. В противен случай творческите ви идеи, ще се в противоречие с вашите планове. Ако се съмнявате в нещо в любовната сфера, първо проверете. В състояние сте да решите проблемите, ако престанете да лъжете този, когото обичате. ДЕВА ( 24-ти август - 23 септември ) Не се препоръчва да правите нещо, за което ще съжалявате по-късно. Постъпките и грешните ви действия, могат да се отразят неблагоприятно на работата ви. Правилно разпределяйте личното си време, така че прекомерната свобода, да не доведе до финансови загуби и загуба на репутация. Денят е добър за учение и решаване на проблеми свързани с недвижими имоти. ВЕЗНИ( 24 септември - 23 октомври) Трябва да използвате натрупания си опит за реални, не за илюзорни задачи. Енергийният ви потенциал е доста висок, така че не се плашете от трудностите. В любовта, ще искате да се скриете за известно време, което ще окаже отрицателно влияние върху отношенията ви. Удачно ще се развиват, преговорите с бизнес партньори.   СКОРПИОН ( 24 октомври - 22 Ноември ) Препоръчително е да си поставите цели, от които няма да искате да се откажете дори под влиянието на обстоятелствата. Колкото по-решителни и уверени бъдете, толкова по-добре ще е за бъдещата ви кариера. Финансовите проблеми, ще останат на заден план, когато разберете, че здравето е по-важно. Само не пренебрегвайте задълженията си.   СТРЕЛЕЦ ( 23 Ноември - 21 Декември ) Не трябва да стоите на едно място, в противен случай проблемите в работата ще станат още по-големи. Не е необходимо да започвате нещо, което първоначално ви изглежда илюзорно. Съществува риск от загуба на пари и попадане в лапите на измамници. Проблемът е, че сте прекалено самонадеяни. Вечерта е подходяща за медитация, йога и комуникация с близките. КОЗИРОГ (22 Декември - 20 януари ) Възможни са множество промени във всички области на живота. Не предприемайте необмислени стъпки, това може да доведе до пълно разочарование и негативни преживявания. Във вашата среда, ще се появят нови и предприемчиви хора, които ще ви помогнат да реализирате бизнес идеите си. В личния живот, не сте достатъчно инициативни за да вземете правилното решение.  ВОДОЛЕЙ ( 21 януари -  19  февруари ) От вас, ще се изисква отговорен подход към всички задачи - нови и стари. Не е изключено да бъдете изпратени в командировка за дълъг период от време. В романтичен план, се дръжте съответстващо – наслаждавайте се и не поемайте върху себе си твърде много. Също, трябва да намерите сила, за да кажете истината на избраника си.   РИБИ ( 20 февруари - 20 март ) Очакват ви печеливши контакти, сключване на сделки и значителна печалба. Въпреки че, по-често трябва да се оглеждате наоколо, за да не се спънете. Пред вас, се отварят нови и перспективни възможности и успехът, вече чука на вратата ви. Възможна е среща с човек, с когото някога сте имали романтична връзка. Слушайте сърцето си, за да не сгрешите.", "date": "2018.04.17", "title": "Дневен хороскоп 17 април"}
{"url": "http://www.classa.bg/%D1%81%D0%B2%D1%8F%D1%82/item/380972-%D0%BF%D0%B8%D1%89%D0%BD%D0%B8%D1%82%D0%B5-%D0%B7%D0%B0%D0%BC%D1%8A%D1%86%D0%B8-%D0%BD%D0%B0-%D0%BB%D1%83%D0%B4%D0%B2%D0%B8%D0%B3-%D0%B2%D1%82%D0%BE%D1%80%D0%B8", "text": "Наричат го \"краля от приказките\" - и точно като от приказките са и построените от него замъци. Крал Лудвиг II Баварски е изградил три пищни двореца, най-известният сред които е замъкът Нойшванщайн. Тук Ви ги показваме:           Замъкът Нойшванщайн   Певческата зала   Замъкът Линдерхоф   Пещерата на Венера   Островът на розите   Дворецът Херенкимзее   Огледалната зала   Дворецът Нимфенбург   Кралската вила Шахен   Турската зала", "date": "2018.04.17", "title": "Пищните замъци на Лудвиг Втори"}
{"url": "http://www.classa.bg/%D1%81%D0%B2%D1%8F%D1%82/item/380973-%D0%B2%D1%81%D0%B5-%D0%BF%D0%BE%D0%B2%D0%B5%D1%87%D0%B5-%D1%81%D0%B8%D1%80%D0%B8%D0%B9%D1%86%D0%B8-%D0%BD%D0%B0%D0%BF%D1%83%D1%81%D0%BA%D0%B0%D1%82-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%B5%D1%82%D0%BE-%D0%B7%D0%B0%D1%89%D0%BE", "text": "          Все повече сирийци, които са получили бежански статут в Германия, напускат страната, твърдят германски журналисти. Те са стигнали до този извод в рамките на журналистическо разследване, проведено от екипи на обществено-правната телевизия ARD и репортерския формат \"STRG_F\". Повечето интервюирани сирийци са посочили, че напускат Германия заради усложнената процедура по събирането на разделените им семейства.     Според журналистическото разследване, много от бежанците пътуват до Турция нелегално и отчасти по твърде опасни маршрути. И тъй като нямат визи за Турция, те често прибягват до услугите на каналджии. Така се стига до следната парадоксална ситуация: онези, които са ги докарали до Германия, сега ги връщат обратно в Турция.     В социалните мрежи междувременно има групи, в които хиляди сирийци обменят информация за \"бягството в обратна посока\". Много от тях назовават и цените, изисквани от каналджиите за различните отсечки. Така например прекосяването на река Еврос, чието българско име е Марица, струва около 200 евро. Това е реката, която разделя Гърция и Турция - и която неслучайно е наричана \"реката на смъртта\". При рискованато прекосяване на водите ѝ редовно се стига до инциденти, някои от които са с фатален край.   Бежанците, получили бежански статут в Германия, не се нуждаят от виза, за да пътуват в рамките на ЕС. Затова и могат легално да стигнат до Гърция. Услугите на каналджиите са им нужни за преминаването от Гърция в Турция. Или евентуално от България в Турция.   Тъй като няма официални данни за броя на заминаващите бежанци, към момента все още не може да се каже дали става дума за нова тенденция или по-скоро за рядък феномен. Според разследващите журналисти, през 2017 Федералната служба за миграцията и бежанците е регистрирала близо 4 000 сирийци като \"преместили се на неизвестно място\". Сред тях вероятно има и такива, които са заминали за Турция.   В рамките на разследването си германските журналисти са придружили няколко сирийци по пътя им към Турция. По време на пътуването те са разговаряли и с каналджии, един от които им разказал, че на ден връща по около 50 души от Европа в Турция - предимно сирийски бежанци, които имат право на престой в Германия. А друг каналджия споделил, че междувременно прекарва повече бежанци от Европа към Турция, отколкото в обратната посока.     В репортажа е цитиран германският представител на Комисариата на ООН за бежанците Доминик Барч, който казва, че знае за такива случаи, но не може да назове точни цифри. \"Парадоксално е, че бежанци тръгват обратно по същия път, по който са стигнали до Германия\", коментира Барч. Според него това показва колко важно е семейството за тези хора.   Много от сирийските бежанци в Германия са били информирани, че семействата им ще могат да дойдат в Германия от март т.г. нататък, казва още Доминик Барч. При коалиционните преговори за сформиране на новото германско правителство ХДС, ХСС и ГСДП се споразумяха членовете на семействата на сирийски бежанци, получили бежански статут в Германия, да могат да пристигат при тях от август 2018 нататък, като броят ще бъде ограничен до 1000 души на месец.   На въпрос на репортерите на ARD дали Германия би трябвало да се ангажира в подкрепа на сирийските бежанци, които искат да напуснат страната, новият вътрешен министър Хорст Зеехофер отговаря така: \"Ние сме свободна страна. Слава Богу, Европа е регион на свободата. Нима сега трябва да контролираме на границата и заминаващите?\".   Луизе Амтсберг от фракцията на Зелените в Бундестага говори в тази връзка за политически провал. \"Разбирам хората, които отново тръгват на път, за да се съберат със семействата си. Тяхната лична сигурност не им е достатъчна. А ние, политиците, се провалихме, защото не успяхме да предложим на тези хора истинска перспектива\".     Permalink http://p.dw.com/p/2VtCC", "date": "2018.04.17", "title": "Все повече сирийци напускат Германия. Ето защо:"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380967-%D1%85%D0%B0%D1%80%D0%B8-%D0%B8-%D0%BC%D0%B5%D0%B3%D0%B0%D0%BD-%D1%81%D0%B5-%D0%B2%D0%B5%D0%BD%D1%87%D0%B0%D0%B2%D0%B0%D1%82,-%D0%B0-%D0%BF%D0%BE%D1%81%D0%BB%D0%B5-%D0%B1%D1%8A%D1%80%D0%B7-%D1%80%D0%B0%D0%B7%D0%B2%D0%BE%D0%B4", "text": "Бракът между британския принц Хари и американската актриса Меган Маркъл няма да е дълготраен, написа лондонският в. Дейли мейл. Според английската писателка Джърмейн Грир новото семейство ще се разведе много скоро след сватбата. \"Маркъл е златотърсачка.      Американката иска да се обвърже с династията на Обединеното кралство заради парите и статута на благородничка. На актрисата обаче много скоро всичко това ще й писне и тя ще избяга\", заяви литераторката.    Според Грир Маркъл се е омъжила за предишния си съпруг - продуцента Тревър Енгелсън заради неговото състояние. \"Много скоро тя реши, че е време за развод и изпрати брачната халка на бившия си мъж по пощата\", разказа писателката пред медията.    Маркъл и Хари обявиха за връзката си преди няколко месеца. Очакваната от много хора по света голяма британска кралска сватба е планирана за 19 май.", "date": "2018.04.17", "title": "Хари и Меган се венчават, а после бърз развод"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380968-%D0%B5%D1%82%D0%BE-%D0%BA%D0%B0%D0%BA%D0%B2%D0%BE-%D1%81%D0%B2%D1%8A%D1%80%D0%B7%D0%B2%D0%B0-%D0%BD%D0%B8%D0%BA%D0%BE%D0%BB-%D0%B8-%D0%BC%D0%B0%D1%88%D0%B0", "text": "Половинката на Григор Димитров - Никол Шерцингер за поредна година се отчете с участие на фестивала \"Коачела\". Никол пусна снимки от събитието, вдъхновено от фестивала Уудсток и представляващо модерен парад на музиката и свободомислието.   Шерцингер показа тоалета си в социалните мрежи и дори сподели \"костюмите си\" в последните няколко години, доказвайки, че е от най-редовните.   Интересното е, е Никол пропусна единствено изданието през 2016 година, когато там бе не друга, а бившата любима на Гришо - Мария Шарапова, доказвайки че двете не са толкова различни една от друга.  ", "date": "2018.04.17", "title": "Ето какво свързва Никол и Маша"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380969-%D1%80%D1%83%D1%81%D0%B0%D1%82%D0%B0-%D0%B7%D0%BB%D0%B0%D1%82%D0%BA%D0%B0-%D1%81%D0%B5-%D1%80%D0%B0%D0%B7%D1%80%D0%B5%D0%B2%D0%B0-%D0%B2-%D0%B5%D1%84%D0%B8%D1%80", "text": "Златка Райкова ревна в ефира на „Като две капки вода\". Сексапилната плеймейтка започна да рони сълзи заради... Слави Трифонов. Руската Златка коментира изпълнението си миналата седмица, когато на сцената на шоуто за имитации тя трябваше да бъде Слави Трифонов. Тогава журито бе безкомпромисно и я попиля с груби коментари. Всички бяха единодушни, че тя не се е справила нито като визия, нито като пеене.        „Приемам критики, но тези ми подействаха много зле\", сподели тя.      „Все пак това е Слави Трифонов, а тора съм аз – Златка Райкова. Малко съм си ревлива. Това не е необичайно за мен\", успя да сподели през сълзи плеймейтката.      „Свиквай,. За всеки неуспешен опит ще бъде смачкана. И ако се питаш защо, то е защото съм дебел и тежък\", опита се да се пошегува Димитър Ковачев – Фънки. В днешния епизод тя влезе в ролята на Тони Димитрова, където се справи много по-добре, пеейки „Ах, морето\".", "date": "2018.04.17", "title": "Русата Златка се разрева в ефир"}
