{"url": "http://www.classa.bg/%D1%81%D0%B2%D1%8F%D1%82/item/399519-%D1%80%D0%B5%D0%B6%D0%B8%D0%BC%D1%8A%D1%82-%D0%BD%D0%B0-%D0%BF%D1%83%D1%82%D0%B8%D0%BD-%D0%B5-%D0%B4%D0%BE%D1%81%D1%82%D0%B0-%D0%B8%D0%B7%D0%BD%D0%B5%D1%80%D0%B2%D0%B5%D0%BD", "text": "Да те осъдят на 2 години затвор, защото си бутнал полицай по време на масова блъсканица? Да, това се случва в днешна Русия. И може да сполети почти всеки, който участва в протест.  Явно режимът на Путин е доста изнервен.       Броени дни преди местните избори в Русия бяха произнесени първите присъди срещу участници в протестите от това лято. Аргументите на прокуратурата са съмнителни, но даже и обвинението да беше основателно, произнесените присъди пак щяха да несъразмерно сурови. Един от осъдените ще лежи две години в затвор. Провинението му: бутнал е полицай по време на масовата блъсканица, настъпила след намесата на полицията, която с груба сила измъкваше от редиците на демонстрантите случайно подбрани хора и упражняваше насилие върху тях. Съдебните процеси нямаха за цел да търсят истината за случилото се, нито да преследват наказуеми деяния. Тяхната цел беше друга: да сплашат хората, за да не участват в бъдещи мирни демонстрации. Обвиненията са така построени, че биха могли да засегнат всеки, който по време на протестно шествие не успее навреме да се махне от пътя на силите за сигурност. С други думи -  всеки, който се осмели да участва в протест. Все по-твърдите репресии срещу обикновени демонстранти, а и срещу лидерите на опозицията, говорят за следното: явно режимът на Путин е доста изнервен.    ", "date": "2019.09.05", "title": "Режимът на Путин е доста изнервен"}
{"url": "http://www.classa.bg/%D1%81%D0%B2%D1%8F%D1%82/item/399520-%D0%BA%D0%B8%D0%BF%D1%8A%D1%80-%D0%BF%D0%BE-%D0%BF%D1%8A%D1%82%D1%8F-%D0%BA%D1%8A%D0%BC-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%B8%D0%B5%D1%82%D0%BE", "text": "Кипър е разделен от 1974 насам. Опити за обединяването му са правени неведнъж. Сега ООН стартира нова инициатива. Най-големият проблем се намира в морето край този туристически рай.       Гранично контролно-пропускателният пункт в пешеходната зона на кипърската столица Никозия е туристическа атракция. Над невзрачната барака на границата виси табела с многозначителен надпис: \"Последната разделена столица в Европа\". Република Кипър в южната част на острова е международно призната държава, но не и Севернокипърската турска република. По протежението на демаркационната линия все още има \"сини каски\" и полицаи на ООН, които охраняват буферната зона - в последно време това се извършва обаче предимно с помощта на видеокамери. Това е и най-старата наблюдателска мисия на ООН. В пешеходната зона мнозина я наричат \"отпускарската мисия\" на ООН. Разделен от 45 години Кипър е разделен от 1974 година. Турция тогава окупира с войски острова, след като кипърски гръцки националисти се бяха опитали да го присъединят чрез преврат към Гърция. Турция и до днес е единствената страна, която признава независимостта на Севернокипърската турска република. Международната общност обаче гледа на нея като на част от Република Кипър. През май 2004 Република Кипър се присъедини към ЕС, а преди това бе свикан референдум, който си поставяше за цел да преодолее разделението на страната. Кипърските гърци обаче с мнозинство отхвърлиха подготвения от ООН договор за обединение, защото смятаха, че той съдържа прекалено много отстъпки пред кипърските турци. Така се провали надеждата, че с присъединяването на Кипър към ЕС ще се реши и проблемът с разделението на острова. Изненада на евроизборите Ниязи Къзълюрек, политолог от университета в Никозия в гръцката част на острова, от месец май насам е член на Европейския парламент. Той е единственият от шестимата кипърски депутати, който много отблизо познава и двете общности, живеещи в Кипър. 60-годишният професор е по произход кипърски турчин, но живее в гръцката част на острова. Той самият се смята за привърженик на федерализма и смята, че избирането му за депутат в Брюксел е доказателство за \"поражението на национализма в Кипър\". Той успял да спечели на евроизборите през 2019 с помощта на гласове от двете части на острова. Къзълюрек има приятели и познати и в двете части на Кипър. На всяка крачка го спират хора, с които той разговаря ту на гръцки, ту на турски.   \"Големите световни енергийни концерни вече са тук. В източната част на Средиземно море кръстосват изследователски кораби\", казва той. Енергийният проблем затруднява започването на нови преговори по кипърския въпрос, защото Турция настоява кипърските турци да получат съответен дял от добивания газ. Международната общност, и най-вече ЕС, застават на страната на кипърските гърци и са против ангажимента на Турция и присъствието на нейните проучвателни кораби в региона.   Новият опит на ООН     Генералният секретар на ООН Антонио Гутериш сега стартира нов опит да събере кипърските гърци и турци на масата на преговорите. В едно съобщение на ООН от месец август се казваше, че двамата държавни и правителствени ръководители са изявили готовност за участие в среща с генералния секретар след Общото събрание на ООН в края на септември 2019. Специалната пратеничка на Гутериш Джейн Хол Луте ще води поотделно разговори с кипърските гърци и кипърските турци. Луте се надява, че двете страни ще се споразумеят относно изготвянето на график за по-нататъшни действия.", "date": "2019.09.05", "title": "Кипър - по пътя към обединението"}
{"url": "http://www.classa.bg/%D1%81%D0%B2%D1%8F%D1%82/item/399521-%D1%84%D0%BE%D0%BB%D0%BA%D1%81%D0%B2%D0%B0%D0%B3%D0%B5%D0%BD-%D0%BE%D1%82%D0%B8%D0%B2%D0%B0-%D0%B2-%D1%82%D1%83%D1%80%D1%86%D0%B8%D1%8F", "text": "Чешкият министър-председател направи това изявление на вчерашната пресконференция след срещата си с турския президент Ердоган в Истанбул Във Фолксваген явно са решили къде ще строят новия си завод. Така поне излиза от думите на чешкия премиер Бабиш, който заяви, че германският гигант планира голяма инвестиция в Турция. Същото твърдят и вътрешни източници, пише \"Дойче веле\".  Фолксваген планира голяма инвестиция в Турция, заяви чешкият министър-председател Андрей Бабиш. Той направи това изявление на вчерашната пресконференция след срещата си с турския президент Ердоган в Истанбул.  „Чешката република е важен производител на авточасти. В това отношение ние имаме лидерска позиция и със сигурност бихме искали да си сътрудничим\", каза Бабиш.  \"Фолксваген е почти готов\" Тези дни агенция Ройтерс научи от вътрешни източници във Фолксваген, че Турция има добри шансове да получи новия завод на германския автомобилен гигант, който ще се изгражда в Източна Европа.  Автомобилният концерн от Волфсбург вече е почти готов да инвестира 1 милиард евро в тази страна, заявиха цитираните вътрешни източници. Те поясниха, че в момента с властите се водят разговори около един специален данък за автомобилите, който е валиден в Турция.  Фолксваген вече от месеци търси площадка за новия си завод, а България дълго време беше смятана за една от дестинациите с най-големи шансове за успех.  Недостатъците на Турция  Решението да се строи в Турция е политически оспорвано. ЕС обвинява Ердоган, че орязва свободата на словото и правото на демонстрации. Фолксваген знае за тези недостатъци, но възразява с аргумента, че Турция вече от години е кандидат за членство в ЕС.    ", "date": "2019.09.05", "title": "Фолксваген отива в Турция"}
{"url": "http://www.classa.bg/%D1%81%D0%B2%D1%8F%D1%82/item/399522-%D0%B2%D0%BD%D1%83%D0%BA%D1%8A%D1%82-%D0%BD%D0%B0-%D1%87%D1%8A%D1%80%D1%87%D0%B8%D0%BB-%D0%B2%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F-%D0%B5-%D0%B2-%E2%80%9D%D1%81%D0%B2%D0%BE%D0%B1%D0%BE%D0%B4%D0%BD%D0%BE-%D0%BF%D0%B0%D0%B4%D0%B0%D0%BD%D0%B5%E2%80%9D", "text": "Великобритания е в ”свободно падане” заради Брекзит, заяви Никълъс Соумс, внукът на Чърчил. Във вторник британският премиер Борис Джонсън изключи 21 депутати, сред които и Соумс, от Консервативната партия и им забрани да се явят като нейни кандидати на следващите парламентарни избори, след като те гласуваха срещу правителството, за да постигнат отлагане на излизането на страната от Европейския съюз. 71-годишният Соумс, който е член на Камарата на общините от 1983 г., каза, че Брекзит е опетнил имиджа на Великобритания. \"Това, което ме безпокои, е, че акциите на Великобритания в света са в свободно падане, и аз се страхувам, че нашата позиция в световните дела ще отслабне много заради (излизането от ЕС). Това е предизвикващият най-голямо разделение въпрос през моя живот\", заяви внукът на Чърчил пред Би Би Си. В емоционална реч в парламента, Соумс каза, че винаги е подкрепял Брекзит след референдума от 2016 г. и че за разлика от Джонсън и други министри от кабинета и трите пъти е гласувал в подкрепа на отхвърленото от парламента споразумение за развода, договорено от предишния премиер Тереза Мей.", "date": "2019.09.05", "title": "Внукът на Чърчил: Великобритания е в ”свободно падане”"}
{"url": "http://www.classa.bg/%D1%81%D0%B2%D1%8F%D1%82/item/399523-%D1%81%D1%82%D1%80%D0%B0%D1%82%D0%B5%D0%B3%D0%B8%D1%8F%D1%82%D0%B0-%D0%BD%D0%B0-%D0%B1%D0%BE%D1%80%D0%B8%D1%81-%D0%B4%D0%B6%D0%BE%D0%BD%D1%81%D1%8A%D0%BD-%D1%80%D0%B0%D0%B7%D1%86%D0%B5%D0%BF%D0%B2%D0%B0%D0%BD%D0%B5-%D0%BD%D0%B0-%D0%BF%D0%B0%D1%80%D1%82%D0%B8%D1%8F%D1%82%D0%B0,-%D1%80%D0%B0%D0%B7%D0%B4%D0%B5%D0%BB%D1%8F%D0%BD%D0%B5-%D0%BD%D0%B0-%D1%81%D1%82%D1%80%D0%B0%D0%BD%D0%B0%D1%82%D0%B0,-%D1%81%D0%BF%D0%B5%D1%87%D0%B5%D0%BB%D0%B2%D0%B0%D0%BD%D0%B5-%D0%BD%D0%B0-%D0%B8%D0%B7%D0%B1%D0%BE%D1%80%D0%B8%D1%82%D0%B5", "text": "Поражението на правителството на Борис Джонсън от опозицията и 21 от неговите депутати е първият изстрел в битката за душата на Консервативната партия. Шест седмици след като зае поста, министър-председателят, изглежда, със сигурност ще бъде принуден от закона да наруши обещанието си за излизане от Европейския съюз до 31 октомври, „до победа или смърт“. Последиците за партията на торите вероятно ще бъдат по-сериозни, отколкото за Джонсън. Бунтарите ще бъдат прочистени от партията, като не бъдат допуснати да участват като кандидати на торите на следващите избори. Разразилият се в партията на торите спор заради Брекзит може да доведе до разцепление, подобно на това след отмяната на зърнените закони от Робърт Пийл през 1846 г.     Джонсън действа така, сякаш иска такъв разкол, за да превземе окончателно партията на торите. Мащабът и скоростта на извършваното от него завземане на властта може да изненада външните наблюдатели, но никой в партията не би трябвало да бъде изненадан. През юни Джонсън, който е привърженик на Брекзит без сделка, беше избран за лидер на партията с гласовете на 92 000 членове на торите. Месец по-късно той даде да се разбере, че само привърженици на Брекзит без сделка могат да седят около правителствената маса. Джонсън загуби мнозинството си в парламента, но затегна хватката си върху партията. Сега Консервативната партия ще бъде прочистена от критици, което ще позволи на Джонсън да води кампания на предстоящи избори, ако може да уреди такива, с обещание да отмени всеки закон, който пречи да бъде осъществен Брекзит без сделка на 31 октомври. Според Джонсън начинът, по който Тереза Мей олицетворяваше партията на торите, беше слаб. Слаб по дух, поведение и външен вид. Това няма да свърши работа за страна, която е наранена, разгневена и уплашена, разсъждаваше той. Отговорът на Джонсън беше да възприеме тактиката на Тръмп, изразяваща се в това да предизвиква противниците, за да активизира своите поддръжници. Министър-председателят иска да разпали колкото се може повече възмущение сред хората, гласували за излизане от ЕС. Това е тактика за засилване на недоволството, така че той да може да защити позициите на тази група на общи избори, представяйки това като проява на патриотизъм. Това трябва да се случи, преди да станат очевидни последиците от излизане без сделка. За да го постигне, Джонсън прилага към Европейския съюз стратегия, при която поставя неизпълними условия за предоговаряне на споразумението за напускане. Това неизбежно би довело до вреден Брекзит без сделка. После министър-председателят може да хвърли вината за този изход върху своите врагове в парламента и върху континента – затова описва по предизвикателен и позорен начин своите противници като колаборационисти, които биха „предали“ суверенитета на Великобритания. Тази нечиста смес от политически опортюнизъм и заблудена идеология тласка Великобритания към геополитическа пропаст. Ако Великобритания напусне ЕС без сделка, ще има икономически хаос; тези, които ще пострадат най-много, ще бъдат именно хората, гласували за Брекзит като проява на неподчинение. Не е изненадващо, че сега Джонсън говори за спад на жизнения стандарт, осъзнавайки без съмнение, че предизвиканото от Брекзит обезценяване на британската лира несъразмерно засяга бедните, покачвайки цените на храните и горивата. Агитацията на Джонсън ще бъде осъвременен вариант на популизма, изпробван от Уилям Хейг през 2001 г.: че хората са предавани от „либерален елит“, който умишлено пренебрегва тяхната тревога от чужденците и заплахата, идваща от ЕС, а ако не се вземат мерки, това би превърнало Великобритания в „чужда земя“. Но дори Хейг не смяташе, че обединяването на суверенитета с европейските партньори може да подкопае собствения ни суверенитет и да премахне правото ни да намаляваме регулациите или да получаваме най-доброто от търговските сделки с останалия свят. Хейг искаше културна война с Европа, а не икономическа. Джонсън иска и двете. Ето докъде се разпространи пагубният вирус на еврофобския популизъм. Това ще остави страната дълбоко разделена, дори по въпроси, по които някога имаше съгласие. Джонсън интуитивно разбира, че бъркотията ще поддържа неговото министър-председателство – дотам, че няма да има област от управлението, която да не бъде изпепелена от името на управляваните, за да се задържи той на власт. Именно затова той трябва да бъде спрян.  ", "date": "2019.09.05", "title": "Стратегията на Борис Джонсън: разцепване на партията, разделяне на страната, спечелване на изборите"}
{"url": "http://www.classa.bg/%D1%81%D0%B2%D1%8F%D1%82/item/399524-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B0%D1%82%D0%B0-%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0-%D0%BD%D0%B5-%D0%B5-%D0%B3%D0%BE%D1%82%D0%BE%D0%B2%D0%B0-%D0%B7%D0%B0-brexit", "text": "Британското правителство имаше три години, за да излезе с предложения, които работят по отношение на законната търговия, измамите и контрабандата, но то все още само мънка за доверени търговски схеми, разпознаване на номера и проверки извън границата, пише Крис Джайлс за Financial Times. Единствената иновация, идваща от Даунинг Стрийт, бе създаването на алтернативни разпоредби за парламентарен контрол върху  . Без нещо по-добро, споразумение с ЕС ще бъде невъзможно. И така, фалшивата война на Великобритания за Brexit приключва, отстъпвайки място на релаността. Икономиката не е готова. През второто тримесечие икономическата продукция се сви с 0,2%. Въпреки че тази цифра е изкривена от временните прекъсвания в автомобилната индустрия, няма нищо, което да подсказва, че същинският темп на растеж не е слаб. Последните показатели за икономическото доверие бяха ужасни и потвърждават, че икономиката на Великобритания е далеч по-изложена на рисковете от Brexit, отколкото останалата част от Европа. Производителността отново намалява, бизнесът продължава да се въздържа от инвестиции, и има ранни признаци, че забележително силният пазар на труда може би се обръща. Не би бил нужен голям шок, за да се тласне вялата икономика в рецесия. Внушенията на привържениците на Brexit, че ЕС ще капитулира, защото няма да посмее да рискува с раздяла без сделка, тълкуват погрешно слабостта на заплахите с пистолет, насочен към краката ви. Колкото по-близък е твърдият Brexit, толкова по-неотложни са въпросите за вероятното му въздействие. Добрата новина тук е, че вече няма нужда от спекулативни икономически модели, прогнозиращи, че напускане без сделка е лоша идея за Обединеното кралство. Доказателствата вече са категорични, че след като Великобритания се насочи към по-решителен разрив с институциите на ЕС, щетите се увеличиха. Изследване на Английската централна банка (АЦБ) тази седмица изчисли, че Великобритания вече е загубила 3 ​​на сто от националния си доход за трите години след гласуването за излизане от ЕС. Несигурността около Brexit пречи на растежа на бизнес инвестициите през четирите години, откакто парламентът прие закона за референдума за напускане. Едно от малкото неща, които знаем за твърдия Brexit, освен това, че е изясняващо преживяване, е, че той поставя началото на мъчителни години на преговори с Брюксел. Също така научихме, че търговските войни причиняват повече вреда, отколкото предричат икономическите модели.       Великобритания също трябва да се справи с всякакви непосредствени трусове в края на октомври. Стига домакинствата да не започнат да се презапасяват, голяма част от приказките за недостиг ще се окажат преувеличени, но няма как да се заобикаля факта, че твърдият Brexit възстановява търговските бариери. Дори властите на ЕС да изберат да не предприемат строг подход към продуктовите стандарти, европейските компании не са готови за усложненията от митническите декларации, като има сериозен недостиг на квалифицирани агенти, които да помогнат. Безпрепятствената търговия в рамките на ЕС зависи от принадлежността към институциите на ЕС. Ако Великобритания излезе от тях внезапно, фериботните компании няма да качват камиони без съоветната документация, търговските потоци ще намалеят значително, а митата ще направят търговията с нисък марж нерентабилна. Ако сътресенията са ограничени, ще се сбъдне сравнително благоприятният сценарий за 2% спад на БВП, прогнозиран от МВФ. АЦБ предвижда, че по-неблагоприятните сценарии ще доведат до по-голям спад. Така или иначе има всички причини да очакваме бурно икономическо време тази есен. Естествено ще има монетарен и фискален отговор, за да се смекчи икономическият спад. Въпреки че АЦБ казва, че не знае как ще реагира, тя би трябвало и почти сигурно ще намали лихвите до близо нула от сегашните 0,75%. Би трябвало да очакваме по-високи държавни разходи и вероятно рязко намаляване на ДДС, тъй като това може да се приложи бързо. Но тези усилия за стимулиране на търсенето са палиативна мярка и няма да направят нищо, за да се противопоставят на основните щети от твърдия Brexit. В крайна сметка ще са необходими по-строги мерки за икономии. Обединеното кралство има вече тригодишен опит след вота за Brexit. Средната прогноза на независимите анализатори за дългосрочния годишен темп на растеж бе намалена от 2,2% на 1,7%. С превръщането на твърдия Brexit в реалност, очаквайте икономическите перспективи да избледнеят още повече.  ", "date": "2019.09.05", "title": "Британската икономика не е готова за Brexit"}
{"url": "http://www.classa.bg/%D1%81%D0%B2%D1%8F%D1%82/item/399525-%D0%BD%D0%B0%D0%B9-%D0%BC%D1%80%D1%8A%D1%81%D0%BD%D0%B8%D1%88%D0%BA%D0%BE-%D0%B5-%D0%BC%D0%B0%D0%B9%D1%82%D0%B0%D0%BF%D0%B5%D0%BD%D0%B5%D1%82%D0%BE-%D1%81-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0", "text": "В някои случаи то минава дори отвъд границата на налудното. Виждаме държавници, които се държат като малоумни измамници – дори, когато става дума за най-драматични събития от човешката история       МЕСТЯТ ПЕКИН – И ВСИЧКО ДРУГО   Не изглежда много прилично председател на Парламента да бъде наричан „пекинска патица“ – понеже веднъж Караянчева премести Пекин от Китай във Виетнам, и беше напълно убедена в правотата си.  Когато са в режим на дребнаво заяждане, нашите първенци са готови да преместят всичко.  Но още по-малко прилично е председател на Парламента да си служи с лафове, сякаш е в разгара на приятелска гощавка: „Радев играе беквокал на Нинова“ – това пак е от Караянчева. Освен, че не е вярно, то е и прекалено безцеремонно, дори за тукашните нрави. ГЕРБ ще страда много, ако повярва в това твърдение.  Добре, че Караянчева не е генерал: така както мести Пекин, където й падне, тогава сигурно направо щеше да бомбардира клетият град. Много бих искал тя да ни снабди с някакво определение и за Плевнелиев: той пък какво е – флигорничката на ББ? Все по-малко задръжки имат първите ни хора, позволяват си невероятни словесни волности, въздържанието минава за нещо неприлично.  Сякаш дори се радват на своята незрялост. Много често са си направо словесни башибозуци, газят из словото като кърджалии.     Преди време показаха един романтичен филм за Караянчева, донейде в традициите на съветското кино – в жанра на плакатните филми: днешната шефка на държавата в битността й на началник на цех за изработване на калъпи за пластмасови щайги. Симпатично някак си ти става, неизбежно е.  Но сега този образ се разрушава от ненужно словесно ръмжене. Оставете ББ и Радев сами да си сравняват мераците.  Сега наблюдаваме старание по една елементарна технология: Говориш срещу Радев – харесваш се на Бойко. Изглежда лесно постижимо, но има обратния ефект.  Тъй или иначе, и от това майтапчийство няма никаква полза, освен, че “простолюдието” окончателно губи доверието си в институциите. И, по дяволите, спорете по същество.  Фактите винаги се заобикаляни в тия разправии, затова те се израждат в махленски сблъсъци. Пекин е във Виетнам, гледай си работата. Бившият шеф на енергийния холдинг наскоро съобщи, че от началото на годината един милиард лева са изтекли заради евтиния ток, който изнасяме.  Министърката на енергетиката, като истинска теменужка, бодро отвърна нещо през рамо за пропагандата на БСП – и толкова. Във всичко все им се привижда вражеска „пропаганда“.  Така разсипаха и Фандъкова. Техни фирми рият из София и си оставиха ръцете, а някой я шишка непрекъснато да дава обяснения. Представете си в тази роля Ширак, Лужков или Джулиани – да бъдат „беквокал“ на несръчни пиари.  Някой си е въобразил, че с думи може да се закърпи и най-безобразната улична дупка. Властниците ни просто нямат подход дори към себе си.  Груби към опонентите си, те не схващат, че не са милостиви/премерени и към себе си. ББ пък реши, че трябва сам да печели избори и всичко останало – дори и народната отнесеност.  Ако чувате някакво змийско съскане – това е от езиците на лизачите му. Той вече предпочита да се вижда сам в пространството, многобройните му срещи с този/онзи не могат да прикрият тази самотност.  Парадоксално, тя е съпроводена с възторжени/неразумни изблици – когато заявява, примерно, че някой има хиляди награди, а онзи не е помирисал нито една; пак добре, че не казва, че същият знае и хиляди чужди езици. А „простолюдието“ започва вече да се плаши за състоянието на държавата, щом тя една дипломка за чужд език не може да фалшифицира за нуждите на бивш властник. В замяна на това бруталното майтапчийство, което практикуват мнозина, става прекалено натрапчиво.  Оставете един човек да се майтапи в държавата, по-забавно ще е. Веднъж вече споменах за новата прокоба: не можем да се отлепим от сравненията с Живков, те изглеждат неизбежни. Тия пък, дето притворно ръмжат по негов адрес, те пък са отрочета на ония, които му правиха паметниците и вечно ще си останат като репеи по крачолите на Времето. Е, кой беше майтапчия по „онова“ време, освен самият Живков? Сега всички се майтапят, Власт на майтапчии. „География не наука дворянская“ – казваха руските аристократи и спокойно си бъркаха, но ние, все пак, сме си кърджалии.  Местенето не е само на Пекин.  Ами местенето/наместването на странни персонажи във всевъзможни роли, доста от тях непосилни за тях? Ами Местенето на Народа – набутването му в ролята на глухоням слепец? Отдавна вече си мисля, че най-почтено ще бъде, поне засега, нашето Проскубано Време да мълчи за Миналото, че то няма силиците да го проумее; че има нещо сакато в опитите му да го осмисли. Преди няколко дни в „Репортерите на Би Ти Ви“ излъчиха филм за Иван-Асен Георгиев.  Прокапа нещо озадачаващо от него, сякаш имаше някакво, може би несъзнателно, смесване на втвърдени и ситуационни ценности – сякаш, щом днес сме евроатлантици, сме задължени да преглътнем и неговото предателство.  Накрая да не излезе, че трябва да направим паметник и на този предател – може би, защото е бил ценен и добре платен агент на ЦРУ. Не се колебайте за паметничето – то ще е знак към тукашните чужди агенти да бъдат по-старателни. Обаче предателството си е предателство – независимо от неговите подбуди. Анжело Куюмджийски, който вербува Иван-Асен, го напътства така: „Искай всичко от американците, всичко ще ти дадат, сега е време да живееш“.  Някак мътен бе фокусът към този случай. То е все едно, англичаните да преглътнат предателството на „Петорката от Кеймбридж“ – но и в този случай не младежкото им заплесване по комунизма е от значение, а избиването на предадените от тях английски агенти в килиите на Лубянка. Най-мръснишко е майтапенето с Историята.  В някои случаи то минава дори отвъд границата на налудното.  Виждаме държавници, които се държат като малоумни измамници – дори, когато става дума за най-драматични събития от човешката история. Поляците не канят Русия да участва в церемонията по случай 80-годишнината от началото на Втората световна война.  Германският президент минава метър с едно плоско извинение, което звучи направо оскърбително.  И просташко: извинявайте, че за шест години преместихме Пъкъла тук. Голям комплимент е, когато наричам подобни типове „малофарматни“, те са си етични неандерталци, нищо повече.  Ами нашите медийни палета – хайде, не се дръжте като манастирски послушници в нечистия храм на въпросните неандерталци. От емисията Новини на Би Ти Ви на 1 септември не стана ясно, участвала ли е Русия във Втората световна война.  Вместо това научихме, че на церемонията във Варшава полския президент направил паралел между събитията преди 80 години, породени от имперски амбиции, и политиката, водена от Русия днес. Хитлер, Холокоста, Хирошима, руските жертви, които осигуриха Победата – нищо от Голямото Изстъпление сякаш няма значение – важно е само да научим, че полският президент си е начесал крастата с Путин. Това не е само неукост. Това е съзнателна политика. И не търсете дежурно някой ветеран от войната – потърсете самата История.  Слугувайте на Истината. Луди ли сте да не кажете и една дума за Руските Жертви?  Накрая да не повярвате, че германците са ви освободили от германската чума? Как човек да не си спомни за Умберто Еко – в романа си „Нулев брой“ той цитира следния виц: Хитлер е изгнаник в Аржентина и неонацистите се опитват да го убедят да се върне на сцената, за да завладеят отново света. Хитлер дълго се гъне и колебае, но накрая се решава и казва: „Добре, но този път ще бъдем лоши, нали?“ Умберто Еко цитира и друга шега, приписвана на диригент, който казал за един музикант: „В своя жанр Х е бог. А жанрът на Х е .овно“.  На мен ми изглежда да е казано за мнозина от днешните световни „държавници“. ***  Докато пиша тази дописка, чувам Бойко да разказва, колко много е помагал на Мая Манолова – колкото да подсети „простолюдието“, какви са ги редили двамата един за друг. Майтапете се, майтапете се – Народът не е глух.", "date": "2019.09.05", "title": "Най-мръснишко е майтапенето с Историята"}
{"url": "http://www.classa.bg/%D1%81%D0%B2%D1%8F%D1%82/item/399526-%D0%B2%D0%B8%D0%BA%D1%82%D0%BE%D1%80-%D0%B3%D1%80%D0%B8%D0%BD%D0%BA%D0%B5%D0%B2%D0%B8%D1%87-%D0%B5%D0%B2%D1%80%D0%BE%D0%BF%D0%B0-%D0%BC%D0%B5%D0%B6%D0%B4%D1%83-%D0%BC%D0%BE%D1%81%D0%BA%D0%B2%D0%B0-%D0%B8-%D0%B2%D0%B0%D1%88%D0%B8%D0%BD%D0%B3%D1%82%D0%BE%D0%BD", "text": "През целия ХХ век Западът във външната политика варира между две основни стратегии: либерализъм и реализъм. В отношенията с „втория“ и „третия“ свят Европа и Съединените щати са или склонни към демократично месианство и агресивно проповядване на правата на човека, или, напротив, се стремят към реален баланс на интереси със силен противник. След разпадането на Съветския съюз за някакъв исторически момент възниква „еднополюсен момент“ - преобладаващото отношение е отслабващата Русия да се “достъпче”. През 90-те години управлява либерализмът, който радушно приветствахме, но от началото на 2000-те, или по-точно след известната реч на Мюнхен на Путин, Западът излезе в открито противопоставяне на Русия, но все още не искаше да се съобразява с политическата воля на Москва.     През последните няколко години, след избирането на Доналд Тръмп в Америка, везните в световната политика постепенно се склониха към политически реализъм. Американският президент говори повече за националните интереси, желанието „да се разбираме с Путин“, протекционизма и необходимата сделка с Китай и Русия. Очевидният прагматизъм надделя над идеологическите клишета от епохата на студената война. Последният бастион остана Европейският съюз. Ангела Меркел, Тереза Мей (последвана от Борис Джонсън), полският премиер Доналд Туск всеки път след преговори с Русия обявяваха продължаването на политиката на санкции, натиск и принуда. И изведнъж, почти седмица след среща с руския си колега, френският президент Еманюел Макрон фактически повтори Дьо Гол: „Наблюдаваме края на хегемонията на Запада в света. Обстоятелствата се променят. Китай се премести в първия ред, а Русия се справя по-добре в своята стратегия ... Знаем, че цивилизациите са изчезвали. Европа ще изчезне. И светът ще бъде организиран около два големи полюса: САЩ и Китай, - и ще имаме избор между двете доминиращи сили”. Макрон каза тези думи на среща с посланиците на Петата република на 28 август. В словото си той отбеляза също, че без да установява връзки с Русия, Европа ще продължи да бъде просто арена на конфронтация между Москва и Вашингтон. Така Франция и Макрон лично се опитват да декларират ролята си не само като европейска, но и като световна сила. Уловил тенденцията на носталгия на своя електорат за голямата роля на Франция в историята, президентът очевидно играе на страната на десните консервативни привърженици на Русия. Не само във Франция, но и в Германия, Италия и други европейски страни става все по-ясно, че при пълния протекторат на Съединените щати, Европа никога няма да стане велика и значима. Дори за минималната възможност за маневриране трябва поне да се обозначи сближаването с Русия. Сериозността на намеренията този път се доказва дори от факта, че Макрон в същата реч обяви посещение в Москва на двамата си министри - на външните работи и на отбрана. Като сфери, в които Русия и Европа могат да си сътрудничат, Макрон посочи космоса и киберсигурността, като добави, че в тази област е необходимо да се създаде „програма за доверие“. Както и да е, Владимир Владимирович няма да има причина да се доверява на отворените обятия на европейските лидери, докато антируските санкции не бъдат отменени, поне частично и не само на думи. Преди това всякакви обещания за вечно приятелство могат да се разглеждат като тактическа маневра на Голямата шахматна дъска. Пътят към политическия реализъм във външната политика на Запада засега е само начертан.  ", "date": "2019.09.05", "title": "Виктор Гринкевич: Европа между Москва и Вашингтон"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399517-%D0%BF%D0%BE%D0%BB%D0%B8%D1%82%D0%B8%D1%87%D0%B5%D1%81%D0%BA%D0%B8%D1%8F%D1%82-%D0%B5%D0%BB%D0%B8%D1%82-%D0%B2-%D1%81%D0%BE%D1%84%D0%B8%D1%8F-%D0%BF%D0%B0%D0%BA-%D0%B7%D0%B0%D0%BF%D1%8F-%D0%B2-%D0%B0%D0%BD%D1%82%D0%B8%D1%80%D1%83%D1%81%D0%BA%D0%B8%D1%8F-%D1%85%D0%BE%D1%80", "text": "Българското Министерство на външните работи обяви освобождението на европейските страни от Съветския съюз по време на войната с Германия за „съмнителна историческа теза“. Неотдавна българският премиер Борисов благодари на Русия, че не е озлобена от провала на „Южен поток“ и подчерта, че „по-старият винаги прощава“. Какво накара българските власти отново да оскърбят „по-стария“ и да се присъединят към русофобския хор?       В Министерството на външните работи на България реагираха рязко на едно, струва ни се, еднозначно позитивно събитие, свързано с откриване в руското посолство в София на изложба, посветена на 75-та годишнина от освобождението на народите на Източна Европа от нацизма. Българското външнополитическо ведомство официално заяви следното: „Съветваме руското посолство да не заема позиция в подкрепа на съмнителна историческа теза („освобождение“), която привилегирова само някои политически среди в България“. По-нататък в изявлението се казва, че „щиковете на Съветската армия са донесли на народите от Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави“. В отговор посолството на Русия заяви, че такава оценка за ролята на СССР във Втората световна война е обезкуражаваща. В антируската реторика на София няма нищо необичайно.  Българската дипломация се ръководи от представителката на ориентираната към Брюксел и Вашингтон партия ГЕРБ, Екатерина Захариева. Лидерът на ГЕРБ и премиер на България Бойко Борисов също нееднократно се е отличавал с антируски изказвания и, в частност, обяви Русия за сериозна външнополитическа заплаха. Наистина по-късно Борисов се извини пред Владимир Путин за краха на българския проект „Южен поток“. На среща с руския лидер той благодари на Москва, че „те не са ни ядосани по този повод“, като добави, че „по-старият винаги прощава“. По този повод Путин се пошегува с думите: „По-възрастният винаги го карат да плати“. Както писахме наскоро, Русия, както и преди, дава на българската икономика шанс да оцелее.  Това не може да не се оценява от бизнес-партньорите на Русия и българското обществено мнение. Но политическият елит в София пак е на вълната на антируската конюнктура. По този повод членът на комитета на Съвета на Федерацията по международните въпросиОлег Морозов каза: „Това е част от голяма кампания, която сега се провежда от т. нар. колективен Запад срещу Русия. Те искат да наложат тезата, че Съветският съюз е също толкова виновен за началото на войната и жертвите, колкото и фашистка Германия, която я започна. Много печално е, че в този хор забелязваме и България, защото многовековните дружески отношения между нашите страни са известни. На това изявление на българското министерство трябва незабавно да се реагира. То не трябва да остане без отговор. Това може би ще бъде нота, изпратена от страна на Министерството на външните работи на Русия, както беше в случаите с Великобритания и Полша“. В коментар за ВЗГЛЯД, завеждащият отдела за изследвания на Евросъюза към РАН Юрий Квашин каза: „Нищо кой знае какво ново не казаха в българското Министерство на външните работи. Но по-важното е, че този път антируските нападки прозвучаха от ръководството на компетентното ведомство. В този смисъл, това доста невъздържано изказване може да се определи като крайно негативен сигнал“. Трябва да отбележим, че в съдържанието наизявлението на българското министерство имаше думи, които не си позволиха да кажат дори Анджей Дуда или Борис Джонсън. Явно, че от министерството свързват изложбата в руското посолство в София с вътрешната българска политическа конюктура. Подкрепата на съмнителната теза за „освобождението“ вероятно обслужва определени политически кръгове в България, твърдят от МВнР в София, което съвсем учуди руското посолство. Но каква е причината за нервността на „проевропейските“ политици в София също не е трудно да се отгатне.  Тези дни започва битката за кмет на българската столица, пост, който по-рано заемаше премиерът Борисов. Омбудсманът на България Мая Манолова подаде оставка от сегашния пост, за да участва в изборите, при това с много добри шансове за победа. Очаква се Манолова да бъде подкрепена от Българската социалистическа партия, която определят като „русофилска“. Действащият сега кмет Йорданка Фандъкова е представител на „евроатлантическата“ ориентация на партия ГЕРБ. Трудно е да се каже коя от двете партии е управляваща и коя опозиция след изборите за президент през 2017 г., които спечели безпартийният Румен Радев, подкрепен от БСП. Премиераът Борисов е ориентиран по-скоро към Брюксел, а президентът Радев си позволява да критикува политиката на ЕС, което буди подозрения, че е проруски настроен и подкрепя БСП. При тази обстановка логично се правят изводи, че уж руското посолство се заиграва с определена политическа сила. Но реакцията в българските социални мрежи е категорично против тона в декларацията на българското МВнР. Председателят на постоянния форум „България-Русия“ Светлана Шаренкова казва, че „това е абсолютна провокация срещу историческата истина и милионите жертви загинали във войната и тази декларация е в ущърб на отношенията между Москва и София“. В допълнение Шаренкова каза: „Сега говорят за възраждане на проекта „Южен поток“, а как ще се реализира той при такава риторика? Във външното министерство на България вече 30 години седят хора, които не служат на народа, а са проводници на външно влияние…“. Но в крайна сметка, ситуацията в България изглежда така, че от съображения за политическа и икономическа изгода се приглася на инициаторите на антируската кампания, които са отвъд океана и в редица европейски страни. По този повод сенатора Морозов каза: „Заради изгодата, се опитват да изкривят историческата истина и да хвърлят камък по своя многовековен съсед, който винаги е демонстрирал искреното си приятелство“. В заключение може да кажем, че поредната за изминалите 75 години помощ, която Русия ще окаже на българския народ, беше обявена за „съмнителна теза“.  ", "date": "2019.09.05", "title": "Политическият елит в София пак запя в антируския хор"}
{"url": "http://www.classa.bg/%D1%81%D0%B2%D1%8F%D1%82/item/399518-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D0%BB%D1%8A%D0%B6%D0%B0-%D0%B7%D0%B0-%D0%B1%D1%80%D0%B5%D0%BA%D0%B7%D0%B8%D1%82", "text": "Борис Джонсън прави всичко възможно, за да прокара \"твърд\" Брекзит. И сипе лъжа след лъжа. Неговите противници обаче му нанесоха първото голямо поражение.         Сблъсъкът в Лондон този вторник (03.09.) бе ожесточен. Борис Джонсън бе принуден да преглътне няколко лъжици от същото лекарство, което доскоро сам наливаше на Тереза Мей. Наложи му се да спори и с противници от собствената си партия, които се аргументираха далеч по-спокойно и по-интелигентно от него. Пролича си повече от ясно, че неговата устатост и повърхностен чар издишат, когато стане дума за истински политически спор. Маската от лицето на Борис Джонсън започна да се свлича. А неговите противници му нанесоха първо голямо поражение, подготвяйки почвата за закон, който да осуети евентуален \"твърд\" Брекзит. След това го сполетя и символичната загуба на парламентарното му мнозинство от само един глас. Още докато Джонсън произнасяше своята реч, дългогодишният депутат на торите Филип Лий мълчаливо стана от мястото си и се премести до либералите на скамейката на опозицията. Едва ли има по-ясен начин да покажеш на собствения си партиен и правителствен лидер колко много го презираш! А писмената декларация на депутата, с която той се сбогува с партията си, беше повече от красноречива. В нея се говори за лъжи, за изнудване и пълна безотговорност. Посочва се, че със своята агресивна стратегия за Брекзит правителството на Джонсън подкопава демокрацията и единството на Великобритания. Лий просто предприе това, с което Джонсън заплашваше всички потенциални бунтари и сам реши да обърне гръб на партията си. Този негов ход по символичен начин демонстрира колко несигурна е основата, върху която се крепи правителството на Джонсън. От няколко дни насам вече се вижда, че сред консерваторите има близо 20 разколници. Те не са съгласни с курса на правителството, което с всичка сила насочва Великобритания към т.нар. \"твърд\" Брекзит, излизане от ЕС без сделка, само и само да задоволи идеологическия нагон на дясното крило сред торите и да прекъсне всички връзки на Великобритания с ЕС. Голямата измама Триковете и преиначаването на правилата винаги са били част от репертоара на политиците. Но това не бива да засяга фундамента на демокрацията. Борис Джонсън обаче преследва съвсем друга цел - той е системен \"разрушител\", който спада към групата на \"новите безотговорни\" политици. Без значение дали в Уелс ще се закрият последните работни места в стоманодобивната индустрия, или британското автомобилостроене ще удари дъното заради Брекзита - на Джонсън всичко това му е напълно безразлично. Защото той си представя Великобритания такава, каквато я искат и хазартните финансови играчи: малко намеса на държавата, малко данъци и регулации, за да се превърне Великобритания в някакъв вид пиратска държава, която не се подчинява на никакви международни обвързаности и съюзи. В името на тази цел Борис Джонсън не спира да мами своите съграждани и парламента. Той твърди например, че шансовете да се сключи споразумение с ЕС са се подобрили. От Брюксел обаче се чува, че в действителност абсолютно нищо не е било сериозно обсъждано. Джонсън разправя, че имал нови предложения относно проблема с ирландската граница. От Дъблин обаче подозират, че британският премиер има намерение да отмени част от задълженията на Великобритания по т.нар. Белфастко споразумение, сключено между нея и Република Ирландия през 1998 година. Джонсън твърди също така, че ЕС щял да отстъпи, само ако бъде сериозно заплашен с \"твърд Брекзит\". Това е пълна глупост, защото ЕС вече така и така очаква да се стигне именно до този вариант и няма да направи отстъпките, за които Джонсън настоява. С други дума: цялата му стратегия за преговори с ЕС не е нищо друго освен куха конструкция от лъжи. Информации от средите на правителството го потвърждават. Британците имат премиер, който иска да ги измами по най-важния политически въпрос за последните десетилетия и който изпраща парламента в принудителен отпуск, за да сломи всяка евентуална съпротива. Депутатите  обаче му нанесоха първо политическо поражение и искат да осуетят по-нататъшните му своеволия. Дали това ще се окаже възможно - тепърва ще видим. Защото Джонсън междувременно се опитва да измисли нови трикове, с които да отложи и датата за Брекзита.   Предсрочни избори?     Явно сега ще се стигне до предсрочни парламентарни избори. А в предизборната борба Джонсън ще има възможност отново да демонстрира способността си да манипулира истината както си пожелае. Дали британците и този път ще повярват на неговите приказки - не се знае. Това навярно ще зависи и от поведението на опозицията. От това как ще се организира и дали ще съумее с умни ходове да свали от премиерския пост големия лъжец за Брекзита.", "date": "2019.09.05", "title": "Голямата лъжа за Брекзит"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399507-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-5-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8", "text": "През целия ден ще анализирате своите проблеми, беди и дори радостни моменти. Защо такова натоварване? Спрете да се съмнявате в талантите си, след това всичко ще бъде наред. Сериозен разговор с любимия човек, е по-добре да отложите за друг ден. Сега не е време за кавги, а и здравето ви не е на висота. Препоръчително е да съберете смелост и да направите предложение на избраника. Мечтите трябва да се реализират. Съществува опасност от недоразумения при общуването с колеги, така че не ги критикувайте за грешки. Има шанс да получите пари, при това от неочакван източник. Полезна ще се окаже кореспонденцията по електронната поща. Прозрения и победи ви очакват в интелектуалната област. Но да разчитате само на стари знания и опит е безсмислено. Бъдете внимателни на пътя, дори ако сте опитни шофьори. Съществува риск от настинки и простуда. Пийте повече витамини и течности и не стойте на слънце повече от два часа.   Смело ще си пробивате път, към щастливото бъдеще. Всичко ще се получи, ако вземете под внимание миналите грешки и пропуски. Само не се опитвайте да сравнявате това, което се е случило веднъж, заради собствената ви глупост. Ако искате да получите подаръци от съдбата, тогава бъдете щедри и снизходителни. Особено във взаимоотношенията с близките. Очакват ви нови и ярки хоризонти. Уви, в кариерата и бизнесът, нещата ще зациклят, но има шанс да се запознаете с интересни хора. Точно те ще ви дадат идеи, което ще позволи да се реализирате творчески. В сферата на любовта, ще искате емоции! И нищо няма да попречи да организирате нещо романтично, най-важното е да не забравяте за предпазливостта. Пътуванията, е по-добре да отмените. Днес ще се почувствате, като във вълшебна приказка. Ще има изненади, грандиозни подаръци и нови срещи. Само не си позволявайте да сте мързеливи, особено в разгара на ярките събития. Притежавате много добри познания, но постоянно трябва да подобрявате уменията си. Възможно е подписване на изгоден договор и бизнес пътуване. Възможен е истински пробив в онези дела, които някога са изглеждали призрачни и глупави. Сега всичко ще е различно-израснали сте духовно и уважават вашите таланти. Не търсете повод за кавга, дори ако любимият започне да критикува вашите достойнства. Бъдете благородни и смели, а към здравето се отнасяйте със специално внимание. Днес е препоръчително да се отпусне и забавлявате с приятели. Ако отдавна планирате вечеря в ресторант, отидете, не пестете пари и се поглезете с нещо вкусно. Не отлагайте нищо за утре, за да не съжалявате за изгубените възможности. Интелектуалната дейност може да се позабави, заради физическото натоварване. Опитайте се, да спазвате мяра във всичко.   Днес ще се хвърляте от една крайност в друга, ако не се държите мъдро. Трудно е да се справите с емоциите? Тогава, прочетете нещо полезно или посетете културно събитие. Насочвайки мислите и енергията си в правилната посока, ще се изпълните със знания. Атака на алчност, може да ви връхлети в момент, когато приятел поиска да върнете стар дълг . Е, това се очакваше. Чаша силно кафе е това, от което ще се нуждаете сутринта. И мозъкът ще започне да работи в правилната посока и енергията ще се увеличи. Опитайте се да спазвате диета, за да предотвратите проблеми със стомахът. Ако искате да се похвалите пред приятелите с прекрасна фигура, не преяждайте вечерта. Отличен ден за вземане на важни решения във финансовата сфера. Днес повече, ще имитирате че работите, отколкото да се трудите реално. И какъв ще е резултатът? Вие напълно ще се провалите, а колегите могат да получат парична награда. Не се опитвайте да прехвърляте върху раменете на другите, бремето на тревогите и неприятностите. Дори ако това са вашите близки, които винаги са щастливи да помогнат. Вечерта е идеална за пазаруване и пътуване, както и за срещи с приятели.   Днес вашите стремежи ще бъдат много, но на практика ще бъде трудно да приложите съществуващите знания. Някакъв порочен кръг, който носи постоянни разочарования. На любовния фронт се очакват победи, ако първи се приближите към човека, който харесвате. Опитайте се да спортувате и забавлявате, за да избягате за малко от проблемите.", "date": "2019.09.05", "title": "Дневен хороскоп 5 септември"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399508-%D0%BD%D1%8F%D0%BC%D0%B0-%D1%81%D0%B8%D0%BD%D0%B8-%D0%B8-%D1%87%D0%B5%D1%80%D0%B2%D0%B5%D0%BD%D0%B8-%D0%BF%D1%83%D0%BA%D0%BD%D0%B0%D1%82%D0%B8%D0%BD%D0%B0%D1%82%D0%B0-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B5-%D0%BC%D0%B5%D0%B6%D0%B4%D1%83-%D1%85%D0%BE%D1%80%D0%B0%D1%82%D0%B0-%D0%B8-%D0%B2%D0%BB%D0%B0%D1%81%D1%82%D1%82%D0%B0", "text": "Съвсем просто е всъщност: на единия полюс са себичните и капсулирани властови елити, а на другия - ощетените граждани. Именно тук е пукнатината - между хората и властта. А не между ляво и дясно,  между \"сини\" и \"червени\".         Цяла седмица бях много зает и затова чак сега намирам време да се заема с фундаменталното изказване на лидера на групата, наричаща себе си „СДС”, направено след сключването на съюза с ГЕРБ за местните избори. Изложените от него тези искат сериозен анализ, тъй като изясняват контекста на започналите душевни драми сред т.нар. „градска десница” в навечерието на изборите в София. Човекът ни съобщи две неща. Първо, дълг било на „десницата” - тоест, на ГЕРБ и СДС, да се пребори за големите градове, тъй като, второ, основната цел на „десницата” била да не допусне БСП до властта. Не да управлява добре и да развива някакви неща, а да не „допусне”. \" Махаме комунистите  -  и  готово! \" Както казваше преди две десетилетия един активист на СДС: „Няма нищо сложно в цялата работа. Махаме комунистите, на тяхно място слагаме наши хора - и готово!”. Беше по време на конференция за противодействие на зараждащата се тогава корупция. Ако беше толкова лесно, нямаше да наблюдаваме споровете сред „градската десница” по повод кандидатурата на Манолова за кмет на София. Или да го кажа по друг начин: днешната предизборна теза на СДС е точно толкова вярна, колкото и твърдението на техния активист преди 20 години по отношение на корупцията. Ако той беше прав тогава, корупцията отдавна щеше да е изкоренена. Но той не беше и затова тя не е.     Предлаганата ни „ляво-дясна” конструкция има ясна тактическа цел, напълно съвпадаща с обичайната предизборна реторика на Борисов: „десните” да гласуват за „дясната” Фандъкова (и за нейните еквиваленти по места), за да не бъдат допуснати „комунистите” (и в частност Манолова) до властта. А всъщност спорът „кой е по-най-десен” е не само крайно досаден, но и фундаментална архаика. Все едно да разчитаме на египетските пирамиди при управленето на космически кораби. От разграниченията - кое е едно нещо, кое е друго нещо - има полза само тогава, когато ни вършат работа. А в днешния свят отдавна вече не се решават въпроси, при които мисленето в категориите „ляво-дясно” е полезно. Напротив: това е мислене, целенасочено култивирано от онези, които не искат да виждаме света пред себе си, камо ли да разполагаме със сечивата за неговата промяна. Това е прословутият „воал на Майя”, който, според хиндуистите, забулва света. Именно езикът, думите са инструментът, с който този воал може да бъде отместен, за да видим нещата такива, каквито са. Елементарно е всъщност А нещата - и в България, и по света - са прости. На единия полюс имаме себични и капсулирани властови елити, в здрав съюз с монополи и банки, които присвояват неща, принадлежащи на всички. Превръщат общото благо в свое собствено и така се саморазкриват като олигархии по дефиницията на Аристотел. На другия полюс са ощетените граждани, които, вместо да са реален суверен, са превърнати в овце за стригане. Олигархичните елити включват и леви, и десни. Ощетените граждани - също. Пукнатината е между гражданите и властта. А „ляво” и „дясно” са просто шарени димки, пускани от властта за объркване на гражданите. Примерите по света са вече десетки. И в България е същото. ГЕРБ, БСП и всички парламентарно представени сили са част от тази олигархия по дефиницията на Аристотел, в която чудесно си съжителстват с разни индивиди, присвояващи неща, които са на всички. А гражданите - те са навън, където ги стрижат и притискат. С други думи: ГЕРБ не са десни, БСП не са леви, ВМРО не са патриоти и т.н. На едни местни избори тези безспорни истини са особено видни. Защото каква ти е ползата от „десен” кмет, който краде от твоите данъци и междувременно разсипва града ти? И каква ти е вредата от „ляв” кмет, който не краде и развива града? Каква е например ползата на Пловдив от „десния” кмет Тотев, провалил гръмотевично шанса, даден му от статута „Културна столица”? Каква беше вредата за Севлиево от кмета-„комунист” Йовков, който превърна града от една прашна улица с кози в модерен индустриален център? Каква е ползата на „десните” софиянци от „дясната” Фандъкова? И каква би била вредата от някой не-„десен” кмет, който да изправи града на крака и да спре кражбите? \" Ако Хитлер нахлуе в Ада …\" В момента драмите на „градската десница” се въртят около онова, което Рейгън предлага като подход още преди едно поколение: “На вас и на мен ни се казва, че трябва да изберем между лявото или дясното, но аз предполагам, че няма такова нещо като ляво или дясно. Има само горе и долу. Нагоре - към отколешната мечта за максимална индивидуална свобода, съчетана с ред. Или надолу - към незначителността на отделния човек при тоталитаризма”. Ако заменим „тоталитаризма” с „олигархията”, получаваме описание на днешния ни ден. Но някаква драма за „градската десница” тук все пак има. На нея обаче, поне в София, ѝ предстои още по-голяма драма. А именнно: на 28 октомври да разгадае посланието, съдържащо се в следното съждение на Чърчил. Когато през 1941 го питат защо посочва Сталин за съюзник във войната, след като в последните 20 години е бил най-яростният антикомунист в света, той отвръща: „Ако Хитлер нахлуе в Ада, все ще намеря една добра дума за Дявола”. Що се отнася до мен самия - оказвам се късметлия:по лична карта   и така съм спасен от участта да бъда „градска” каквото и да било...    ", "date": "2019.09.05", "title": "Няма \"сини\" и \"червени\" - пукнатината в България е между хората и властта"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/399509-%D1%81%D0%B2-%D0%BF%D1%80%D0%BE%D1%80%D0%BE%D0%BA-%D0%B7%D0%B0%D1%85%D0%B0%D1%80%D0%B8%D1%8F-%D0%B8-%D0%BF%D1%80%D0%B0%D0%B2%D0%B5%D0%B4%D0%BD%D0%B0-%D0%B5%D0%BB%D0%B8%D1%81%D0%B0%D0%B2%D0%B5%D1%82%D0%B0,-%D1%80%D0%BE%D0%B4%D0%B8%D1%82%D0%B5%D0%BB%D0%B8-%D0%BD%D0%B0-%D1%81%D0%B2-%D0%B8%D0%BE%D0%B0%D0%BD-%D0%BA%D1%80%D1%8A%D1%81%D1%82%D0%B8%D1%82%D0%B5%D0%BB", "text": "  В дните на цар Ирод, който управлявал Юдея от 30 г. преди Рождество Христово до 3 години след Рождество Христово, живял в град Хеврон един свещеник, на име Захарий, със жена си Елисавета, която била братовчедка на света Ана, майката на св. Богородица. Захарий и Елисавета били праведни пред Бога: живеели според всички заповеди и наредби Господни. Те били в напреднала възраст. Нямали деца. На тая възраст не можели и да се надяват, че ще им се роди чедо. Но въпреки това се молели усилено на Бога да стори с тях чудо: да им даде син, както в древност дарил с рожба престарялата Сарра. Свещениците при Йерусалимския храм били разделени на 24 смени. Всяка смяна служела по осем дни, от събота до събота. Захарий бил от осмата смяна. Когато дошъл неговият ред, той се отправил за   (различните длъжности в храма се разпределяли между свещеници от всяка смяна по жребие). Този път на Захарий се паднало да влезе в храма Господен, за да покади. Народът се молел отвън през време на каденето. Когато Захарий принасял кадилната жертва, ангел Господен му се явил отдясно на кадилния жертвеник. Като го видял, свещеникът се уплашил. Но ангелът му казал:     – Не бой се, Захарие! Твоята молитва бе чута: жена ти Елисавета ще ти роди син, и ще го наречеш с името  ; и ще имаш радост и веселие, и мнозина ще се зарадват за раждането му; защото той ще бъде велик пред Господа; няма да пие вино и сикер, и ще се изпълни с Дух Свети още от утробата на майка си; и мнозина синове Израилеви ще обърне към техния Господ Бог; и ще върви пред Него в духа и силата на Илия, за да обърне сърцата на бащите към чедата, и непокорните към разума на праведните, та да приготви на Господа народ съвършен! (Лука 1:5-17). Ангелът възвестил на Захарий не само това, че ще му се роди син, но и това, че тоя негов син ще бъде велик светец и предтеча на Изкупителя на човечеството. Свещеникът, смутен и развълнуван, не могъл да разбере веднага тая вест. Затова казал на ангела: – По какво ще узная това? Аз съм стар, па и жена ми е в напреднала възраст. Ангелът му заявил: – Аз съм Гавриил, който предстоя пред Бога, и съм пратен да говоря с тебе и да ти благовестя това; и ето, ти ще мълчиш и не ще можеш да говориш до деня, когато ще се сбъдне това, понеже не повярва на думите ми, които ще се сбъднат на времето си! Онемяването било едновременно и знамение и наказание за свещеника. Народът чакал вън и се чудел, задето Захарий се бавел в храма. Когато свещеникът излязъл, не можел да продума и да благослови народа. За богомолците станало ясно, че той е имал видение. След като се изминали дните на службата, Захарий се върнал у дома си (Лука 1:18-23). Скоро Елисавета заченала. Благочестивите съпрузи топло благодарили на Бога, че проявил към тях тази велика милост. Като прославяла Бога, Елисавета си казала: – Тъй ми стори Господ в дните, в които ме погледна милостно, за да снеме от мене укора между човеците (Лука 1:24-25). На шестия месец след това събитие същият архистратиг Гавриил бил изпратен от Бога в галилейския град Назарет да възвести на пречистата Дева Мария, че ще бъде майка на Спасителя Господа Иисуса Христа. Светата Дева запитала: – Как ще бъде това, когато аз мъж не познавам? Небесният пратеник й отговорил: – Дух Свети ще слезе върху тебе, и силата на Всевишния ще. те осени; затова и Светото, Което ще се роди от тебе, ще се нарече Син Божи. Ето и Елисавета, твоя сродница, наричана неплодна, зачена син в старините си, и е вече в шестия месец. У Бога няма да остане безсилна ни една дума! Смирено и благоговейно светата Дева казала: – Ето рабинята Господня; нека ми бъде по думата ти. Тогава ангелът си отишъл от нея (Лука 1:26-38). Пресвета Дева Мария се отправила веднага за град Хеврон, за да сподели радостта си със своята сродница Елисавета. Тя влязла в дома на свещеник Захарий и поздравила Елисавета. Когато Елисавета чула поздрава й, младенецът проиграл в утробата й. Тя се изпълнила с Дух Свети н извикала възторжено, с висок глас: – Благословена си ти между жените, и благословен е плодът на твоята утроба! И откъде ми е това – да дойде при мене майката на моя Господ? Защото, щом гласът на твоя поздрав достигна до ушите ми, проигра младенецът радостно в утробата ми. И блажена е, която е повярвала, понеже ще се сбъдне казаното й от Господа. Света Дева Мария разбрала от думите на Елисавета, че Бог й е открил истината: тя, смирената Девица, е избрана да стане майка на Спасителя на човечеството; и Той, Спасителят, ще дойде скоро на земята! Тя е:е могла повече да скрива високото щастие, което архистратиг Гавриил и възвестил. Затова изрекла величествената песен: – Душата ми величае Господа, и духът ми се зарадва в Бога, Спасителя мой, задето Той милостно погледна унизеността на рабинята Си; защото, ето, отсега ще ме облажават всички родове; задето Силният ми стори велико нещо, и свето е името Му; и Неговата милост е от род в род за ония, които се боят от Него!. Света Дева Мария останала при Елисавета около три месеца. И след това се върнала у дома си (Лука 1:39-56). Когато настъпило времето, Елисавета родила обещания син. Съседите и роднините й се зарадвали с нея. На осмия ден трябвало да дадат име на младенеца. Всички смятали, че той трябва да носи името на баща си. Но Елисавета казала: – Не, а да се нарече Йоан. Отгде е знаела Елисавета, че детето трябва да се казва Йоан? – Навярно и тя е получила указание за името на детето от Светия Дух, благодатта на Когото изпълнила цялото й същество, когато света Богородица Я посетила. Тогава съществувал обичай детето да вземе името на някой роднина. А никой в рода на Захарий не се наричал Йоан. Затова близките се колебаели да изпълнят така ясно изразената воля на Елисавета. Трябвало най-после да запитат бащата. Със знаци му дали да разбере, че искат да знаят какво име желае той да се даде на детето. Той написал на дъсчица: \"Иоан му е името\". В същия миг се развързали устата и езикът му. И той проговорил, като благославял и прославял Бога. Изпълнен с Духа Свети, той пророкувал: – Благословен е Господ, Бог Израилев, задето посети и извърши избавление на своя народ... И ти, младенецо, ще се наречеш пророк на Всевишния, понеже ще вървиш пред лицето на Господа, за да приготвиш Неговите пътища, и да дадеш на народа Му да познае спасението чрез прощаване на греховете им, поради великото милосърдие на нашия Бог, с което ни посети Изток свише, за да просвети ония, които са в тъмнина и сянка смъртна, и да насочи нозете ни в пътя на мира. Вестта за всичко, което се случило при обрязването на Йоан, се разнесла по цялата планинска страна. Всички, които чули това, говорели помежду си: – Какво ли ще бъде този младенец? А младенецът растял и крепнел духом... В определеното време се родил Иисус Христос. Това събитие хвърлило в голяма тревога жестокия и подозрителен юдейски цар Ирод. Понеже знаел, че Иисус е потомък на  , той се страхувал, да не би Тоя Младенец, като порасне, да му отнеме престола. Затова издал заповед да бъдат избити всички деца от две години надолу във Витлеем и околностите му, та по тоя начин да бъде погубен и Младенецът Иисус. Детето на Елисавета Йоан било също застрашено с убийство. Затова разтревожената майка се криела с него в някаква пустинна планинска пещера. Скоро престарелите родители починали. Закрилян от Бога, Йоан. техният син, израсъл в пустинята и останал там до деня, когато се явил на Израиля (Лука 1:57-80).", "date": "2019.09.05", "title": "Св. пророк Захария и праведна Елисавета, родители на св. Иоан Кръстител"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/399510-5-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "На днешната дата през 1698 г. Петър I въвежда данък върху носенето на брада в Русия.   През 1871 г. за вселенски патриарх е избран Антим VI.   През 1881 г. в София се провежда първото заседание на Българското книжовно дружество (днес БАН).   През 1939 г. Втората световна война: САЩ обявяват неутралитет след започване на войната.   През 1943 г. цар Борис III е погребан в Рилски манастир.   През 1944 г. по време на Втората световна война правителството на България скъсва дипломатическите отношения с Нацистка Германия. Същият ден СССР обявява война на царство България, под претекст, че правителството продължава да подкрепя Германия.   През 1955 г. е открит Оловно-цинковият завод в Кърджали.   През 1972 г. Мюнхенското клане - по време на XX летни олимпийски игри в Мюнхен, Западна Германия, терористи на палестинската паравоенна организация „Черния септември\" взимат в плен и убиват единадесет спортисти от Израел.   През 1974 г. е открит Химическия комбинат за минерални торове в Девня.   През 1977 г. САЩ изстрелват космическата сонда „Вояджър 1\" - в момента най-отдалечения и най-продължително време летящ космически апарат.   През 2009 г. в Охридското езеро се удавят 15 български граждани. Причината е авария на кормилната уредба на корабчето \"Илинден\" построено 1920 г., на което са се возили българските туристи.    ", "date": "2019.09.05", "title": "5 септември, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/399511-9-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8-%D0%BD%D0%B0%D0%B9-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D1%82%D1%80%D0%B0%D0%B3%D0%B5%D0%B4%D0%B8%D1%8F-%D0%B2-%D0%BD%D0%BE%D0%B2%D0%B0%D1%82%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0-%D0%B8%D1%81%D1%82%D0%BE%D1%80%D0%B8%D1%8F", "text": "България нямаше да я има, ако не беше освободена от СССР - такива реакции се чуват от Москва след позицията на МВнР. Но има и друг възглед: 9 септември поставя началото на най-позорния период  в новата българска история.       На 5 септември 1944 година Съветският съюз обявява война на България, която дотогава запазва неутралитет в съветско-германския конфликт. Червената армия окупира страната под предлог, че там се укриват германски войски. Но това не отговаря на действителността, доколкото още в края на август, по заповед на правителството на Багрянов, малобройните германски части са принудени да се изтеглят или са обезоръжени, а в българските пристанища са потопени 74 кораба на нацистите. Когато България бе превърната в съветски придатък Всъщност драмата за България започва още в края на юли 1944, когато Сталин внезапно спира съветското настъпление пред вратите на Варшава, за да остави нацистите да ликвидират въстанието на антикомунистическата полска съпротива. Съветският лидер пренасочва военните усилия към Балканите, защото се опасява да не бъде изпреварен от англо-американски десант в Гърция, който би осуетил плановете за превръщане на държавите от Централна и Югоизточна Европа в сателити на СССР. На 8 септември съветските войски нахлуват в България, а ден по-късно, по инструкция от Москва, група комунисти и някои офицери от армията, спечелени на страната на комунистите, нахълтват в сградата на военното министерство и се самопровъзгласяват за ново българско правителство. Едва по- късно в страната един подир друг се завръщат Вълко Червенков, Васил Коларов и Георги Димитров, които към този момент са съветски граждани и членуват в болшевишката партия.     Американският историк проф. Сирил Блек, който до 1947 година работи в Съюзната контролна комисия в България, посочва, че шефът на тази комисия генерал Бирюзов веднага уволнява 16 висши български офицери, сред които и шефа на българския генерален щаб, след което поставя на мястото им съветски военни. България е въвлечена във войната срещу Германия, а 280-хилядната българска армия незабавно е изпратена на фронта. В България остава една близо 200-хилядна окупационна съветска войска, която на практика няма никаква работа. Съвременници твърдят, че съветските войници масово злочинстват (конфискации, убийства, грабежи, изнасилвания) и в същото време осигуряват комфорт на комунистическо-криминалните „шпицкоманди“, които избиват дотогавашния елит на държавата. С други думи, българската армия е изпратена да се сражава срещу Вермахта, за да се осъществи по-лесно замисълът на Сталин и Димитров за превръщането на страната в съветски придатък.В съседна Румъния, която е победена във войната, след първоначалните безчинства на съветските войски Букурещ успява да се споразумее със Сталин, че всички реквизирани от окупаторите стоки и услуги ще бъдат съгласувани с румънската страна. Българските комунисти обаче отстъпват пред нестихващите съветски искания за все нови и нови стопански и военни вноски в полза на окупатора, които продължават да бъдат събирани дори и след сключването на мирния договор през 1947. Над половината от произведения в страната брутен вътрешен продукт за периода 1945-1947 година - според повечето съвременни оценки, именно на толкова възлизат разходите, които България е била принудена да направи под формата на храни, златни и валутни резерви, заводи, тютюни, розово масло, ценни метали, всевъзможна техника и услуги. А професор Блек свидетелства, че дори марионетният сталинистки премиер Георги Димитров постоянно е бил наблюдаван от свой безмълвен и анонимен „съветник“, когото американците подозират като агент на НКВД. Професорът по история в Пловдивския университет Людмил Спасов посочва, че най-страшните катастрофи за България през 20 век безспорно са Ньойският договор от 1919 и съветското нахлуване през 1944. Вярно, че в Ньой България губи 10% от територията си и изплаща тежки контрибуции, но остава независима и демократична държава със запазени политически, стопански и социални структури. Съвсем друго е положението след съветската окупация, изтъква Спасов. В резултат от тази окупация и от политиката, която в продължение на близо пет десетилетия водят марионетните управници на България, под въпрос се оказва дори самото съществуване на страната върху политическата карта на света. Нека да припомним опитите България да бъде превърната в седма югорепублика, а по-късно и в 16-та съветска република. Случилото се след септември 1944 обрича България на пълен икономически провал (трите фалита на НРБ) и на тотална политическа и военна зависимост от Москва. Нещо повече: като съветски сателит, в случай на нова световна война България би била и ядрена мишена. \"България беше протекторат на СССР\" Професор Калин Янакиев е убеден, че много българи и понастоящем не осъзнават истинския смисъл на случилото се с родината им през втората половина на миналия век. „Уникалното в инвазията на Кремъл в България е, че за разлика от други окупирани от Съветите страни като Полша, Чехословакия и Унгария, при нас болшевишката агресия до ден-днешен не е получила своето истинско наименование. Моето тълкуване на случилото се е следното: от 1944 до края на 1989 България беше протекторат на СССР. Макар и опитът да бъдем харизани на тази империя да не беше успешен, животът на българите в нейната желязна хватка нямаше нищо общо с понятия като суверенитет и национална независимост. Боя се, че този трагичен период от новата история на страната не е осмислен и до днес. Доказателство за това са постоянно изразяваната от много българи носталгия по соца като някакво чисто нашенско явление и безкрайните спорове как да се преподава на учениците този унизителен и жалък за българската държавност период от новата ни история\", посочва Янакиев. Според него, особено цинично за българската национална свяст и самосъзнание е непокътнатото и непоклатимо присъствие на паметниците на съветските окупатори в столицата и в други големи градове. „Цели три десетилетия след кончината на протектората НРБ така и не се намери политическа сила и политическа воля тези символи на големия ни национален позор най-после да бъдат премахнати\", заключава проф. Янакиев.      ", "date": "2019.09.05", "title": "9 септември: най-голямата трагедия в новата българска история"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399512-%D0%B5%D0%B4%D0%B8%D0%BD-%D0%BF%D0%BE-%D1%80%D0%B0%D0%B7%D0%BB%D0%B8%D1%87%D0%B5%D0%BD-%D0%BF%D0%BE%D0%B3%D0%BB%D0%B5%D0%B4-%D0%BE%D1%82%D0%BD%D0%BE%D1%81%D0%BD%D0%BE-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0%D1%82%D0%B0-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Освен нещата които всички виждаме – напр. корупция, разруха, бедност, мизерия – в България има още една голяма катастрофа, за която малко хора си дават сметка. Но резултатите от която стават все по-страшни. Това е катастрофата с българската наука и с кадрите казано по-общо.   Вчера говорих с мой приятел, който се явил на конкурс за главен асистент в един университет в София. Забележете, става въпрос за човек защитил докторска дисертация в чужбина, човек с много научни публикации и цитирания от други автори, българин, върнал се в родината си… който обаче не е назначен. Защо?? Ами защото е публична тайна, че у нас конкурсите за асистенти, доценти и професори се обявяват не за да се търси подходящият човек, а за да се назначи нашият човек на длъжността. Когато се случи нашият човек да има конкурент, който го превъзхожда по всички показатели (трудове, публикации, цитирания) се прилагат всякакви мръсни номера за да бъде елиминиран конкурента: крият се документи, обявяват се срокове в последния момент и т.н.      При подобен случай, на друг мой друг приятел му заявиха, че са решили да не му признаят американската диплома, въпреки че той я беше легализирал т.е. те нямат право да не му я признаят. Ако подобни номера не помогнат, то “натрапникът” бива елиминиран на самия конкурс чрез всевъзможни идиотщини. На моя приятел са му задали въпрос: “Какво друго заглавие би сложил на презентацията си?”. Що за идиотизъм?? Щом съм избрал това заглавие, то значи не бих сложил друго!! Да оставим настрана, че тези, които са оценявали приятеля ми са разбирали много по-малко от него. Нормално ли ви се вижда на конкурс за главен асистент по пчеларство само един от четиримата в комисията да е в пчеларската наука, другият да е специалист по конярство, а останалите двама да са специалисти по овцете? На мен не ми се вижда нормално!! На всичкото отгоре, понеже нямало как да изкарат, че моят приятел няма научни трудове, просто са му заявили, че всичко това “няма никакво значение”. Как да няма значение бе? Ами какво има значение тогава?? Явно, че това какви са качествата на кандидатите вече няма никакво значение… Разказвам това за всички онези, които каканижат, че умните, способни и образовани българи трябва да се връщат и да работят за България. То това хубаво, ама как да го направим, когато в България не ни се дава възможност за работа?? Не ме разбирайте грешно, въпросът не е само в назначението. Дори (по някаква вселенска случайност) да те назначат, то как да работиш когато си потопен всред корумпирани, некадърници и глупаци?? Та те ще те спъват на всяка крачка. Разберете, науката е нежно цвете, иска грижи и добро отношение за да може да дава плодове, иначе нищо не става. Да, катастрофата с кадрите в България е страшна. За тези които още не са разбрали – старите кадри, образовани по време на соца (доколкото все още ги има тук-там) си отиват, а от новите в (огромната част от случаите) чеп за зеле не става. Както се изрази моят приятел – всичко е леш… Ако мислите, че това е маловажно – представете си, че хора подобни на тези, които са “оценявали” моя приятел ще ви лекуват. Или пък ще дават “компетентни” становища, които ще бъдат претворени в конкретни управленски решения и държавни политики. Ще творят безумия. Говоря в бъдеще време, но мисля, че всички вече виждаме резултатите от катастрофата с кадрите на всички управленски нива. Е, да ви успокоя: още по-зле ще става. Досега все можеше и да се намери някой малко по-компетентен, но вече няма да може.   Добри Божилов:  И аз минах лично по тази идиотска пътека. Смешното е, че асистентските заплати са позорни, и няма наплив от желаещи. Но дори като се появи някой, го кълцат. Вместо това назначават ДОРИ ХОРА, НЕЗАВЪРШИЛИ ВИСШЕ ОБРАЗОВАНИЕ! Избрали си някой студент ги кефи и го слагат. Завършва като асистент, после става докторант.  А собствената ми докторантура беше по 3 (три) различни теми и все нещо не им харесва. И като питам, какво не е наред, дайте препоръки, получавам отговор: “Трябва сам да откриеш”. А като откриеш – “не става”.  Присъствах на докторантски защити, за да “се уча”. Някакви идиоти говорят пълни идиотщини и непрекъснато се подмазват на професорите. И ония се кефят. Безсмислени теми, никакъв научен принос. Но всичко е на 6.  Аз им предлагам конкретен проблем – който дори се върза с новата вълна протекционизъм на Тръмп. И… нищо, нямаш “научна стойност”.  В момента съм отчислен с право на защита, но не ме допускат до защита. Поради “липса на научна стойност”.   Йордан Христов:  Разбирам те, Добри. Аз също минах по тоя път – държал съм четири (!) конкурсът за научен сътрудник, демек асистент преди да уеднаквят наименованията. Изпитах на собствен гръб как се вкарва “правилният” човек, въпреки че конкурента може да е класи над него. Присъствах и на достатъчно защити, за да се убедя, че в повечето случаи те са пълни глупости или пък са пълни с подправени данни (една доцентка даже ми каза направо – измисляй си!). В най-добрия случай докторантурите (и останалите научни трудове) у нас имат само потвърдителна стойност. Тоест, у нас всичко вече е пълна пародия и имитация, българската наука е мъртва. Мир на праха ѝ. Е, аз поне се усетих навреме и реших, че в пародии няма да участвам. Скъпо си платих, но поне дисертацията която скоро ми предстои да защитя действително има някаква стойност.   Добри Божилов:  Науката не е мъртва, просто не е там където трябва да бъде, а е в ръцете на ентусиасти извън системата.", "date": "2019.09.05", "title": "Един по-различен поглед относно катастрофата в България"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D1%84%D0%B8%D0%BD%D0%B0%D0%BD%D1%81%D0%B8%D0%B8/item/399513-%D0%B1%D0%B0%D0%BD%D0%BA%D0%B8%D1%82%D0%B5-%D0%BC%D0%B0%D1%81%D0%BE%D0%B2%D0%BE,-%D0%B8-%D0%B2-%D0%BA%D0%B0%D1%80%D1%82%D0%B5%D0%BB,-%D0%B2%D0%B4%D0%B8%D0%B3%D0%B0%D1%82-%D0%BE%D1%82%D0%BD%D0%BE%D0%B2%D0%BE-%D1%82%D0%B0%D0%BA%D1%81%D0%B8%D1%82%D0%B5", "text": "Банките масово, и в картел, вдигат отново таксите от есента. Вдигат си, все едно нищо не е. Такса превод от 2,50 става на 3 лв. на много места. Аз тук (в българската крипто-валута ЛевКойн – бел.авт.) всеки превод се боря да го сваля на 2 цента, а тия си вдигат с 50 ст. ей така просто.      На мен 6 цента ми се струват безумни, а те 3 лв. им са малко. Разбирате ли, защо тази безсмислена паразитна система просто ще изчезне. В полза на ЛевКойна, и на здравия разум.  ", "date": "2019.09.05", "title": "Банките масово, и в картел, вдигат отново таксите!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/399514-%D0%BC%D0%B0%D1%8F-%D0%BC%D0%B0%D0%BD%D0%BE%D0%BB%D0%BE%D0%B2%D0%B0-%D1%81%D0%BE%D1%84%D0%B8%D1%8F-%D0%B2-%D0%BC%D0%BE%D0%BC%D0%B5%D0%BD%D1%82%D0%B0-%D0%BD%D1%8F%D0%BC%D0%B0-%D0%BA%D0%BC%D0%B5%D1%82,-%D0%B0-%D0%B8%D0%B7%D0%BF%D1%8A%D0%BB%D0%BD%D0%B8%D1%82%D0%B5%D0%BB%D0%B5%D0%BD-%D0%B4%D0%B8%D1%80%D0%B5%D0%BA%D1%82%D0%BE%D1%80", "text": "„Представям си София светла, почтена, абсолютно прозрачна, в която гражданите ще имат цялата информация“. Това заяви днес кандидатът за кмет на София Мая Манолова на представянето на Инициативния комитет, който я издига за кмет. Манолова декларира, че ако стане кмет, ще направи Столичната община изцяло електронна, ще се управлява само от едно гише и \"гражданите ще го носят в джоба си\". Столичани ще участват в управлението чрез обществени съвети с истински, а не формални обществени обсъждания. Ще участват с електронни референдуми по всяка важна тема и всеки обществен казус, обеща Манолова. Тя ще работи за осветляването на обществените поръчки с електронни търгове, ще отвори заседанията на Столичния общински съвет за граждани.      „Представям си София зелена, но не само в пиар акции, а зелен град - градина. Представям си Витоша достъпна за всеки столичанин през цялата година“, каза Манолова, цитирана от БТА. Според нея София расте урудливо. „Тя е непочистена, неуютна, диша трудно, презастроена е, трудна за придвижване. Столицата е несигурна, ограбвана, обвита от пипалата на корупцията. В София само акулите се чувстват в свои води, затова виждаме перките им в центъра на града ни“, заяви Манолова. По думите й вина за това имат всички политически централи, които със своето мълчание подпомагат разграбването на града. Но най-голяма според нея е вината на ГЕРБ, която в схеми управлява града вече 14 години. „София е моделът на властта в държавата. Всички знаят как функционира този модел. Има формална власт в града, но нещата се решават от някой друг“, смята Манолова. Тя е на мнение, че в момента София няма кмет, а от години има само изпълнителен директор, чиято работа е да изпълнява решенията на един солиден приятелски кръг. „Кандидатирам се, защото заедно можем да се преборим с това. Защато имам сили, не ме е страх от всичко, което ще се излее върху мен. Предлагам да защитя София от мръсния въздух, от самодоволството, от презастрояването, от задръстванията. После София може да защити цяла Българи“я, заяви Мая Манолова. Никола Вапцаров от инициативен комитет \"Лозенец\" е председател на инициативния комитет за издигане на Мая Манолова за кмет на София. Той заяви, че иска следващият кмет на София да се грижи за интересите на всички софиянци. Членовете на инициативния комитет са 65 до момента, а списъкът е отворен, уточнява БНТ. В него участват юристи, журналисти, медицински сестри, майки на деца с увреждания, музиканти, представители на неправителствени организации. Сред тях са Невена Андонова - журналист, Деси Филипова - адвокат, председател на Фондация за защита правата на човека, Мая Илиева, Павел Манолов - председател на Асоциация за регулиране на етажната собственост, Йордан Ибришимов- член на Бетономорие, Златина Хаджипанайотова - адвокат, Кристиян Талев - Криско - певец, Вера Иванова - майка на дете с увреждания. По-рано днес парламентът прекрати правомощията на Мая Манолова като омбудсман, постът се поема от заместника й Диана Ковачева.  Съгласно законовите разпоредби при предсрочно прекратяване на правомощията на омбудсмана, дейността се поема от избрания заместник. По време на утрешното заседание Диана Ковачева ще положи клетва като омбудсман пред Народното събрание.  ", "date": "2019.09.05", "title": "Мая Манолова: София в момента няма кмет, а изпълнителен директор"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399515-%D1%81%D1%8A%D0%B4%D0%B1%D0%B0%D1%82%D0%B0-%D0%BD%D0%B0-%D0%B8%D0%B7%D1%82%D0%BE%D1%87%D0%BD%D0%B0-%D0%B5%D0%B2%D1%80%D0%BE%D0%BF%D0%B0-%D0%B8-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BF%D1%80%D0%B5%D0%B7-%D0%BF%D1%80%D0%B8%D0%B7%D0%BC%D0%B0%D1%82%D0%B0-%D0%BD%D0%B0-%D0%B8%D0%B4%D0%B5%D0%B8%D1%82%D0%B5-%D0%BD%D0%B0-%D0%B8%D0%BC%D0%B0%D0%BD%D1%83%D0%B8%D0%BB-%D1%83%D0%BE%D0%BB%D1%8A%D1%80%D1%81%D1%82%D0%B5%D0%B9%D0%BD-1-%D1%87%D0%B0%D1%81%D1%82", "text": "На 31 август 2019 г. на 88-годишна възраст почина световноизвестният макроисторик, макросоциолог, философ на историята, създател на влиятелната научна теория за   или теория за световните системи, Имануил Уолърстейн. Дългогодишен директор на Центъра „Фернан Бродел“ в Ню Йорк,  президент на Световната социологическа асоциация през 1994-1998 г., автор на 33 книги и стотици статии, преведени на десетки езици, той има последователи  в целия свят. Бидейки не просто академичен учен, затворен в малка научна общност с трудно разбираем за повечето хора език, а публичен  интелектуалец, на всяко 1-во и 15-то число от месеца през последните години той качваше в своя блог анализ на някакъв актуален проблем, който се четеше от хиляди хора по света. Разглеждаше капитализма като световна система, в която съществуват капиталистически център, полупериферия и периферия. Те според Уолърстейн се намират в отношение на експлоатация, при която богатството тече от периферията към полупериферията и центъра. През призмата на неговите идеи за световната система може да се види и съдбата на Източна Европа и България. Стереотипната схема за осмисляне съдбата на България и на останалите бивши страни от региона, който до 1989 г. се наричаше „реален социализъм“, почива на една своеобразна линейно-прогресистка философия на историята. Според нея на световната сцена през последните няколко столетия имаме множество национални държави, които се движат по траектория на исторически прогрес, като едни държави са по-напред, други по-назад и тези, които са по-назад, трябва да ускорят своето развитие, за да достигнат намиращите се пред тях. Проблемът е какви механизми да използват за това ускорение. Ако се обърнем към България, а това е валидно и за Русия и за останалите страни от Източна Европа, ще видим, че те неколкократно променят своите модели за ускоряване на развитието. След Освобождението до 1944 г. такъв модел, чрез които да бъдат достигнати по-развитите държави от Западна Европа, се вижда във възпроизводството на характерните за тях структури, институции и поведение. Той обаче не доведе до настигане, беше изпълнен с противоречия и в крайна сметка рухна. Последва прилагане на алтернативния модел на държавния социализъм, аргументиран с антикапиталистическата идеология на комунизма. В 1989 г. обаче и този модел на догонващо развитие рухна. Замени го отново вярата, че най-успешно догонващо развитие може да се постигне, ако се приложат институциите, опитът и политиката на държавите с развит капитализъм в днешната му версия на неолиберален капитализъм. Резултатите и от този модел се оказаха катастрофални ‒ деиндустриализация, разгром на селското стопанство, невиждано неравенство, разграбване на гигантско национално богатство. Очевидно има нещо сбъркано в тази, а и в предишните интерпретации на отношенията между по-изостанали страни като нашата и развитите капиталистически държави от Западна Европа и Северна Америка. Обяснение за това можем да намерим, ако не схващаме държавите като самостоятелни единици, които се сблъскват като част от хомогенно и неорганизирано цяло, а ги разбираме като елементи на една световна система. Именно това прави Имануил Уолърстейн (1). Всички елементи в системата са взаимосвързани и съществуват в динамично взаимоотношение и за да разберем особеностите и функциите на някой от елементите, трябва да го видим в рамките на цялото. А това означава, че държавите,  нациите, етническите групи, домакинствата, даже „цивилизациите“ са в съвременната си форма и значения феномени, резултат от развитието на модерната световна система, която по своята същност е капиталистическа. Всички социални явления в нея, като се започне от бедността в Африка и се стигне до етническите конфликти на Балканите, могат да бъдат разбрани само в контекста на по-голяма същност, а не толкова на основата на автономни процеси.     В човешката история могат да бъдат открити два основни типа световни системи –   и  . Главното различие помежду им е свързано с начина, по който се вземат решения за разпределение на ресурси. В   централизираната политическа система използва своята власт, за да разпредели ресурси от периферните райони към центъра. В Римската империя това се изразява в плащането на „данъци“ от отдалечените провинции. Същото е и в Британската империя. Именно поради това пък СССР не е империя, както се изобразяваше в началото на 90-те години, защото в него не само че нямаше движение на ресурси от центъра към периферията, а беше точно обратното. Което  в условията на перестройката стимулира руския национализъм и благоприятства разпадането на СССР. За разлика от империите, в   няма отделен център на политическа власт, има по-скоро множество конкуриращи се центрове. Ресурсите се разпределят не с централизирани политически решения, декрети или закони, а посредством пазара. Но независимо, че механизмът на разпределение на ресурси е различен, чистият ефект и при световните икономики, и при световните империи в крайна сметка е подобен и се проявява в трансфера на ресурси от периферните райони към центъра.  се появява в Европа в края на ХVІ век и започва да се разраства, за да се стигне до наши дни, когато няма район на планетата, който да не е включен в нея. Движеща сила на този непрестанен процес на експанзия е стремежът към печалба,  , характерно за капитализма. В този смисъл модерната световна система е  капиталистическа  система и това обуславя нейния характер и динамика. Икономическата характеристика е основна, но не единствена страна на световната система ‒ тя включва в единство икономическа, политическа и геокултурна подсистеми. Структурно световната система може да се разглежда като състояща се от  център, полупериферия и периферия , между които съществува йерархическо неравенство в разпределението на ресурси и възможностите за влияние върху световните събития. Характерно за  страните от центъра  е, че те внасят от останалия свят суровини, земеделски стоки, стоки от добивната промишленост или силно трудоемки стоки, а изнасят преработени стоки с производствен и потребителски характер. Равнището на инвестиции в тях е високо. В по-голямата част от своята история (между ХVI и ХIX век) те развиват робовладелски, а до средата на ХХ век и колониален капитализъм. Той им дава възможност да натрупват ресурси, а след това умело да заграбват високвалифицирани кадри от останалия свят чрез механизмите на пазара и либералните лозунги за   на хора. Които не позволяват такова „свободно движение“, са обвинявани в „тоталитаризъм“ и превръщани в обект на военни и политически преврати, нежни революции, директни военни нападения. В страните от центъра са концентрирани най-високопроизводителните отрасли в световното стопанство. Те дават възможност и за най-голямо акумулиране на капитал. Това са условия, които след стадия на робовладелския и колониалния капитализъм водят до натрупване на богатство и  през ХХ век правят възможна социалната държава, преразпределяща ресурси между различни групи. Това пък позволява да се създаде либералнодемократичен тип политическа система, която приема частната собственост като базисно човешко право, а на различни етапи към нея се добавят и други права. Полупериферията  има опосредстваща роля и демонстрира определени характеристики както на центъра, така  и  на периферията. Тя има своя собствена местна индустриална база и изнася както суровини (и енергия), така и преработени продукти, и внася както суровини (и енергия), така и преработени продукти. Представлява източник на по-евтин труд, който противодейства на повишаването на заплатите в страните от центъра и осигурява ново място за онези индустрии, които вече не могат да функционират на печалба в центъра. Например, монтирането на коли, текстилната промишленост. Заплатите в полупериферията са по-ниски, възможностите за социално осигуряване на работещите са по-малки. За да се възпират социалните напрежения, конфликти и протести, там обикновено функционират авторитарни правителства. Полупериферията непрекъснато е изправена пред дилемата как да ускори своето развитие и да настигне страните от центъра. За целта тя трябва или да се затвори икономически за тези страни, което обаче означава да се лиши от по-високотехнологични стоки при недостиг на капитал за ускорено развитие, или да остане икономически отворена към развитите страни, което пък води до изтичане на национално богатство към центъра и увековечава изостаналостта. В условията на благоприятна политическа конюнктура между 50-те и 70-те години на ХХ век редица страни  опитаха да се затварят, прилагайки импортно-заместващи стратегии и стимулирайки износа. Този тип политика обаче имаше успех само в част от тях и след 70-те години страните от капиталистическия център успяха да наложат отваряне на огромната част от полупериферните и периферните страни, хвърляйки ги в дългова криза. Характерно за  страните от периферията  е експортът предимно на суровини и енергия и вносът на индустриални, преработени, изискващи по-висока квалификация стоки. Заплащането е значително по-ниско от това в страните от центъра и полупериферията и значителна част от населението живее под социалния и жизнения минимум. Поради това и в тях най-адекватни са недемократичните правителства. Трите зони на световната икономика са свързани с отношения на експлоатация, при което По същество се реализира процес на задържане развитието или на грабеж от едни страни на други страни. На различните етапи от развитието на модерната световна система той се реализира с различни механизми. По време на манифактурния капитализъм и в началото на първата индустриална революция изключително важен ресурс е неквалифицираният жив труд. Тогава неслучайно се разпространява отново робството и новооткритите страни служат като резервоар за евтин робски труд на страните от капиталистическия център. От XIX  век до 50-те години на XX век, когато активно се използват ресурсоемки технологии, механизмите за трансфер на ресурси са експлоатацията на богатствата на колонии и неравноправният търговски обмен. Днес в условията на глобализиран неолиберален капитализъм този процес се реализира чрез няколко основни механизма: Първо .   Глобализацията на пазарните отношения, либералната демокрация и човешките права предполагат всички държави да се съгласят, че определени мерки на международните институции са изгодни за всяка от тях. Зад това стои представата, че отделните страни и региони имат едни и същи базисни интереси, съвместими помежду си. Така това, което е добро за една страна, е добро и за останалите и те могат взаимно да подтикват и подпомагат своето развитие. Либерализацията на търговията и икономиката води до печалба на всички, като по-високоразвитите икономики стимулират развитието на по-слаборазвитите, стига да има свободен пазар, конкуренция и частна собственост. На практика обаче свободният пазар винаги е означавал печалба за по-силните и загуба за по-слабите. Затова винаги страните с най-силна икономика са били най-големи радетели за свободен пазар ‒ през ХIХ век това е Англия, а през ХХ век е САЩ, докато по-слабите се нуждаят от защита, за да оцелеят. В условията на монополярен и глобализиращ се свят САЩ успяха чрез Световната търговска организация и МВФ навсякъде да наложат подобни принципи на либерализация на търговските и финансовите взаимоотношения. От това обаче реално печелят държавите с по-висока производителност на труда, тези, които са по-развити технологически и по-мощни икономически, т.е. страните от капиталистическия център. Дори вътре в тези страни има движение на ресурси, от което в крайна сметка печели капиталистическият център. През последните две десетилетия обаче Китай, опирайки се и на идеи, които откриваме в теорията на световните системи, се възползва от стремежа на САЩ да го отделят и противопоставят на СССР и създаде своя икономическа система, чрез която държавата в максимална степен защитава своята икономика. В същото време Китай успя да се възползва от неолибералната глобализация, за да привлече инвестиции и технологии, да използва гигантските си демографски ресурси и за няколко десетилетия да настигне и изпревари САЩ по БВП. За разлика от него бившите социалистически страни от Източна Европа и СССР се превърнаха в гигантски резервоар за финансови, материални и човешки ресурси за трилиони долари, изтекли към капиталистическия център и дали възможност той да задържи по-дълго своето световно господство. Второ .   Неолибералните представи, които господстват в световен план и у нас през последните години, са, че глобалната икономика е повече или по-малко синхронизирана по отношение на промените в бизнесцикъла, при което печелившата за една страна или регион икономическа политика ще бъде такава и за всички страни и региони, а загубите в един регион водят до загуби и в останалите, т.е. отделните държави имат общи интереси, които могат да реализират с обща политика. Затова и глобализацията, нарастващата икономическа интеграция в световен план води до нарастваща синхронизация на интересите на отделните икономики във всички етапи на бизнес цикъла. Затова например през 1997 г. в световен план съществуваха опасения, че азиатската икономическа криза може да повлече след себе си и останалия свят, включително американската икономика. На практика обаче се оказа точно обратното, американската икономика спечели от тази криза, защото панически бягащите от Азия финансови потоци се  пренасочиха към САЩ и доведоха до невиждан подем американската икономика, тъй като концентрираха в нея непознато в предходната история количество инвестиции. За да се охлади нейното развитие и предотврати опасността от инфлация, бяха увеличени лихвите в САЩ, което от своя страна привлече допълнително капитали от Азия, възпрепятствайки опитите на държавите от този регион да започнат възстановяване на икономиките си. Така реално се оказа, че монетарна, фискална, търговска политика, която е ефективна в една страна или регион, е не само неефективна в друга страна или регион, но води до допълнително изразходване на ресурси и загуби в полза на първата. Така например фиксираният курс на българския лев и в същото време обезценката му спрямо долара само за периода 1997-2000 г. доведоха до това, че около 12 на сто от БВП изтече от България. Огромната част от валутните спестявания на българското население се държат от чужди банки, чиито печалби финансират икономиките на развитите държави в Западна Европа. Подобна е ситуацията с огромната част от страните от полупериферията и периферията на световната система. Трето .   Цените на стоките на суровините, материалите, енергията, вложения труд, които се получават от по-слаборазвитите държави, намаляват в сравнение с високотехнологичните и с висока добавена стойност стоки, изнасяни от развитите страни в държавите от полупериферията и периферията. Четвърто .  През последните три десетилетия се извършва най-голямото в историята движение на финансови ресурси от по-слаборазвитите към развитите държави. Финансовата глобализация, която води до бързо преместване на финансови ресурси от един район в друг район на планетата, е съпроводена с принуда от страна на МВФ, Световната банка и други международни финансови институции спрямо по-слаборазвитите държави да либерализират своите финансови пазари. При това положение от тях изтичат гигантски ресурси, особено в условията на грабителска и корумпирана приватизация, при която собственост за много милиарди е продавана десетки пъти под себестойността ѝ, немалка част от нея срещу съответни комисионни, внасяни в офшорки. Оттам след това идват допълнително да изкупуват на безценица приватизирани предприятия. В резултат на всичко това страни като нашата са обречени непрекъснато да изостават в международната икономическа надпревара. Пето .    Ако в условията на доиндустриалните общества стремежът е бил да се заграби територия на една или друга страна, а в условията на индустриално общество ‒ ключови суровини,  материали, енергоизточници, сега това е информацията и на първо място хората, които генерират и използват тази информация. Затова днес се ускорява  неимоверно  емиграцията на висококвалифицирани кадри към развитите страни. Така по същество те са ограбвани в размери, в сравнение с които колониалният грабеж и извличането на суровини и ресурси от тях през предходни периоди изглеждат съвсем незначителни. През последните 30 години развитите западни държави са получили наготово от България 700-800 хиляди квалифицирани кадри, подготовката на които би им струвала над сто милиарда долара, т.е. извършен е най-гигантският в историята на страната ни грабеж. За трансфера на един футболист от един футболен клуб в друг сега се плащат стотици хиляди долари, но трансферът на един научен работник или компютърен специалист към развитите държави става съвсем безплатно, въпреки че реалната печалба от него за западните държави е неизмеримо по-голяма. Специално организирани фирми заграбват най-талантливото от завършващите ученици в елитните гимназии, студенти, докторанти. Така както през ХVI-ХIХ век развитите държави налагаха правилата на директен колониален грабеж, така в още по-големи размери сега те налагат правилата на директен грабеж на човешки ресурси, скрити зад лозунгите за „права на човека“ и „право на местожителство“. Едни след други САЩ и Западна Европа обявяват нови мерки за привличане от останалия свят на стотици хиляди висококвалифицирани специалисти в областта на най-новите технологии, за подготовката на които в държавите от полупериферията и периферията на световната система са хвърлени милиарди долари. При новия тип информационни технологии това е по същество заграбване на основния ресурс на тези страни и не просто задържане на развитието им, а връщането им назад. Едно семейство заедно с държавата в страни като нашата посвещава целия си живот и основна част от средствата си, за да подготви своите деца като добри специалисти, но от тези разходи печелят развитите държави, а страни като нашата всекидневно губят и това засилва разликата помежду ни. Така в крайна степен интересите на страни като нашата и тези от Западна Европа и САЩ си противоречат. Ние губим от взаимодействието с развитите страни, по същество финансираме тяхната икономика и тяхната социална държава, подпомагаме техните социални програми. Едните по същество експлоатират другите в степента, в която техните държави печелят от отношенията помежду им. Нещо повече, всеки опит за защита на националните интереси от страна на държавите от полупериферията и периферията е посрещан  на нож от високоразвитите държави, които веднага обявяват съответните правителства и политически сили за „опасни националисти“, неспазващи „човешките права“ и се опитват да ги дестабилизират всячески, да им устроят „хуманитарна интервенция“,  да финансират вътрешна опозиция, да наложат своеобразна „колониална демокрация“.      ", "date": "2019.09.05", "title": "Съдбата на Източна Европа и България през призмата на идеите на Имануил Уолърстейн ( 1 част)"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/399516-%D0%BD%D0%B0%D0%B8%D1%81%D1%82%D0%B8%D0%BD%D0%B0-%D0%BB%D0%B8-%D0%B5-%D1%81%D0%BB%D1%8F%D0%BF%D0%B0-%D1%81%D0%BE%D1%84%D0%B8%D1%8F-%D0%B7%D0%B0-%D0%BF%D0%BE%D0%B2%D0%B0%D1%80%D0%B4%D0%B0%D1%80%D0%B8%D0%B5%D1%82%D0%BE", "text": "Появилите се наскоро в някои медии в Скопие информации, че „враждата между македонци и българи през последните години e насаждана от бившите управляващи от ВМРО-ДПМНЕ” може да се тълкуват всякак. Дори и като опит да се прехвърли вината от болната на здравата глава, за да се тушират поредицата от недоразумения, които къде целенасочено по вътрешни причини, къде по външни внушения поставят отново на изпитание опитите за постигане най-после на истинско разбирателство и тясно сътрудничество между двете най-близки на Балканите страни.     Не че няма доза истина в твърдението, че по време на правителството на ВМРО-ДПМНЕ отношенията между Р Македония /тогава/ и България са били обременени от т.н. „кражба на история”, както се казва в София, но напоследък българите все по-често си спомнят старата поговорка „ти му подаваш пръст, то ти отхапва ръката”. Защото съществена промяна от онова, което наричаме „кражба на история” на практика няма, макар премиерите на Северна Македония и Българи да поставят заедно венци на гроба на Гоце Делчев в Скопие или при тленните останки на Св.Кирил в Рим за 24 май. И примерът с националността на Годе Делчев, тема на безрезултатен дебат на сформираната съгласно превъзнасяния Договор за добросъседство и сътрудничество между двете страни, е само капка в морето от неразрешените противоречия в тази посока. Твърденията, че „членството в ЕС и НАТО ще ни обедини” т.е. ще тушира недоразуменията, наричани „кражба на история”, не хващат декиш сред мислещите българи. Те са наясно, че членствата в тези организации не решават исторически насложили се проблеми, които по принцип не интересуват „големите”, които си имат свои стратегии и цели. Членствата в тези организации са просто лост в геополитически игри за „цивилизована преориентация” и всъщност „изолация на Русия” от влияние в Централна, Източна Европа и Балканите. Каквото и друго да се говори. Макар, че съответни предимства не бива да се подминават с лека ръка. В случая не помага и да се мисли в посока „първо европейци, после националност или народност”, защото на практика не се получава. Иначе нямаше как новият т.н. външен министър на ЕС, испанецът Жозеп Борел, досегашен външен министър на страната си, да бойкотира срещата в Хелзинки преди дни на представители от страните-членки в ЕС с „партньорите” от Западните Балкани. Причината била, че на срещата присъствал и външният министър на Косово, Беджет Пацоли, а Косово не е признато от Испания. Мотивът, че е нарушена практиката на Брюксел „да не се канят територии, които са далеч от статута на кандидати за ЕС” би трябвало да отекне в София. Да отекне така, че да се разбере, че „има нещо гнило в Дания”, което този път спокойно може да се отнесе и към ходовете на България по отношение на политиките ни към Скопие. И не само. Иначе защо един от членовете на опозиционната от 2 години в Скопие ВМРО-ДПМНЕ, лидер на реформаторското крило, ще твърди, че „София е сляпа и мрази най-много рожбата си” като пояснява, че „за българите остава историята, те така или иначе си живеят в историята”. Думи, че „София по инерция продължава с вековната си грешна политика спрямо Македония” звучат щамаросващо, защото признанието, че „македонската кауза е нещо свято за македонските българи” не е нищо друго освен поставяна на пръст в нашата рана Македония. Да се каже, че „македонизмът е дело не на някакъв си Коминтерн, а на сляпа София” и „докато Белград запазва за себе си македонското настояще /както и Атина впрочем!/ и правят каквото е възможно да осигурят за себе си бъдещето на Македония, а на българите оставят историята” би трябвало да действа повече от отрезвяващо за онези, които по презумция трябва да милеят за държавата ни. За Петър Богоески, автор на цитираните слова, „македонският въпрос не е междудържавен въпрос, а е наш вътрешен македонски спор” Допълва, че „македонските българи не се нуждаят от нищо повече от статут в Р Македония. Нуждаят се само от демокрация и пълна интеграция в македонското общество. Не са средство, от което да се ползват български политици и не са предмет на спор, те са живи хора със собствени нужди и проблеми”. Да, има македонски българи в Македония /ВМРО-ДПМНЕ не е признала новото име на страната/, каквито са били повечето жители в Повардарието през вековете, но България така и не е успяла да ги защити пред изминалите десетилетия от посегателства, етническо прочистване, насилие и смърт, което е било политика и от Север, и от Юг. Премълчавала е в името на чужди интереси, временно укрепване на власт, криворазбран избор, докато един от ВМРО-ДПМНЕ днес ни казва в пряк текст „вие сте се отродили от общия корен, не ние, слепи сте вие”. И още, че „това не е работа за българските интереси, това е подчинение на чужди интереси”, за да завърши с „Вие сте позор за бабите и дядовците си, за много от вас Македония е майка. Как не ви е срам.”. Пита човекът „Гоце Делчев е бил българин, защото се е родил такъв или защото Македония трябва да се присъедини към ЕС?” Пита, но няма кой да му отговори, а той е убеден, че „достатъчно дълго работехте чужди програми, за чужди интереси, за чужди каузи”. Политика на опозиционна партия, право на лично мнение, влияние на задкулисни играчи или просто „право куме в очи”, за да се извадят наяве омръзнали до болка политики, които не са в полза на двете братски страни? Сигурно по зрънце от всичко това. Каквито и отговори да има, ако ги има, струва си поне замислянето. Ако има кой да се замисля стратегически сред онези „експерти”, които дробят напоследък външната ни политика в региона. Не бива обаче да не се отчите, че все пак редица традиционни наблюдатели по темата в София някак внезапно прозряха, че освен приобщаване към евроатлантически съюзи има и национални интереси. Припомниха думи на папа Франциск при посещението му в Скопие, след визита в София, че „Северна Македония и България били две напълно различни нации”, което се дължало на „неограмотяването на милия папа от неговите сътрудници” по въпроса. Ама, моля, Ватиканът винаги си е имал стратегически политики на Балканите / и не само!/ и противоречията му с православието са добре известни на компетентните, за да се подозира папа Франциск в необмислена непросветеност. Нищо случайно няма, когато стгава въпрос за геополитически интереси. Няма как и сравнението на нашия премиер, че Гоце Делчев е нещо като Че Гевара за Латинска Америка, да замъгли слова на президента на Северна Македония, Пендаровски, че „признаването на Гоце Делчев за българин е червена линия, през която Македония няма да може да премине”. Няма да се получи и защото сравнението е неподходящо, меко казано. Няма как да има изход и от протяжната процедура, на която е обречена съвместната комисия за изясняване на проблемите с общата ни история и общите ни национални герои-исторически личности. Твърди се, че до 1945г сме били едно,, а след това вече не сме. Ей така, автоматично и без да знаем? Та хората от двете страни на границата са едни и същи и имат памет, нали? В същото време се прозря, въпреки някои предупреждения на Касандри-аматьори, че Преспанският договор между Гърция и Скопие свърши добра работа в името на стратегически интереси на Атина, докато нашият скоростен Договор за добръсъседство с Македония, подписан набързо, несъмнено под външен натиск, ще си остане с пожелателен характер без конкретика в срокове за изпълнение на задължителни клаузи в наш интерес. Затова светът цитира само Преспанския договор, когато става въпрос за Северна Македония, а ние се гневим на членовете на македонската част от съвместната комисия, които казали, че „Северна Македонтия никога няма да признае Гоце Делчев за българин”. В Атина сигурно се подхилват на този спор, защото Гоце Делчев е роден в Кукуш, днешна Северна Гърция, както и редица други наши революционери и исторически личности. Да не говорим, че цар Самуил е погребан /случайно,нали!?/ на остров Ахил в Преспанското езеро, Гърция. София да беше уредила поне поставянето на наша плоча с пояснения на това място, за да има смисъл да говорим за работеща в името на наши интереси дипломация. Да, щекотлив е въпросът, но нали това е работата на професионалистите в дипломацията? Иначе нека си държат тленните останки на Цар Самуил в Солун, за да се знае от мислещите, че той е владял и земи, които днес са гръцка територия. Така, както Василий ІІ е останал в историята като българоубиец. Питат някои защо Белград е успял с „македонизма” да промие мозъците на поколения живеещи в Повардарието, както и неосманизмът на Анкара, разработен от проф.Давутоглу, да върши добра работа със своята „мека сила” за запазване ролята на Анкара в региона? Защото първо са избистрени националните им интереси на Балканите, после е разработена от компетентни учени съответната теоритична основа, а после с насилие, натиск и дори прочистване на местното население от будните умове с българско самосъзнание е сломен духа и е наложена друга система на образование и начин за просперитет. Защо на тях никой отвън не е успял да наложи други политики? Налагал е, ама са били гъвкави и лавиращи до степен, че да не забравят, че „нашето си е наше, дори и да мислите, че не сме прави”. Нали така гърците са ни атакували, с жертви, през 1925г, а ние сме отстоявали дипломатично интереси и не сме загубили самообладание. Спечелили сме 30 млн като компенсация за нанесени щети, но огорчението от злокобно поведение на съсед си е останало, колкото и да е невероятно при днешното ниво на образование у нас. Става дума за семейно образование, разбира се. И тогава обаче защитници на населението са били революционерите с каузата за Македония, защото София след Ньойския договор много е внимавала с прояви на българската армия. Историята ни е пълна с примери-поуки, но няма кой да чете. Затова и нямаме път-магистрала към Скопие, няма ж.п. линия, чиито основи е поставил Цар Борис ІІІ, няма излъчване на наша национална телевизия там, няма присъствие на наши предприемачи, както има от страна на гърци, турци, сърби например. Летището в Скопие е с турска концесия, а гърците отстояха свалянето на онези табели и имена на площади, улици и магистрали, които не отговарят на античната им история. Имат си и магистрала-слънце от Скопие до Солун, но тя почва от Белград. Какво имаме ние? Имаме скандал със злополучния Орце Камчев, предлаган за наш почетен консул в Северна Македония. Имаме преводи от „македонски език” по наши ТВ-канали, въпреки че никой не смее да каже дали сме признали официално този т.н. език. Било имало катедри по македонски език в някои европейски столици, даже в Москва, защо и ние да не спазим „видяла жабата, че подковават коня и вдигнала крак”? То 100 държави са признали Косово, ама 5 страни-членки на ЕС не са, включително Испания, която излъчи новия външен министър на Брюксел. Всеки си има интереси и причини да ги отстоява без съобразяване с чуждите мнения. Ако има самочувствие за държавност и увереност в собствените сили за отстояването й. Щом не можем, тогава ще чуваме „малки и продажни, няма проблем с тях”, както се мълви зад кулисите. Който не вярва, да проследи събитията и процесите с нас и около нас в областта на външната политика и отбраната. Другото си е наша вътрешна работа, безспорно. А за Северна Македония не берете грижа, ще се справят. Въпреки скандалите, кризите и убежденията на повечето македонци, че „и тия са като ония” за политиката на Зоран Заев. Нали са „най-интелигентната част от българския народ”, както са убедени наследниците на повече от 2 млн изселени от днешните земи на Повардарието и Егейска Македония, които са намерили подслон и дом в Отечеството. Другите загубиха в последните десетилетия дори и влиянието в МПО /македонски патриотични организации/ в Австралия, Канада и САЩ, където българският дух се съхраняваше от онези българи с каузата Македония, които не се поддадоха на „македонизма”, но вече живеят в по-добрия свят. Остава огорчението, а с нето май свикнахме, нали? Даже няма желание да питаме „какво да се прави...”  ", "date": "2019.09.05", "title": "Наистина ли е сляпа София за Повардарието?"}
{"url": "http://www.classa.bg/%D1%81%D0%B2%D1%8F%D1%82/item/399504-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8%D1%8F%D1%82-%D0%BF%D0%B0%D1%80%D0%BB%D0%B0%D0%BC%D0%B5%D0%BD%D1%82-%D0%B2%D1%8A%D1%81%D1%82%D0%B0%D0%BD%D0%B0-%D1%81%D1%80%D0%B5%D1%89%D1%83-%D0%B4%D0%B6%D0%BE%D0%BD%D1%81%D1%8A%D0%BD-%D0%B8-%D0%B3%D0%BE-%D0%BF%D1%80%D0%B8%D0%BD%D1%83%D0%B6%D0%B4%D0%B0%D0%B2%D0%B0-%D0%B4%D0%B0-%D0%BE%D0%B1%D1%81%D1%8A%D0%B4%D0%B8-%D1%83%D0%B4%D1%8A%D0%BB%D0%B6%D0%B0%D0%B2%D0%B0%D0%BD%D0%B5-%D0%BD%D0%B0-brexit", "text": "Британските парламентаристи одобриха във вторник с 328 гласа „за\" и 301 „против\" предложение, което позволява на камарата да започне процедура по закон за предотвратяване на твърд изход от Европейския съюз на 31 октомври, което е сериозен неуспех за стратегията на премиера Борис Джонсън. Законопроектът, импулсиран от опозицията на лейбъристите, планира да забави Brexit до 31 януари 2020 г., ако британското правителство и Брюксел не постигнат споразумение през октомври. След гласуването Джонсън предупреди, че няма да приеме законопроекта, и заплаши да свика предсрочни общи избори. \"Не искам избори, но ако утре парламентаристите гласуват да спрат преговорите и да наложат поредното безполезно забавяне на Brexit, потенциално с години, тогава избори ще бъдат единственият начин да се реши това\", каза той. Парламентът ще трябва спешно да обсъди закона, тъй като неговата дейност ще бъде спряна от 10 септември до 14 октомври по решение на министър-председателя. Ръководителят на правителството загуби парламентарното мнозинство във вторник, след като консервативният депутат Филип Лий дезертира от Либералдемократическата партия в знак на протест срещу позицията на правителството, която той обвини в изявление, \"за агресивно търсене на вреден Brexit\".", "date": "2019.09.05", "title": "Британският парламент въстана срещу Джонсън и го принуждава да обсъди удължаване на Brexit"}
{"url": "http://www.classa.bg/%D1%81%D0%B2%D1%8F%D1%82/item/399506-%D0%B1%D1%80%D0%B0%D0%B7%D0%B8%D0%BB%D1%81%D0%BA%D0%B8-%D0%BC%D0%BC%D0%B0-%D0%B1%D0%BE%D0%B5%D1%86-%D0%B7%D0%B0%D0%BF%D0%BB%D0%B0%D1%88%D0%B8-%D0%B4%D0%B0-%D1%83%D0%B4%D1%83%D1%88%D0%B8-%D0%BC%D0%B0%D0%BA%D1%80%D0%BE%D0%BD-%D0%B8-%D0%BD%D0%B0%D1%80%D0%B5%D1%87%D0%B5-%D0%B6%D0%B5%D0%BD%D0%B0-%D0%BC%D1%83-%E2%80%9E%D0%B4%D1%80%D0%B0%D0%BA%D0%BE%D0%BD%E2%80%9C", "text": "Ренцо Грейси, бивш ММА боец и международен посланик на туризма в Бразилия, заплаши, че ще удуши президента на Франция Емануел Макрон и обиди първата дама, Брижит Макрон. 52-годишният мъж наля масло в огъня на словесните спорове, които френският президент и президентът на Бразилия Жаир Болсонаро осъществиха след коментарите на Макрон за начина, по който бразилското правителство се справя с пожарите в Амазония. \"Единственият огън, който гори, е в сърцето на бразилците и на нашия президент!\", каза Грейси във видеоклип, адресиран до президента на Франция, когото преименува на \"Микрон\". Той каза, че е срещнал \"много гейове по-мъжествени от този шут\". По отношение на Брижит Макрон, Ренцо Граси заяви, че френският президент спи с \"дракон\" и каза, че щом обижда Бразилия, той трябва да бъде готов да бъде критикуван. Дипломатическата криза между Франция и Бразилия започна през август, когато Макрон обвини Болсонаро в нарушаване на международните ангажименти за околната среда и заплаши да блокира постигнатото споразумение между Меркосур и Европейския съюз, защото бразилският президент „е излъгал\". От своя страна Болсонаро обвини френския си колега, че „действа с колониален манталитет, търси лични политически облаги и трябва да се извини за обидата срещу неговата личност и суверенитета\" на латиноамериканския гигант. По време на тази ескалация на напрежението бразилският президент използва официалния си акаунт във Facebook и за обиден коментар за Брижит Макрон. Впоследствие Жаир Болсонаро заличи този текст. Френският лидер нарече този уж весел коментар \"крайно неуважителен\" и пожела \"бразилците скоро да имат президент, който да е на необходимата висота\" .", "date": "2019.09.05", "title": "Бразилски ММА боец заплаши да удуши Макрон и нарече жена му „дракон“"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399497-%D0%B1%D0%B5%D0%B7%D1%88%D1%83%D0%BC%D0%BD%D0%B8%D1%82%D0%B5-%D1%83%D0%B1%D0%B8%D0%B9%D1%86%D0%B8", "text": "Съвременната медицина ни позволява доста ефективно да се борим с рака, но главно само в случаите, когато туморът е открит в ранните етапи   Онкологичните заболявания убиват милиони хора всяка година. Съвременната медицина ни позволява доста ефективно да се борим с рака, но главно само в случаите, когато туморът е открит в ранните етапи.   Ако ракът се открие на 3-4 стадий на заболяването, тогава съвременната медицина може да помогне малко. В тези случаи повечето пациенти умират в рамките на 3-5 години.     Някои видове рак причиняват характерни симптоми в ранните етапи. Други най-често са асимптоматични, докато се появят множество метастази. Такива заболявания често се наричат ​​\"мълчаливи убийци\". Предлагаме ви да се запознаете с 6 от тях.   1. Рак на дебелото черво Ракът на червата често протича без никакви симптоми. Често заболяването се открива едва в 3-4 стадий. Освен това при около 30% от пациентите ракът на дебелото черво се открива само по време на аутопсия. Ключов симптом за рак на дебелото черво е появата на кръв в изпражненията, която е визуално забележима, често се проявява само от 3-и етап. Но ако на този етап се открие злокачествен тумор, шансовете за победа на болестта са вече много малки. Ето защо, ако сте изложени на риск от рак на дебелото черво, тогава трябва редовно да се подлагате на превантивен преглед на червата.   2. Рак на панкреаса Ракът на панкреаса е онкологично заболяване с една от най-високите нива на смъртност. Средно около 70-80% от пациентите умират от това заболяване. В много отношения толкова висока смъртност се дължи на късната диагноза на заболяването. Ракът на панкреаса често протича без никакви симптоми, докато се появят множество метастази или туморът засяга жлъчните пътища, което води до жълтеница. Злокачественият тумор може да бъде открит чрез ултразвук или КТ с помощта на контраст. Но такава процедура не се провежда за масов скрининг на заболяването, тъй като ракът на панкреаса не е много често срещан.   3. Рак на белия дроб Ракът на белия дроб е най-често срещаният рак с висока смъртност. Да, с този вид рак хората развиват характерни симптоми, като постоянна кашлица, храчки, дрезгавост и др. Но пушачите постоянно живеят с тези симптоми и често пропускат развитието на рак на белия дроб. Следователно, това заболяване за тях може да се причисли и към групата на „мълчаливите убийци“, въпреки че тук може да се каже, че човек се самоубива с лошия си навик.   4. Рак на пикочния мехур Ракът на пикочния мехур не е най-често срещаният рак. Това заболяване представлява само 3% от случаите. Ракът на пикочния мехур реагира доста добре на лечението в ранните етапи, но ако заболяването се открие в 3-4 стадий, само 20-30% от пациентите живеят повече от 5 години. И най-често ракът на пикочния мехур се открива точно тогава. Това се дължи на факта, че болестта често не се проявява на етапи 1-2. И основният симптом е кръвта в урината, която се проявява само на 3-4 етапа.   5. Рак на маточната шийка и рак на яйчниците Тези видове рак стават все по-чести всяка година и броят на смъртните случаи от рак на маточната шийка и рак на яйчниците непрекъснато расте. Тези заболявания в повечето случаи протичат без никакви симптоми, докато метастазите не започнат да засягат коремните органи или течност не започне да се натрупва в него.   6. Рак на простатата Ракът на простатата е един от най-често срещаните ракови заболявания при мъжете. Няма характерни симптоми за рак на простатата. Ето защо, често хората не отиват при лекаря навреме за развитието на този вид рак и по този начин губят ценно време.", "date": "2019.09.05", "title": "Безшумните убийци"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399498-%D0%B2%D0%B0%D1%80%D0%B6%D0%B8%D0%B9%D1%81%D0%BA%D0%B0-%D0%B3%D0%BE%D0%BB%D0%B0-%D0%BD%D0%B0-%D0%BF%D0%B8%D1%80%D0%B8%D0%BD-%D1%84%D0%BE%D0%BB%D0%BA", "text": "Една от емблемите на \"Пирин фолк\" - Йорданка Варджийска, се завърна на фестивала с голям рецитал. През цялото време певицата не спря да си придава важност на голяма звезда и да изтъква своята известност.    Не това обаче успя да шокира публиката в летния театър в Сандански и зрителите пред малкия екран, а подборът на сценични тоалети, с които се появи на сцената. Меко казано, Варджийска беше объркала събитието, вероятно с клубно участие на колежките си от лекия жанр.     Като истинска звезда, Данчето се бе подготвила с цели два тоалета. Първият е най-шокиращ, тъй като въобще не отговаря на такова сериозно събитие, каквото е \"Пирин фолк\", нито пък на закръглената й фигура. Прозрачният тоалет смути дори участниците в тазгодишното издание на фестивала.     С вторият си тоалет Данчето прикова още повече погледите към себе си и стана тема за обсъждане зад кулисите. \"Червеният костюм беше добре, ако под него не се акцентираше на белия сутиен\", съскаха нейни колеги.     \"Много непрофесионално от нейна страна. Всички останали изпълнители се бяха постарали да имат и фолклорни мотиви, а за никого не е тайна, че тези носии струват доста скъпо. Йорданка Варджийска уж трябваше да е голямата звезда, от която да се учат младите, а се изложи безобразно\", коментираше се още зад кулисите на най-известния фестивал. ", "date": "2019.09.05", "title": "Варжийска гола на \"Пирин фолк\""}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399500-%D1%86%D0%B5%D0%BD%D0%BA%D0%BE-%D1%87%D0%BE%D0%BA%D0%BE%D0%B2-%D0%BF%D0%B0%D0%BA-%D0%B3%D0%BE-%D0%BD%D0%B0%D0%BF%D1%80%D0%B0%D0%B2%D0%B8", "text": "Бившият кмет на Галиче Ценко Чоков устрои цирк, пристигайки с патерици в Спецсъда, където да иска пълна свобода, пише Bulnews.bg. Той дойде във видимо добро настроение, като се предвижваше с две патерици, които вероятно трябва да разчувстват съдебния състав.      Ценко Чоков се завърна в Галиче и селото заприлича на Big Brother Само преди ден обаче столични и местни медии публикуваха снимки и видео от чалга парти, на което Чоков се вихри с пълна сила, без да има нужда дори от бастунче.     Вce пaк cпoрeд зaключeниeтo нa cъдeбнитe eкcпeрти пoдcъдимият бивш кмeт cтрaдa oт диcкoвa хeрния, кoятo e caмo eднo oт мнoгoбрoйнитe му зaбoлявaния, зaрaди кoитo бe пуcнaт oт килиятa и прaтeн пoд дoмaшeн aрecт. Ценко Чоков е подсъдим за отвличане, побой, палеж на автомобил, лихварство и ръководене на престъпна група.      През май Спецсъдът го осъди на 4 години и половина затвор, като го призна за виновен по първите три обвинения. На 4 г. беше осъден пък синът му Мартин, който е подсъдим заедно с него. Още тогава заседанието се проведе в затвора заради здравословното състояние на бащата.", "date": "2019.09.05", "title": "Ценко Чоков пак го направи..."}
{"url": "http://www.classa.bg/%D1%81%D0%B2%D1%8F%D1%82/item/399499-%D0%BF%D0%B5%D0%BD%D1%82%D0%B0%D0%B3%D0%BE%D0%BD%D1%8A%D1%82-%D0%B4%D0%B5%D0%B1%D0%BB%D0%BE%D0%BA%D0%B8%D1%80%D0%B0-3-6-%D0%BC%D0%B8%D0%BB%D0%B8%D0%B0%D1%80%D0%B4%D0%B0-%D0%B4%D0%BE%D0%BB%D0%B0%D1%80%D0%B0-%D0%B7%D0%B0-%D1%81%D1%82%D0%B5%D0%BD%D0%B0%D1%82%D0%B0-%D0%BD%D0%B0-%D1%82%D1%80%D1%8A%D0%BC%D0%BF", "text": "Американският министър на отбраната Марк Еспер се съгласи във вторник да освободи 3.6 милиарда долара от бюджета на Пентагона за финансиране на граничната стена с Мексико, съобщи The Washington Post. „Ресурсите идват от средствата, предназначени за 127 военно-строителни проекта, които Конгресът вече финансира през последните години, за да подкрепи американските сили, разположени на мексиканската граница в рамките на националната спешна ситуация, която Доналд Тръмп обяви в средата на февруари\" - каза Еспер. Пентагонът отказа да публикува списъка със 127-те проекта, но според американския вестник, говорителят Джонатан Рат Хофман е заявил, че ще бъде на разположение тази седмица, след като Министерството на отбраната приключи с уведомяването на законодателите, чиито области ще бъдат засегнати и посолствата на страните, в които ще се осъществят някои от проектите. По време на информационна сесия, висши служители на Пентагона казаха на Washington Post, че тези 3,6 милиарда ще финансират 281 километра от стената на мексиканската граница и ще помогнат за намаляване на нуждата от разположени в района американски войски. Решението на Пентагона идва, след като Тръмп обяви национална спешна ситуация за гранична сигурност, което му позволява да насочва средства, предварително разрешени от Конгреса. Лидерът на демократичното малцинство в Сената, Чък Шумер, разкритикува мярката. \"Президентът се опитва да узурпира изключителните правомощия на Конгреса и да открадне жизненоважни средства\", каза сенаторът според The Hill. Тръмп одобри през февруари 8 милиарда долара да бъдат пренасочени със средства от различни области на правителството за изграждане на стената, след като Конгресът одобри за целта само 1,3 милиарда. Изграждането на стената бе едно от основните обещания на Тръмп, които той спазва преди изборите през 2020 г.", "date": "2019.09.05", "title": "Пентагонът деблокира 3.6 милиарда долара за стената на Тръмп"}
{"url": "http://www.classa.bg/%D1%81%D0%B2%D1%8F%D1%82/item/399501-%D0%B3%D0%BE%D0%BB%D0%B5%D0%BC%D0%B8%D1%82%D0%B5-%D0%B2%D0%B5%D1%80%D0%B8%D0%B3%D0%B8-%D0%B2-%D1%81%D0%B0%D1%89-%D0%BE%D0%B3%D1%80%D0%B0%D0%BD%D0%B8%D1%87%D0%B0%D0%B2%D0%B0%D1%82-%D0%BF%D1%80%D0%BE%D0%B4%D0%B0%D0%B6%D0%B1%D0%B0%D1%82%D0%B0-%D0%B8-%D0%BD%D0%BE%D1%81%D0%B5%D0%BD%D0%B5%D1%82%D0%BE-%D0%BD%D0%B0-%D0%BE%D1%80%D1%8A%D0%B6%D0%B8%D0%B5-%D0%B8-%D0%B8%D1%81%D0%BA%D0%B0%D1%82-%D0%BF%D0%BE%D0%B2%D0%B5%D1%87%D0%B5-%D0%BA%D0%BE%D0%BD%D1%82%D1%80%D0%BE%D0%BB", "text": "Walmart, най-голямата търговска верига в САЩ, обяви във вторник, че ще спре да продава боеприпаси за оръжия и пушки с къси цеви във всичките си магазини в страната, след вълната от смъртоносни престрелки в САЩ през това лято, включително две в помещения на компанията. Освен това Walmart ще отмени продажбата на късо оръжие в Аляска, единственият щат, където все още го продава, като ще продължи да продава само пушки за лов. Освен това Walmart и веригата супермаркети Kroger помолиха клиентите да не носят открито оръжие в магазините им, дори ако това е разрешено от закона. Те също така призовават правителството да ограничи достъпа до оръжия и да изисква най-строги проверки за закупуването им. „Като компания изпитахме две ужасни действия за една седмица и никога няма да бъдем същите\", каза изпълнителният директор на Walmart, Дъг Макмилън в писмо до служителите, като добави „Статуквото е неприемливо\". \"Призоваваме лидерите на нашата нация да засилят проверките на миналото и да изтеглят оръжията на онези, за които е установено, че представляват непосредствена опасност\", заяви той. В същата посока вицепрезидентът по корпоративните въпроси на Крогер Джесика Аделман изтъкна „нарастващия хор на американците, за които статуквото вече не е удобно и които се застъпват за конкретни и здрави реформи относно оръжията\". На 3 август 22 души загубиха живота си, а 26 бяха ранени при масова стрелба, в магазин Walmart в Ел Пасо (Тексас). По-малко от 24 часа по-късно се случи поредното клане в град Дейтън, Охайо, което остави девет мъртви и десетки ранени. Няколко дни по-рано двама служители на Walmart бяха убити от друг работник в магазин в Мисисипи. Съобщението идва след поредната масова стрелба миналата събота в градовете Одеса и Мидланд, също в Тексас, в която седем души загинаха, а 22 бяха ранени.", "date": "2019.09.05", "title": "Големите вериги в САЩ ограничават продажбата и носенето на оръжие и искат повече контрол"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/399505-%D0%BD%D0%B0%D1%88%D0%B0-%D0%BF%D0%BB%D0%B5%D0%B9%D0%BC%D0%B5%D0%B9%D1%82%D0%BA%D0%B0-%D0%BF%D1%80%D0%B5%D0%B1%D0%B8%D1%82%D0%B0-%D1%81-%D0%BA%D0%BE%D0%BB%D0%B0%D0%BD-%D0%B8-%D0%BA%D0%B0%D0%B1%D0%B5%D0%BB", "text": "23-годишната Марешка Глущук е сред участниците в риалитито \"Игри на волята\" с най-интересна лична история. Тя е популярна като модел на „Плейбой”. Нейните родители са чеченци, но заради войната в Чечня са дошли в България, където е родена Марешка.   Когато е само на 16 години, тя се омъжва в Чечня. Споменът от чеченската й сватба обаче е ужасен, пише \"Уикенд\". „Жената трябва 3 дена да седи в един ъгъл през целия ден, докато не стане вечер, няма правото да яде, няма правото да говори с гостите на мъжа“, разказа преди време тя в свое интервю. По думите й през тези 3 дни гостите на бъдещия й съпруг идвали да ядат и да гледат булката в ъгъла и да дадат оценката си за нея. Една от традициите в Чечня била булката да държи буркан с вода. Ако някой гост пуснел пари в буркана – то тогава тя имала право да разговаря с него.     Успява да духне от него и семейството си и се крие в продължение на 3 месеца България. В Чечня дори не й давали да прегръща детето си. Тя участва в конкурса „Плеймейт” защото следва мечтата си да бъде известен модел. „Знаете ли кога реших да стана модел... Прекрачих и преодолях срама да съм гола, реших да вляза в „Плеймейт” въпреки лошата репутация. Винаги съм била вярваща, не знам в какво, но знаех че някой там ме чува и вижда. Знаех, че ще ме плюят и ще ме нарекат лека жена.      Но реших да бъда смела. Исках да бъда чута. Преди това бях пребиване всеки ден с колан, кабел или закачалка. Това беше нещо нормално за мен, в един момент свикнах. Когато минаваше ден без да ме бият, нямах търпение да бъда набита и да се успокоя. Но най-много ме нараняваше как ме проклинаше и обиждаше майка ми. Исках да бъда пребита, но да спре да го казва... Че съм грозна, черна, нищожество, хлебарка и к*рва... На 7-годишно дете...”, сподели шокиращата си история самата Марешка.     Когато е в 5-ти клас, баща й за наказание я обръснал нула номер. В тийнейджърските си години Глущук се хранела само с една ябълка на ден, защото смятала, че е твърде дебела и не заслужава да яде храна. Днес е самоуверена млада жена, която ще се бори за победа в „Игри на волята”.", "date": "2019.09.05", "title": "Наша плеймейтка пребита с колан и кабел!"}
{"url": "http://www.classa.bg/%D1%81%D0%B2%D1%8F%D1%82/item/399502-%D1%82%D1%80%D1%8A%D0%BC%D0%BF-%D0%BC%D0%BE%D0%B6%D0%B5-%D0%B4%D0%B0-%D0%B5-%D1%80%D0%B0%D0%B7%D0%BA%D1%80%D0%B8%D0%BB-%D0%B2-twitter-%D0%B2%D1%8A%D0%B7%D0%BC%D0%BE%D0%B6%D0%BD%D0%BE%D1%81%D1%82%D0%B8%D1%82%D0%B5-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D1%88%D0%BF%D0%B8%D0%BE%D0%BD%D1%81%D0%BA%D0%B8-%D1%81%D0%BF%D1%8A%D1%82%D0%BD%D0%B8%D1%86%D0%B8", "text": "Американският президент Доналд Тръмп може да направил публична чувствителна информация, като качи сателитна снимка на иранския космодрум, свидетел на провала на изстрелване на ракета и сателит в четвъртък. В своя акаунт в Twitter и само един ден след експлозията на ракетата-носител \"Сафир\" на космодрума в Семнан, обитателят на Белия дом отрече каквато и да е отговорност на страната си за случилото се. Американските власти протестират срещу космическото развитие на Иран, тъй като се опасяват от възможното му военно приложение. Пожелавайки на Техеран „най-добрия късмет да определи какво се е случило на първи Сайт\", Тръмп качи снимка, която изглежда отпечатана и снимана с телефон, показващ космодрума след аварията с много висока резолюция, която нямаше как да не привлече вниманието на експертите. Някои интернет потребители анализираха изображението и определиха, че то е направено от американския разузнавателен спътник САЩ 224. \"Просто не очаквах Тръмп да направи сателитен образ с толкова висока резолюция\", заяви Джефри Люис, главен изследовател по контрола на оръжията в Института за интернационални изследвания в Мидълбъри (САЩ). Сателитните снимки с висока разделителна способност подлежат на контрол от властите. На частни спътници е разрешено да публикуват снимки с разделителна способност не по-голяма от 25 сантиметра. Снимката, туитвана от Тръмп, изглежда е с 10 сантиметра, така че може да предостави полезна информация на противниците на САЩ. Порталът Quartz отбелязва, че \"знанието доколко тези сателити могат да виждат, би могло да помогне на противниците да скрият чувствителните си дейности, в допълнение към отдаване на дължимото на стратегическата несигурност заради възможностите на САЩ да наблюдават задните дворове на други държави. \" \"Това ще има глобални последици\", заяви Джошуа Полак, експерт по ядреното разпространение, пред CNBC, който определи президентския акт като \"пълно безразсъдство\". Силно чувствителни сателитни снимки се разпространяват в много редки случаи. В края на 90-те и началото на 2000-те бяха представени изображения с ниско качество, които илюстрират военните действия на САЩ. в Близкия изток", "date": "2019.09.05", "title": "Тръмп може да е разкрил в Twitter възможностите на американските шпионски спътници"}
{"url": "http://www.classa.bg/%D1%81%D0%B2%D1%8F%D1%82/item/399503-%D1%82%D1%80%D1%8A%D0%BC%D0%BF-%D0%BA%D0%BE%D0%B3%D0%B0%D1%82%D0%BE-%D1%81%D0%BF%D0%B5%D1%87%D0%B5%D0%BB%D1%8F,-%D0%B1%D0%B8%D0%B7%D0%BD%D0%B5%D1%81%D1%8A%D1%82,-%D1%80%D0%B0%D0%B1%D0%BE%D1%82%D0%BD%D0%B8%D1%82%D0%B5-%D0%BC%D0%B5%D1%81%D1%82%D0%B0-%D0%B8-%D0%BF%D0%B0%D1%80%D0%B8%D1%82%D0%B5-%D0%BD%D0%B0-%D0%BA%D0%B8%D1%82%D0%B0%D0%B9-%D1%89%D0%B5-%D0%B8%D0%B7%D1%87%D0%B5%D0%B7%D0%BD%D0%B0%D1%82", "text": "След влизането в сила на 1 септември на новите мита за китайски стоки, внасяни в САЩ, американският президент Доналд Тръмп туитира във вторник: \"Ние се справяме много добре в нашите преговори с Китай.\" В същото време, той добави, че е \"сигурен, че те биха искали да работят с нова администрация, за да могат да продължат практиката си да мамят САЩ (със 600 000 милиона долара годишно).\" \"Но тогава помислете какво ще се случи с Китай, когато спечеля\", продължи президентът в друг туит. \"Споразумението ще бъде по-трудно! Междувременно веригата на доставките им ще се разпаднат, а бизнесът, работните места и парите им ще изчезнат!\" Някои експерти се съмняват, че Китай ще преодолее безизходицата, в която навлезе войната с митата, провеждана от двете икономики преди изборите в САЩ през 2020 г. Президентът Доналд Тръмп обяви през август увеличение от 1 септември на митата на стойност от 300 000 милиона долара до 15% (вместо 10%). Освен това от октомври митата за китайски стоки за стойност 250 000 милиона ще се увеличат от 25% на 30%. Тази мярка накара Китай да реагира, като наложи мита за стоки, внесени от САЩ на стойност 75 000 милиона долара от 5% до 10% в две партиди, едната, която ще започне на 1 септември, а другата на 15 декември.", "date": "2019.09.05", "title": "Тръмп: \"Когато спечеля, бизнесът, работните места и парите на Китай ще изчезнат\""}
