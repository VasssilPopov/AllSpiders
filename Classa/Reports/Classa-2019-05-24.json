{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/395840-%D0%B2%D1%8A%D1%80%D0%B2%D0%B8,-%D0%BD%D0%B0%D1%80%D0%BE%D0%B4%D0%B5-%D0%BF%D1%80%D0%B8%D0%BC%D0%B8%D1%80%D0%B5%D0%BD%D0%B8", "text": "Върви, народе примирени! Но накъде, по кой ли път? Водачите ти днес на смени От залъка ти пак крадат. Ти обедняваш нетърпимо и бягаш в чуждите страни. О, минало незабравимо, към бъдещето погледни.   Книжовността, таз сила нова, безсилна рухна посред път. На автомата и пищова в теб само чува се гласът.   А тез, които пишат книжки (да го призная ме е срам), досущ като църковни мишки гладуват в празния ти храм.   Ти уж си нация културна – с полезен труд се залови: към избирателната урна върви, народе, пак! Върви! За срам на българското слово, с което ще те заблудят върви да избереш отново онези, дето те крадат.   Нима лъжите им солени не знаеш вече наизуст? Върви народе унизени във европейския съюз.   Върви, народе! Всички драпат да грабнат кокала без бой. Върви на изток… Не, на запад. Я по-добре на място стой!  ", "date": "2019.05.24", "title": "Върви, народе примирени!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/395835-24-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1798 г. - Започва ирландско въстание за независимост от Англия.   1819 г. - Американският колесен параход „Савана\" се отправя на път за Европа и става първият параход, пресякъл Атлантическия океан.   1832 г. - Гърция е обявена за кралство.   1844 г. - От Вашингтон до Балтимор е изпратено първото телеграфно съобщение при използване на морзовата азбука със съдържание „Какво е сътворил Господ?\".   1851 г. - В Пловдив за първи път се честват Св. св. Кирил и Методий; денят по-късно започва да празнува като Ден на българската просвета и култура и на славянската писменост.   1883 г. - В Ню Йорк е открит известният Бруклински мост, най-големият висящ мост към това време.   1899 г. - В Бостън е открит първият многоетажен покрит паркинг в САЩ.   1900 г. - Великобритания анексира Орания по време на Втората англо-бурска война.   1900 г. - В Русия е пуснат на вода крайцерът Аврора, станал по-късно символ на Октомврийската революция.   1914 г. - Официално е регистриран ПФК Левски (София).   1915 г. - Първата световна война: Италия обявява война на Австро-Унгария.   1924 г. - Създадена е Българската федерация по лека атлетика.   1928 г. - Провежда се учредителна конференция на Работнически младежки съюз (РМС).   1940 г. - Американският авиоконструктор от украински произход Игор Сикорски осъществява първия успешен полет на еднороторен хеликоптер.   1943 г. - Втората световна война: Доктор Йозеф Менгеле заема поста лекар на концлагера Освиенцим.   1949 г. - В Народна република България е учредена Димитровска награда, която се дава за „значителни постижения и заслуги\" в науката, изкуството и културата.   1956 г. - В Лугано (Швейцария) е проведен първият телевизионен песенен конкурс Песен на Евровизия.   1975 г. - Пред Народната библиотека в София е открит паметникът на Св. св. Кирил и Методий.   1976 г. - Започват редовните полети с Конкорд между Лондон и Ню Йорк.   1981 г. - Екип от астрономи, включващ Харолд Ретсема, Уилям Хубарт, Лари Лебовски, Дейвид Толен и др., открива Протей - спътник на Нептун.   2000 г. - Израел прекратява 22-годишната си окупация на Южен Ливан.   2002 г. - Джордж Буш и Владимир Путин подписват в Москва Договор за съкращаване на стратегическите оръжия, известен като Московски договор или SORT.   2010 г. - Уикипедия на български език достига своите първи 100 000 статии.   2011 г. - Официално се ражда българското онлайн списание за фантастика SciFi.bg.   2014 г. - провежда се финалът на Шампионската лига за сезон 2013/2014. Срещата е в Лисабон между отборите на Реал Мадрид и Атлетико Мадрид. За първи път на финал са два отбора от един и същи град. Победител след продължения е Реал Мадрид с резултат 4:1 (резултатът в редовното време е 1:1). Това е рекордната 10-та титла за отбора на „белите лебеди\".  ", "date": "2019.05.24", "title": "24 май, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395836-%D0%B1%D1%8A%D0%BB%D0%B3%D0%B0%D1%80%D0%B8%D1%86%D0%B0,-%D0%B0-%D0%BD%D0%B5-%D0%BA%D0%B8%D1%80%D0%B8%D0%BB%D0%B8%D1%86%D0%B0-%D0%B7%D0%B0%D0%B1%D0%BB%D1%83%D0%B4%D0%B0%D1%82%D0%B0-%D0%BA%D0%B8%D1%80%D0%B8%D0%BB%D0%B8%D1%86%D0%B0-%D0%BD%D0%B0-%D0%BA%D0%B0%D0%BA%D0%B2%D0%B0-%D0%B0%D0%B7%D0%B1%D1%83%D0%BA%D0%B0-%D0%BF%D0%B8%D1%88%D0%B5%D0%BC", "text": "Азбуката е съставена 30 години след смъртта на Кирил от Климент Охридски по политическа поръчка на българския цар Симеон и баща му цар Борис. Създадена е от българи, в България, по поръчка на българи – българските царе. Тогава Българската империя противостои на най-великата сила в света, Римската империя. В продължение на повече от 500 години тези две сили играят на канадска борба – ту единият побеждава, ту другият. След падането на 1-то българско царство, ромеите добре разбирайки значението на езика, словото, писмеността, променят наименованието от българска на кирилица. \r\n 855 г. Кирил и Методий създават глаголицата, просъществувала 200-300 години. Но Симеон не използва тази азбука. Той я има в ръцете си, току-що свежо написана глаголица от Кирил и Методий и изведнъж му хрумва да поръча на Климент Охридски нова азбука. И тя бива написана от Климент и учениците му. Безусловно Климент е имал ноу-хауто, даровит последовател на Кирил. Така или иначе, тази азбука не е написана от Кирил, умрял 30 години преди това. \r\n         Как се нарича арменската азбука – арменска, как се нарича грузинската азбука – грузинска, как се нарича латинската азбука – латинска, как се нарича еврейската азбука – еврейска, как се нарича гръцката азбука – гръцка, как се нарича българската азбука – кирилица. Азбука написана от българи в България, платена от българи, се нарича кирилица! Отсъствието на това самочувствие и гордост виждаме в днешни дни. Никой не е отменял диалектическите закони. Светът, физически, човешки, материален и духовен, е подчинен на тези закони. В опитите си да реформираме едно общество, което беше твърде идеологизирано, ние отхвърлихме идеята за това, че идеализмът е твърде значим. Той е в основата на всеки прогрес. На всяка сила стои идеята, идеализмът. Ние се чудим как така българската армия през 1885 успява от турския фронт за 3 дни да стигне сръбския и да влезе директно в битка. Това ако трябва да го направи някой днес, няма да го направи, няма как да го направи. Представете си цяла армия, есенно време в калта, влачи обози, оръдия и успява да мине 400 километра за 3 дни. Как става това?! Имало е онзи източник на сила, който мобилизира десетки хиляди за постигането на победа. Победата е единствената истинска цел, която осмисля всяко съществуване. \r\n Да се върнем към 9-ти век – две големи противопоставящи се сили – Римската и Българската империи. Единствената цел на съществуването на Симеон като владетел е държавата да преуспее във времето. Това не би било възможно, ако бихме продължили да функционираме, използвайки една чужда азбука, написана от ромеи и поръчана от ромеи. Фотий е осъзнавал прекрасно значението на това да има азбука, писана на езика, на който говори българското население. Тя е инструмент за въздействие. По това време Римската империя се превръща в Гръцка. Между 5 и 7 век Римската империя преминава от латински на гръцки. Писмеността се променя, езикът се променя, променя се и националната същност. Почват да наричат ромеите гърци – „гърците ни нападнаха”, „ние победихме гърците”. Тези умни владетели, ерудити, духовници прекрасно знаят колко важно е какъв е езикът, каква е азбуката, каква е писмеността в съответната държава. Това е инструмент за въздействие. Симеон прекарва 10 години в Цариград. Той напълно познава идеологическата същност на управляващите в Римската империя. Те разчитат на глаголицата, като тяхна азбука. На Симеон не му е нужен инструмент за въздействие, който би пречил на пълноценното разгръщане на неговата империя. Поради което, той си поръчва собствена азбука. Поръчва я и я плаща, и я получава. След столетия неуспешни опити, ромеите най-сетне печелят войната. Срещу Самуил. Е, с какво ще се заемат тези умни мъже, ерудити, държавници? Те прекрасно знаят кои са движещите сили в развитието на човешкото общество. Удрят там, където ще си гарантират устойчивостта на тази трудно извоювана тяхна победа. Удрят в духовността, в самочувствието – подменят ти азбуката. Вместо да бъде наричана Българица и светът днес да говори за българизация на Интернет, защото 300 милиона говорят български, чуваме за нищо не значещата кирилизация, още повече е и фактически невярно. Статуите на Кирил и Методий, държащи свитъка с А Б В са фактическа лъжа. Това твърдение е вредно за България и трябва да бъде преустановено използването на това понятие. Използването на правилното понятие Българица води до невероятно препозициониране на България в исторически и геополитически план. \r\n Това днес е издевателство над истината. 10-ти век да създадеш азбука е колосален труд. Построени са стотици манастири, поръчани от българския цар за хилядите монаси, където да преписват свещените книги на български език на кожи от 20 милиона овце. Тази колосална инвестиция води до резултат, какъвто по конкурентна значимост спрямо другите държави днес не можем да постигнем. Какъвто ни даряват, изпращат от миналото нашите велики владетели Борис, Симеон и Петър и след тях. А именно – България е единствената държава в света, която разпространява своя цивилизационен код по мирен начин, без да пролее капка кръв и да постигне цивилизационно покритие с планетарен мащаб – да се говори на български от Триест до Владивосток. Опитват се да противопоставят България на Русия и преобръщат зависимостите. Русия е функция на България. Русия е най-голямата българска държава. Какава е целта на всяка цивилизационна същност, на всяко живо същество, ако щете? Да продължи себе си. Когато говорим за държави, за цивилизации, тяхната цел е абсолютно същата, да продължат себе си, своята цивилизационна същност. Как ние я продължаваме – като разпространяваме езикът и културата си. Чрез писмеността, създадена от българите. Ние им подаряваме азбуката и по този начин те възприемат и нашия език, възприемат и нашата същност. Има една много интересна теория на Сапир-Уорф, според която човек променя своето мислене и своята същност според езика, чрез който общува. Ние се чудим защо сме толкова близки, еднакви с руския народ и си мислим, че е от руското влияние върху нас. А то е точно противоположното. Ние сме тези, които сме въздействали върху формирането на тази цивилизация, на тази държава, на тази гигантска културна общност, каквато е Русия. \r\n Има 4 цивилизации, успели да осъществят цивилизационна експанзия: \r\n · Латините преди 2000 години с изключително дълбока и всеобхватна експанзия, но с цената на неимоверно количество убийства, насилия и кръв; \r\n · Испанците също успяват да постигнат голямо планетарно разширение, но на каква цена. Латинска Америка говори на испански. И опитайте се на испанците да кажете нещо спрямо езика на който говорят – ще ви вдигнат на ура. Те ревностно си поддържат институти като „Сервантес”, защото много добре разбират колко важен е този инструмент за съхранение на влиянието. Да, колониалната система рухна отдавна, загубиха своите владения, не ги управляват директно с декрети, а използват меката сила, част от която е езикът и писмеността; \r\n · Ами британците, които потопиха планетата в кръв, за да осъществят днешното състояние, в което светът говори на английски; \r\n · И Българската – как днес светът говори български и защо светът говори български? Изготвил съм списък с думи и базовите, ключовите понятия, които изграждат мировозрението на един народ. Които са в основата на неговата космогония, ако щете. Между български и руския. Те са идентични. Бог, душа, надежда, любов, безсмъртие, дълг, чест, война, победа, ура. И вие ще ми кажете, че това е друг народ? \r\n Нека да си спомним думите на Симеон Велики – „Една вяра, един език, един народ!” – това е била неговата мечта за България. \r\n   \r\n \r\n \r\n \r\n \r\n   \r\n", "date": "2019.05.24", "title": "Българица, а не Кирилица! Заблудата Кирилица. На каква азбука пишем?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/395837-%D0%BF%D0%BE-%D0%B2%D1%80%D0%B5%D0%BC%D0%B5-%D0%BD%D0%B0-%D0%B5%D0%B2%D1%80%D0%BE%D0%B0%D1%82%D0%BB%D0%B0%D0%BD%D1%82%D0%B8%D1%87%D0%B5%D1%81%D0%BA%D0%BE%D1%82%D0%BE-%D1%80%D0%B0%D0%B7%D0%B2%D0%B8%D1%82%D0%B8%D0%B5-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%81%D0%B0-%D0%B7%D0%B0%D0%BA%D1%80%D0%B8%D1%82%D0%B8-%D0%BD%D0%B0%D0%B4-1000-%D1%83%D1%87%D0%B8%D0%BB%D0%B8%D1%89%D0%B0", "text": "    ЗАЩИТА ПРАВАТА НА ЧОВЕКА И ГРАЖДАНСКИТЕ МУ СВОБОДИ!»            ", "date": "2019.05.24", "title": "По време на евроатлантическото развитие в България са закрити над 1000 училища!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395838-%D0%B4%D0%B0-%D0%BD%D0%B5-%D0%B1%D0%B8-%D0%B4%D0%B0-%D0%B8%D1%81%D0%BA%D0%B0%D1%82%D0%B5-%D1%82%D0%B0%D0%B7%D0%B8-%D0%B3%D1%80%D0%BE%D0%B7%D0%BD%D0%B0-%D0%B5%D0%B2%D1%80%D0%B0%D0%B7%D0%B8%D0%B9%D1%81%D0%BA%D0%B0-%D0%B4%D0%B8%D0%B2%D0%B0%D1%89%D0%B8%D0%BD%D0%B0", "text": "Мрачни типове с оцъклени погледи искат да разрушат най-висшата цивилизация в историята ни - Европа. И да я заменят с грозна евразийска диващина. Нека им се противопоставим,  апелира проф. Евгений Дайнов в емоционално есе.         Тези дни подписах  . В него става дума за това: да опазим днес нашата Европа от нейните врагове, ако не искаме утре да се повторят 1930-те години с техните резултати. На фона на дивашките крясъци срещу „еврогейовете“, „соросоидите“ и „джендърите“ (да не споменаваме иранските травестити и норвежките педофили), подобни отворени писма на интелектуалци трудно се чуват. Те са тихият ромон на разума, но публиката е толкова „ошумена“, че ако не чуе нещо за „педерасти\", може и изобщо да не обърне внимание. Какво искаме: Шестата на Чайковски или грозна  диващина? Ромонът на разума е тих, но именно той, а не крясъкът, е онова, което наричаме „Европа“. Там, където тихият ромон на разума се чува, живеят кротки, възпитани и уважителни хора, които се стремят към щастие в една мирна среда, подредена според правилата на справедливостта. Такива и само такива хора произвеждат блага, изобретяват нови технологии, помагат на изпадналите в беда, ходят на Шекспирови пиеси, посещават картинни изложби и правят разлика между Петата на Бетовен и Шестата на Чайковски. Това е нашата Европа и е крайно време да си дадем сметка, че сме длъжни да я опазим. Защото тя не е някаква природна даденост. Както свободата, която е в нейната основа, Европа има нужда от закрила - всяко поколение трябва да се бори наново за нея. Защото от тъмните кьошета на човешкото общежитие винаги извират мрачни типове с оцъклени погледи, които искат да я разрушат. Какво ни предлагат те днес, на мястото на нашата Европа? Някаква „Европа на отечествата“. Но какво означава това? С какво е по-добро от сегашната „Европа на хората“? Не обясняват. И тъй като не могат да обяснят - кряскат, лъжат, сеят омраза и се опитват да сринат онова, което е градено с поколения. Неотдавна проф. Ивайло Дичев ги нарече „мошеници“. Разбира се, че са такива - убоги „търчи-лъжи“, квартални шмекери и кръчмарски измамници. Но те са и много повече от това. В една неуверена в себе си Европа те действат като безобразници - искат да оставят Европа без образ. Това, че са без-образници, обяснява и тяхното дивашко поведение на публичната арена. Неспособни да съградят образи и образци, те просто разрушават наличните. Застанали като едни народни предводители срещу правилата на „елита“, те презират всички правила. И ги нарушават. Като например правилото, че в едно цивилизовано общество не е добре да се краде. И че властта не бива да се ползва за собствена и на приятели облага, нито пък за отстрел на неудобните. Законът на джунглата Там, където няма правила, които да са еднакво валидни за всички, единственият регулатор на обществените отношения е силата. Силният прави каквото си иска. Зетят на Орбан получава европейските средства, елитът на българската държава краде от европейски програми, а г-н Щрахе с видимо самодоволство договаря получаването на милиони мръсни пари от Русия срещу бъдещи държавни поръчки.     Когато един човек не може да ти обясни за какво се бори, гледай го какво прави. Защото това, което прави, разкрива онова, за което се бори. Неспособни да обяснят какво предлагат в замяна на нашата Европа, нейните врагове нагледно демонстрират за какво се борят. А именно - когато дойде часът на голата сила, те да са отгоре. И да взимат всичко, което си поискат. Защото всъщност им се полага - нали те са силните. А ние, гражданите - кротки, възпитани, произвеждащи блага, тананикащи си Шестата на Чайковски - ние сме глупавите либерални слабаци, които са длъжни да им дават всичко поискано. Затова различните днешни „консерватори“ са във видим възторг от Владимир Путин. Той е онова, което те - Орбан, Льо Пен, Щрахе, Качински, Фараж, Салвини, Джамбазки и сие - искат да бъдат. А Путин на свой ред с удоволствие финансира подобни типове. Защото е наясно, че една рухнала Европа, в която управлява голата сила, ще е неговата Европа. Не наша и не дори на „консерваторите“, които днес се умилкват край него. Той ще си намери собствени гаулайтери. Искат да ни превърнат в тълпа крепостни. Но няма да стане. Но днешните кандидати за наши господари не си дават сметка за нещо много важно: демократичното гражданство сравнително бързо преодолява периодите на обърканост. Последните изследвания показват безпрецедентни равнища на подкрепа за Европейския съюз, въпреки всички (често съвсем на място) критики срещу неговата откъснатост. А когато гражданите си спомнят защо са граждани, тогава по правило следват доста печални събития за онези, които са се опитали да ги превърнат в тълпа крепостни. Не е нужно да крещим, за да опазим нашата Европа от грачещите срещу нея. Нужно е само да им гледаме „гейтовете“, за да разберем какво носят със себе си като наше бъдеще. На мястото на най-висшата съществувала някога цивилизация, те предлагат най-грозна евразийска диващина. Но ние, гражданите, не сме диваци. Показваме го с личното си поведение, с подписване на манифести и отворени писма, с всекидневната борба срещу без-образието, налагано от диваците. Показваме го и по начина, по който гласуваме. И на тези избори за Европейски парламент диваците няма да победят. Вместо да набиват крак в победен марш, ще танцуват последен валс. Защото Европа е култура. А тя, културата, и този път ще се окаже по-жилава, отколкото си мислят без-образниците.  ", "date": "2019.05.24", "title": "Да не би да искате тази грозна евразийска диващина?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395839-%D0%B4%D0%B5%D1%81%D0%B5%D1%82-%D0%BD%D0%B5%D0%B1%D0%B8%D0%B2%D0%B0%D0%BB%D0%B8%D1%86%D0%B8-%D0%BE%D1%82-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BF%D0%BB%D1%8E%D1%81-%D0%B5%D0%B4%D0%B8%D0%BD-%D0%B1%D0%BE%D0%BD%D1%83%D1%81", "text": "Българинът става все по-беден, България трябва да се брани от Европа, миграцията е най-голямата опасност, а Орбан и сие ни мислят само доброто: Даниел Смилов изготви списък  с топ 10 на фалшивите предизборни аргументи.         В кампаниите на много партии ЕС се представя като някаква заплаха за българската държавност, нация или култура. Истината е точно обратната - и държавността, и нацията, и културата ни никога не са били в по-благоприятни условия за развитие. ЕС е солидна рамка за сигурност, достъп до ресурси, възможности за общуване, търговия и взаимодействие с най-развитите и богати народи. Български интерес е да пращаме в Европейския парламент хора, които енергично бранят ЕС от различните му зложелатели. Някои партии се опитват да мобилизират протестен вот в своя подкрепа, като прибягват до напълно неверни твърдения. Стана вече клише, че “българите са най-бедни”. Това твърдение е вярно, но с уговорката “в ЕС”, която автоматично прави българите по-богати от около 90% от световното население. Нещо повече: напълно невярно е твърдението, че бедността в България се увеличава или че се е увеличила след влизането ни в ЕС. Фактите са съвсем различни. ЕС използва два индикатора за измерване на бедността. Основният индикатор на Евростат е “риск от бедност и социално изключване”. През последните десет години за България той е спаднал от 46,2% на 32,8% (а в началото на новия век е бил около 60%). Другият основен индикатор - за “остри материални лишения”, което е по-сериозна форма на бедност, също е спаднал: от 41,2% през 2008 година до 20,9% през 2018. Да, с тези данни все още сме на опашката в ЕС и изоставаме дори от Румъния, с която тръгнахме наравно. Но те показват най-вече едно: че поради лошо управление сме пропуснали много ползи от еврочленството. И че всъщност бихме могли да наваксваме изоставането си много по-бързо.     Понякога в подкрепа на твърденията за нарастваща бедност се привежда увеличаването на българския Джини коефициент с около 7% за последните десет години. Наистина, днес стойността му е около 40%, което е необичайно за Европа и типично за държави като САЩ и Мексико. Но Джини е индикатор за неравенство, а не за бедност - той показва, че доходите на най-богатите са нараствали по-бързо от тези на по-бедните. Много партии искат да “засилят” ЕС, като прехвърлят повече решения на националните правителства и парламенти. ЕС в момента има наднационални правомощия основно в три области: единния вътрешен пазар (свободата на придвижване на хора, капитали, стоки и услуги), еврозоната и спазването на общи правни стандарти (включително човешките права). Прехвърляне на правомощия към националните държави означава просто разграждане на някоя от тези области. А ако и трите се разградят, ЕС ще изчезне. Ако пък част от тях се ренационализира, той ще отслабне. Това са математически, логически и физически закони, а не някаква висша политика. Нещо повече: и днес основните суверенни прерогативи на държавите не са прехвърлени на ЕС - те са в ръцете на националните им правителства и парламенти. Това са фискалните правомощия (бюджет и данъци), външната политика и отбраната. ЕС е наднационален съюз на   държави. България всъщност има точно обратния интерес: от повече общностни, европейски решения. Отмяната на “двойния стандарт” например може да стане само с общностно, единно за целия ЕС решение. Достъпът на българските превозвачи до пазарите на други страни-членки също е резултат от обща европейска политика (свобода на движение на услуги). България има интерес и от включване в еврозоната и в банковия съюз. От обща европейска сигурност и евентуално армия. От енергиен съюз, който да направи цената, която плащаме за руски газ, равна на германската (около два пъти по-ниска от нашата). Всичко това са наднационални политики. Но мнозина от най-гласовитите “защитници на националния ни интерес” всъщност се противопоставят на разширяването на европейските правомощия. След 2015 година миграционният натиск към Европа намаля силно. Затварянето на границите на много държави и ограничаването на приема в Германия и Швеция са основните причини. Споразумението с Ердоган също е от ключово значение - заради него милионите бежанци от Сирия остават в Турция. А миграцията към Източна Европа е де факто нулева и по икономически съображения - мигрантите предпочитат страни като Германия например. Накратко: мигранти в България почти няма - те са просто удобно плашило. Партиите на Салвини, Льо Пен и Фараж са движени от настроения срещу източноевропейските мигранти и работници. Във Великобритания например мнозина гласуваха за Брекзит, за да предотвратят достъпа на поляци, румънци и българи до пазара на труда. Подобни са настроенията и сред избирателите на Льо Пен. Салвини и Льо Пен представляват освен това много сериозна заплаха за еврозоната (в която ние искаме да влезем). Орбан пък не подкрепи Северна Македония и даде убежище на Груевски. А политиката му всяка държава самостоятелно да решава мигрантските въпроси изобщо не е изгодна за нас. Тъй като сме външна граница на ЕС и граничим с Турция, имаме нужда от силен ЕС, който да предотвратява кризи и да подпомага страните под външен натиск. И не на последно място: Льо Пен и Фараж търсят подкрепа в Източна Европа, за да станат по-влиятелни в ЕС. А в нашия регион предлагането на “полезни идиоти” никога не е страдало от дефицит. Някои партии искат да се изкарат борци срещу корупцията и дефектите на съдебната ни система, но без да се конфронтират със силни фигури като главния прокурор. Резултатът е половинчато недоносче. На ценностно равнище Европа категорично отрича хомофобията. Това отрицание е скрепено и с развита система от права. Но в България много партии (включително уж проевропейски) нападат всичко това като “джендър идеология” и дори успяха да превърнат понятието “джендър” в мръсна дума. Продължавайки по този начин, рискуваме да останем европейци само в смисъл на посмешището на Европа. Това е като дървено желязо. Няма несъстрадателни християни - християнството стъпва на състраданието към ближния, на задължението да помогнеш на човек в беда. Ако в България са се появили несъстрадателни християни, това сигурно е в резултат от някаква постсъветска генетична мутация. Коментар тук не е нужен. И накрая един бонус:        ", "date": "2019.05.24", "title": "Десет небивалици от България. Плюс един бонус."}
{"url": "http://www.classa.bg/%D1%81%D0%B2%D1%8F%D1%82/item/395831-%D1%8F%D0%B4%D1%80%D0%B5%D0%BD-%D1%83%D0%B4%D0%B0%D1%80-%D0%BD%D0%B0-%D1%81%D0%B0%D1%89-%D1%81%D1%80%D0%B5%D1%89%D1%83", "text": "САЩ планирали да взривят Луната.. През 50-те години на миналия век във ВВС на САЩ е разработен „Проектът А119“, който предвижда ядрен удар срещу естествения спътник на Земята   Космическата надпревара през ХХ век заставя великите държави да устройват впечатляващи акции, за да ошашавят световната общност и собствените си народи. Американците са шокирани от полета на първия човек в Космоса – Гагарин, и успяват да върнат „космическия си престиж“ едва през 1969 г., когато кацат на Луната. Но американците разглеждат и други възможности, за да впечатлят потенциалния противник.  През 50-те години на миналия век ВВС на САЩ разработват „Проекта А119“, който предполага нанасяне на ядрен удар срещу Луната. Целта на проекта Идеята да се извърши взрив на Луната за пръв път изказва Едуард Телер – бащата на американската ядрена бомба, през февруари 1957 г.  По това време ядрен взрив в космоса не е нещо изключително – Америка вече е изпробвала бойни глави извън границите на земната атмосфера.    Но ударът срещу Луната е планиран като по-мащабна акция. Задачата й е демонстрация на военно-космическо превъзходство на САЩ над Съветския съюз и едновременно с това стимулиране на националния патриотизъм на американците.  Тези планове остават неизвестни за широката публика до 90-те години. Документацията по „Проект А119“ е открита от писателя Кей Дейвидсън, който изучавал биографията на астрофизика Карл Саган, който на младини изчислил какви могат да бъдат последиците от взрива. След известно време фактите потвърждава ръководителят на проекта – физикът Леонард Рейфъл, който сътрудничел на НАСА. Но официалните власти в САЩ не признават съществуването на „Проекта А119“. Детайли на проекта Тъй като акцията има пропагандистки цели, нейните инициатори мислели преди всичко как да се наблюдава взривът от Земята.  През май 1958 г. към проекта е привлечена организацията Armour Research Foundation от Илинойския технологичен институт. Учените трябвало да предскажат последиците от взрива и да измислят как взривният облак да стане по-голям. За максимален визуален ефект се предполага бомбата да бъде хвърлена в района на терминатора на Луната, на линията, която отделя светлата от тъмната й страна. В този случай праховият облак, осветен от лъчите на Слънцето, би имал силует, който се вижда дори с просто око.  Американците нямат възможност да доставят тежката водородна бомба на Луната, затова решават да използват малката бойна глава W25, с урано-плутониев заряд, с мощност 1,7 килотона. В момента на разработването на проекта военните още не разполагат със средства, които да имат възможност да долетят до Луната, но работят усилено в това направление.  През януари 1959 г. командването на ВВС отменя „Проекта А119“, тъй като според експерти бил нееднозначен дори за самите американци. Освен това имало опасения, че в случай на неуспешно изстрелване бойната глава може да попадне в населена територия. Леонард Рейфъл посочва и друг аргумент, свързан с бъдещата вероятна колонизация на Луната: ядреният взрив може да намали броя на пригодните за тази цел площи. Имал ли е Съветският съюз подобни планове? За да подготви общественото мнение в САЩ за бомбардировката, във вестниците е предадена информацията за съществуването на съветски планове за организирането на термоядрен взрив на Луната. Съобщават, че в Москва замисляли това да се осъществи на 7 ноември 1957 г., в чест на годишнината от Октомврийската революция. Денят, в който се отбелязва 40 години от установяването на Съветската власт, съвпада с пълно лунно затъмнение. Както е известно, нищо подобно не се случва.  Но в Съветския съюз съществува серия от планове, обединени от буквата „Е“. Те започват с достигането на лунната повърхност – Е-1, и завършват с взрив на ядрен заряд, който външно прилича на морска мина – Е-4. Последният проект предлага физикът Яков Зелдович, който след това настоява той да не се реализира. Но не всички специалисти са съгласни с тази версия. Ветеранът от „Байконур“ – Генадий Пономарьов, категорично отрича възможността за съветски ядрен взрив на Луната.  През 2007 г. на големия екран е прожектиран фантастичният филм „Голямата звезда“, в който е показана атомна бомбардировка на повърхността на Луната.    ", "date": "2019.05.24", "title": "Ядрен удар на САЩ срещу..."}
{"url": "http://www.classa.bg/%D1%81%D0%B2%D1%8F%D1%82/item/395832-%D1%81%D0%B0%D1%89-%D1%81-%D1%83%D0%BB%D1%82%D0%B8%D0%BC%D0%B0%D1%82%D1%83%D0%BC-%D0%BA%D1%8A%D0%BC-%D1%82%D1%83%D1%80%D1%86%D0%B8%D1%8F", "text": "Вашингтон даде на Анкара две седмици, за да се откаже от руската система за противовъздушна отбрана С-400, твърдят запознати източници. Според CNBC, Съединените щати искат „до края на първата седмица на юни Турция да отмени многомилиардната сделка с Русия”. Вашингтон иска Турция да закупи американски системи „Пейтриът”. Иначе Анкара „ще бъде изправена пред изключване от програмата F-35”, както и „пред загубата на 100 обещани изтребители F-35, въвеждането на санкции от САЩ и възможен отговор на НАТО”. Според източници от Държавния департамент на Анкара е направено „последното предложение“. По-рано турският президент Тайип Ердоган заяви, че Турция е изпратила 100 инженери в Русия за съвместно производство на системи С-400 и ще произвежда C-500 заедно с Русия. Турският външен министър Мевлют Чавушоглу заяви, че Анкара е готова да приеме С-400 и очаква Русия да бъде в състояние да ги достави.   Превод: В.Сергеев     ", "date": "2019.05.24", "title": "САЩ с ултиматум към Турция"}
{"url": "http://www.classa.bg/%D1%81%D0%B2%D1%8F%D1%82/item/395833-%D0%BA%D0%BE%D0%BB%D0%BA%D0%BE-%D0%B4%D0%BE%D0%B1%D1%80%D0%B5-%D1%89%D0%B5-%D1%81%D0%B5-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8-%D0%BA%D1%80%D0%B0%D0%B9%D0%BD%D0%B0%D1%82%D0%B0-%D0%B4%D0%B5%D1%81%D0%BD%D0%B8%D1%86%D0%B0", "text": "Изборите за Европейски парламент никога не са пораждали толкова трепетно очакване, като мнозина предричат, че тазгодишният вот, който започва днес ще отбележи епохален момент за евроскептичното крайнодясно движение. Залогът на изборите, които продължават до неделя и се произвеждат във всички 28 страни членки на Европейския съюз, никога не е бил толкова голям. Традиционните европейски политически политически семейства – десноцентристката Европейска народна партия (ЕНП) и левоцентристкият Прогресивен алианс на социалистите и демократите (ПАСД) – вероятно ще загубят част от влиянието си и ще се изправят срещу най-голямото си предизвикателство досега от страна на групата от популистки, националистически и крайнодесни партии, които са решени да изземат властта от ЕС в полза на собствените си правителства. Следва преглед на изборите, които започват днес в Холандия и Великобритания: Сблъсък на ценности Този сблъсък на основни ценности – между идеите за по-обединена и по-разделена Европа – изправи континента пред исторически кръстопът.     Френският президент Еманюел Макрон, привърженик на лагера за по-тясна интеграция, казва, че предизвикателството на евроизборите тази седмица е да „не се отстъпва пред коалиция, целяща разрушение и дезинтеграция“, която ще поиска да наруши единството, върху което се гради ЕС през последните шест десетилетия. Срещу Макрон и традиционните партии в Европа се изправят италианският вътрешен министър Матео Салвини, унгарският премиер Виктор Орбан, лидерката на френската крайна десница Марин Льо Пен и цял куп други популисти, десни и крайнодесни лидери, които обещават да разтърсят из основи европейския политически пейзаж. Националистически ръководители от 11 държави от ЕС застанаха един до друг в Милано миналия уикенд – демонстрация на единство, немислима през минали години за група, за която някога бе смятано, че заема европейската политическа периферия. На срещата Салвини обяви, че „екстремистите са в Брюксел“, дома на институциите на ЕС, заради това, че искат да запазят статуквото. „Трябва да направим всичко необходимо, за да освободим тази страна, този континент, от незаконната окупация, организирана от Брюксел“, каза Салвини. Заемки от репертоара на Тръмп Европейските крайнодесни и националистически партии се надяват да повторят това, което направи президентът Доналд Тръмп на изборите в САЩ през 2016 г., и онова което постигнаха привържениците на Брекзит на референдума за напускане на ЕС. То е да подкопаят сегашните власти, да стоварят критиките си върху онези, които смятат за изолиран елит, и да предупредят за мигрантите, които се струпват по границите на Европа, готови да откраднат работните места и културата на континента. Застанала до Салвини, Льо Пен обеща, че крайната десница „ще извърши исторически подвиг“, като каза, че тя може да стане втората по големина политическа група в ЕП. Прогнозите сочат, че това все още е прекалено амбициозна задача. Проучванията, публикувани от ЕП този месец, показват, че десноцентристката ЕНП ще загуби 37 от 217-те си места, а местата на левоцентристкия ПАСД ще намалеят от 186 на 149. Що се отнася да крайната десница и националистите от групата „Европа на нациите и свободите“, прогнозите са те да спечелят 62 места при 37 сега. Подобна статистика може да стане неактуална още в понеделник, ако националните партии започнат да се присъединяват към други паневропейски политически групи в 751-местния ЕП, който заседава едновременно в Брюксел и френския град Страсбург. Националистическата партия ФИДЕС на Орбан сега е в редиците на ЕНП, но нейното членство е замразено заради антиевропейските й позиции и яростната антимигрантска риторика. Унгарския премиер обаче може преспокойно да се прехвърли след евроизборите към новата радикално дясна група, която вероятно ще бъде създадена от Салвини, Льо Пен и други националистически лидери. Война, данъци, безработица За много от половиния милиард граждани на ЕС спомените за Втората световна война са избледнели, а ролята му в опазването на мира за период от 75 години, подвиг за който спечели Нобелова награда, е пренебрегвана. При това Европа бе разтърсена от финансовата криза преди едно десетилетие и се бори с дългогодишна дългова криза, при която страни като Гърция, Ирландия, Португалия и Кипър минаха през спасителни планове и преживяха рецесии, орязали доходите на милиони граждани. Високите данъци, стагниращите заплати и пропастта между богати и бедни в Европа все още са болезнен въпрос, изпъкващ сега с ежеседмичните протести на френските „жълти жилетки“, настояващи за по-голямо подпомагане на изпадналите в затруднено положение работници. Страните от ЕС също така не успяха да изковат общ подход към имиграцията, създаваща напрежение вътре в блока, а неговото безсилие бързо да възпре мигрантския поток през 2015 г. доведе до нарастване на подкрепата за крайнодесни и националистически партии. „Имаме криза на Европейския съюз. Това е факт“, призна Макрон. Според експерти той е прав. „Има много хора, които се страхуват, че нещата вероятно се движат в грешна посока или вече са отишли в грешна посока“, каза Янис Емануилидис от мозъчния тръст Център за европейска политика в Брюксел и добави: „Това е смесица от несигурност в множество сфери, която в крайна сметка тласка хората към онези, които предлагат лесни решения“. Превръщане във влиятелна сила От първите избори за ЕП през 1979 г. законодателният орган бавно се промени от беззъба организация, в която застаряващи политици получават добре платена работа преди пенсионирането си, към влиятелна сила с реална власт за взимане на решения. В началото ЕС основно регулираше селското стопанство, но сега води международна търговска политика от името на всичките си членове и дори въвежда валутни правила за 19-те страни, които използват единната валута – еврото. Самият ЕП влияе върху ежедневието на европейците по хиляди начини: чрез намаляване таксите за роуминг на мобилните телефони, чрез налагане на правила в областта на безопасността и човешкото здраве за индустриални сектори, вариращи от химическа промишленост и енергетиката през автомобилостроенето до хранителна промишленост, чрез подпомагане на земеделието, реформиране на авторското право и опазване на околната среда. Тази седмица няма да има трансгранични избори, а само национални гласувания в 28 страни. Всяка страна членка има определен брой места в ЕП според броя на населението си. Кипър, Люксембург и Малта получават най-малко места – по шест, а страната членка на ЕС с най-многобройното население, Германия – 96. Досега евроизборите протичаха вяло. Избирателната активност падна до 42,6 процента през 2014 г., но е доста вероятно това да се промени тази година. По кой път да се поеме? Проевропейският лагер казва, че засилването на интеграцията е от основно значение за оцеляването на ЕС в един глобализиращ се свят. Евроскептиците заявяват, че това отнема от националната идентичност, доколкото все повече решения се взимат от европейските институции в Брюксел. При това дори някои консерватори от мейнстрийма могат да имат евроскептични тежнения. Чешкият политик Ян Забрадил, водещ кандидат на Алианса на европейските консерватори и реформисти, е сред онези, които искат да бъде върнат по-голям контрол в европейските столици. „(Искаме) ЕС с намален обсег, един съюз, който да е гъвкав, децентрализиран“, каза Забрадил и добави: „(ЕС) който уважава националните правителства и сътрудничи с тях, който не воюва с тях, не им заповядва и не ги поучава“. От страна на проевропейския лагер в свят, в който едновременно Китай, САЩ и Русия показват политически и икономически мускули, Макрон призовава избирателите да помислят за силата и единството, които произтичат от 28-те по-малки страни, работещи заедно. „Ако фрагментирате Европа, няма шанс за по-силна Европа. Съединението прави силата“, каза Макрон.      ", "date": "2019.05.24", "title": "Колко добре ще се представи крайната десница?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/395834-24-%D0%BC%D0%B0%D0%B9-%D0%B4%D0%B5%D0%BD-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%BF%D1%80%D0%BE%D1%81%D0%B2%D0%B5%D1%82%D0%B0-%D0%B8-%D0%BA%D1%83%D0%BB%D1%82%D1%83%D1%80%D0%B0-%D0%B8-%D0%BD%D0%B0-%D1%81%D0%BB%D0%B0%D0%B2%D1%8F%D0%BD%D1%81%D0%BA%D0%B0%D1%82%D0%B0-%D0%BF%D0%B8%D1%81%D0%BC%D0%B5%D0%BD%D0%BE%D1%81%D1%82", "text": "  Християнството влиза в света със съзнанието за своята универсална мисия. Още от самото начало последователите на Иисус Христос смятат за свой дълг да предадат евангелското слово на всички народи (Мат. 28:19-20; срв. Деян. 1:8). Но отправният момент на християнския универсализъм не е преследването на власт и богатство, а приемането на спасителното познание и изкупваща любов, за която всички хора жадуват и копнеят в дълбините на своето сърце. Идеята, че Христовото слово може да бъде разпространявано на \"културен\", както и на \"вулгарен\" език сред цивилизованите народи без каквото и да било ограничение, продиктувано от риториката и граматиката, е присъща на най-автентичното разбиране за християнството. Чрез гениалното и оригинално сътворяване на нова писменост, Кирил и Методий допринасят не само за разпространяването на евангелското слово сред народите със своеобразна култура, но и за осъществяването на радикална промяна в начина им на живот. Така разбираме, че \"благовестенето\" е нещо съвсем различно от \"християнизирането\", т.е. от въвеждането на новите народи в юридико-политическия и в моралния свят на християнството. Преобразяващата светлина на Евангелието радикално променя отношението Бог - човек. То вече има не външен характер, както в различните философски, социални и психологически системи, обозначаван само с нравствени категории, а лично единение с Твореца. Християнинът не е християнин просто защото говори за Бога. Той е християнин, защото може да преживява Бога. Двамата братя превеждат на разбираем език свещените книги, като по този начин полагат литературните основи на съответните национални езици. Старобългарската писменост става основа за формирането на националните славянски литератури. Чрез пренесената от християнския Изток на Запад светлина св. братя се превръщат в константи на цялата православна славянска книжнина. Затова те са наречени съвсем справедливо не само славянски апостоли, но и културни творци. Всяка култура представлява въплътен в историята израз на идентичността на народа. Тя изковава душата на този народ, който се идентифицира чрез своята ценностна система. Във всички известни исторически култури религията е основен елемент, определящ фактор. Именно религията ориентира структурирането на ценностите и оттук формира вътрешната логика на културата. По своята същност културата означава откритост към божественото. Кризата в една култура настъпва тогава, когато тя вече не е в състояние да създаде убедителна връзка между свръхестествения фактор и новото, критично знание. И именно в съвременна Европа за първи път се полага началото на разбирането за култура, според което културата се явява самостоятелна област, различна или дори в опозиция на религията. По такъв начин унаследената традиция се поставя под съмнение, онова, което някога е било смятано за ценност, за истина, се превръща в навик и изгубва своята жизненост. Следователно, днес в световен мащаб, а и в българското общество, придобива особена актуалност преодоляването на антропоцентристката философия на нашия егоизъм и себелюбие. Ако осъзнаем, че разбирането, готовността да слушаме другия, е най-дълбоката същностна определеност на човека, това ще промени живота ни, нашето всекидневие, политическото действие в държавата и обществото. Докато сме изолирани вътре в себе си, в собственото си \"аз\", ние сме индивиди, а не личности. Когато излезем от изолацията на нашето индивидуално съществуване, когато стъпим на пътя на любовта към Бога, когато сме готови да принесем себе си в жертва на Бога и на другите хора, тогава ставаме истински личности. Делото на Кирил и Методий е велик принос в оформянето на общите християнски корени, които поради своята дълбочина и жизненост, определят една от най-важните ориентировъчни културни точки. Основният критерий, вдъхновявал тяхното дело, е християнската вяра. Културата и вярата не само не влизат в противоречие, но и създават помежду си отношения. Благодарение на тези отношения са издигнати величествени храмове, изпълнени с архитектурни ценности и свещени изображения, плод както на молитвата и покаянието, така и на вкус и изтънчена художествена техника. Именно поради тази причина са редактирани документи и произведения от религиозен и културен характер, в които се изразява геният и зрялата национална идентичност на народите. Културното наследство, завещано от солунските братя на славянските народи, е плод на тяхната вяра, която те посяват у своите последователи. По-късно от нея израстват нови клони, раждащи изобилни плодове. Те обогатяват онова изключително мисловно и художествено достояние, за което целият свят е признателен на славянските народи. От тяхното свидетелство могат да се поучат днес всички, които политически се ангажират в процеса на Европейското обединяване, защото в търсенето на собствената си идентичност Европа трябва да се завърне към своите християнски корени. Историческият опит показва, че възвестяването на християнската вяра не унищожава, а напротив - проявява истинските човешки ценности, типични за гения на всички народи, огрени от светлината на Христовото благовестие. Тя допринася за преодоляването на противоречията, ражда чувството за щастие на ориентираната към разбиране и проникване в дълбочината на нещата общност от хора, които не само търсят своите права, а и истината и съвместността. Вярата е вечен порив, неутолима жажда за сливането на личност с личност. Разбирателството и съпричастността са основни измерения на човечността - откритост към другия, стремеж да го разбереш, да разшириш своя хоризонт. Силата, която сближава вярата и културата, е споделената истина за човека, която е свързана с истината за Бога и действителността като цяло. Колкото по-човешка е една култура, толкова по-велика е тя. И колкото повече една култура свидетелства за истината, с която е била по-рано свързана, толкова повече тя ще бъде в състояние да наподобява истината и самата да бъде оприличена на нея. В културните изражения на християнската вяра подчертано присъства човекът. Но християнската вяра по своята същност е себеразкриване на истината и следователно предполага изкуплението и преображението на човека. Защото същинската духовна нищета се състои в затъмняването на истината. Тази тъмнина изкривява нашите действия и ни изправя един срещу друг, защото ни откъсва от основата на нашето битие, която е Бог. Общението между хората освобождава от алиенацията и разделението. Вярата представлява универсален критерий, който е чужд на всякакво насилие. Това не означава униформеност. Точно обратното. Плод на християнската вяра са всички народи, които стават Христови ученици, защото Той е истината за човека и пътят за човечеството. Следователно вярата е култура. Не съществува празна вяра или обикновена религия. Доколкото вярата казва на човека кой е той и кои са основанията на неговата човечност, дотолкова тя създава културата. Словото на вярата не е абстракция; това е феномен, който се е развил посредством дълга история и посредством интеркултурното общение, в което е създал цялостната структура на живот, взаимодействие на човек със себе си, своя ближен, света и Бога. В диалога няма само отношение между \"аз\" и \"ти\". В него се ражда \"ние\" - общността. Това означава, че вярата има свое собствено изражение, жива и културна общност, която наричаме Божи народ. Не трябва да забравяме, че християнството още в Новия завет дава плодовете на цялата културна история, история на приемане и отхвърляне, на среща и промяна. Божият призив към Авраам \"Излез от твоята земя, от твоя род и от дома на баща си\" (Бит. 12:1) означава културна промяна. Подобна промяна с нейната собствена предидуща история, подобно излизане, винаги ще стои в началото на всеки нов час от историята на вярата. Но това ново начало се проявява като изцеряваща сила, която създава нов център, привличащ към себе си всичко истински човешко, всичко истински религиозно. \"И кога Аз бъда издигнат от земята, всички ще привлека към Себе Си\" (Йоан 12:32), казва възкръсналият Христос. Кръстът е първата от всички промени, изгнание, кота далеч от земята. Именно затова той става нов център на магнетично привличане, теглейки нагоре световната история и превръщайки се в средоточие на разделените. Всеки народ, който се присъединява към Христовата Църква, е културна общност, със своя собствена историчност, развита и интер-културно свързана. Никой не може да стане християнин, без да излезе, без радикално да промени предишния си живот във всички негови аспекти. Вярата не е частен път до Бога; тя води до Божия народ и неговата история. Бог е свързан с историята, която е също така Негова и която ние не можем да отхвърлим. Пренебрегването на християнските ценности, допринесли и допринасящи за обогатяването на културата и човеколюбието, с които Европа заслужено се гордее, е несправедливост и голяма грешка. Всеки, които иска действено да сътрудничи в изграждането на истинска Европейска общност, не трябва да пренебрегва красноречивия исторически факт, че Христовото евангелие нито заличава, нито изключва тази истинност, която всеки човек или народ признава като добро, истина и красота. Въпреки това, трябва да признаем, че редом до културна Европа, с нейните религиозни и философски движения, с нейните завоевания в технологиите и информатиката, се нарежда и Европа на диктаторските режими и войните - една Европа, обляна в кръв и сълзи, и изпълнена със страшни жестокости. Може би поради горчивия опит от миналото, днес още по-бързо си прокарва път изкушението, водещо до скептицизъм и безразличие пред разпадането на моралните устои в личния и обществения живот. Днес на преден план стоят основните философски въпроси за отношението между етиката и политиката, за значението на трансцендентното в нашата антиметафизична епоха. Сред главните предизвикателства, които се издигат пред нас, са диалогът на религиите във времето на масов атеизъм, сближаването на културните общности в света, промяната на обществените форми на живот, както и вписването на собствената културна традиция в цялото. В този тревожен социален контекст е изключително важно да се разбере, че ако Европа желае да открие своята истинска идентичност, тя трябва да се обърне към християнските си корени, и по-конкретно към делото на хора като св. братя Кирил и Методий, чийто пример е принос от първостепенна важност за духовното и моралното й обновление. Преживяла века на големите идеологически заблуди и катастрофите, последната възможност за Европа е диалогът на религиите и културите, който единствен може да спаси света от самоунищожение. Защото ако не се самоунищожи, светът макар и бавно, трябва да стигне до запознанство. Разбирането не е само интелектуален процес, а и нравствена повеля. Да се научим да живеем заедно, това означава да се научим да разбираме другия, да разбираме вярата на другия, неговите ценности и мечти. Днес младите хора търсят все повече духовна опитност. Отегчени от материализма и рационализма на обществото, те са открити към различни религиозни истини и ценности. Но какво предлага Православието на съвременното младо поколение? В залеза на ХХ и началото на ХХI век, когато сме свидетели на рухването на много световни идеологии, Православието преживява своята младост. Подобно на живота и младостта, които не приемат никакви изкуствени форми, Православието не се изчерпва с шаблони и правила. В основата си то е живот и утвърждаване на самия живот. Православието открива личния Бог, Който е подобен на нас; открива Бога, Който обича човека, дори когато той греши. Богът, Когото Православната църква изповядва, не е философска идея, абсолют или наказващ съдия, а Бог, Който непрестанно присъства във времето и историята. Православието не отрича този свят, а съществува, за да го преобрази. Когато човек почувства веднъж Бога в себе си и когато човешкото сърце се озари от светлината на евангелското слово, то придобива чудесна сила, която превръща и безпомощните във всесилни. Православието отговаря на екзистенциалните въпроси на младите хора и формира в тях истинското чувство за любовта, истината и красотата. Православието им открива радостното чувство за живота, открива им най-дълбоката истина за самите тях. В това е силата на Православието! Посланието на Кирил и Методий - тези светци, покровители на Европа, е, че евангелието на живота и човешката история ни е дарено от Бог-Слово, Който се въплъщава, за да изкупи човека от злото на греха и да го спаси от бездната на терзанието. В тази перспектива сърдечно поздравявам с днешния празник всички членове на академичната общност на Алма Матер. Мисията на св. братя се утвърждава по чудесен начин посредством техните ученици и особено благодарение на трудовете на св. Климент Охридски, духовен покровител на СУ. Ние, учениците на св. Климент, трябва да съхраняваме и предаваме знанията и мъдростта на тяхното културно наследство, завещано на всички народи. Бог да бди над нашата страна и да я пази сега и винаги!  ", "date": "2019.05.24", "title": "24 май Ден на българската просвета и култура и на славянската писменост"}
{"url": "http://www.classa.bg/%D1%81%D0%B2%D1%8F%D1%82/item/395830-%D0%BF%D1%80%D0%B8%D0%B7%D0%BD%D0%B0%D0%BD%D0%B8%D1%8F-%D0%BD%D0%B0-%D1%81%D1%82%D1%8E%D0%B0%D1%80%D0%B4%D0%B5%D1%81%D0%B8%D1%82%D0%B5", "text": "За мнозина мисълта да се качат на самолет далеч не навява асоциации за лукс. Напротив, те си представят безброй часове, прекарани в опашки за проверки на сигурността, боричкане за облегалките с другите пътници и претъпкани полети на дълго разстояние в икономичната класа. Но някъде другаде, на борда на частен самолет в небето, елитът задоволява всичките си желания, докато се радва на собствено кино, спалня и хол. Това е привилегия при пътуванията, на която се радват много малко късметлии. Сред тях са знаменитости, кралски особи, самореализирали се предприемачи и олигарси. Но гладкото функциониране на частните самолети обикновено зависи от избрано малцинство от хора.     Сред най-старателните и грижливи членове на екипажа са стюардесите, които прекарват часове в неуморно старание техните пътници да получават първокласно и петзвесдно обслужване. Въпреки че животът на ВИП стюардеса върви с екстрата да пътуваш по цял свят, тяхната работа е стресираща и взискателна. Те може и да изпълняват всяка потребност на пътниците си, но уменията, необходими на хостесите, са много повече от тези на обикновени сервитьори. Те са специалисти по коктейлите, чистачки, лични асистенти, кетъринг специалисти и дори гледачи на кучета. Стюардесата Кимбърли Бентън работи в бранша от 9 години. Според нея любовта й към пътуванията я е привлякла към този свят, което й е позволило да извърши 14 обиколки на света. През живота си тя е пътувала до повече от 130 държави и е била на 27 различни типа бизнес самолети. За нея кариерата на ВИП стюардеса е нещо повече от осигуряване на най-доброто възможно обслужване на клиентите й. Тя е източник на изживявания. Хората очакват от хостесите индивидуално отношение, уточнява 32-годишната жена. Те очакват стюардесите да знаят какво точно искат пасажерите, кога го искат. Това може да бъде и нещо дребно като например силно кафе, което ги чака на борда, вдигната облегалка за краката или последния брой на \"Sunday Times\". Бентън е правила партита за рождени дни в небето, афтърпартите за поп звезди, с които е летяла на концертните им турнета, дори е правила цели банкети за гостите. Работата изисква тя постоянно да се адаптира към ситуацията, в която се намира. Кимбърли лети с различни типове хора - поп групи, кралски особи, милиардери, милиардерски наследнички.  Тя е летяла с мнозина, които иначе сме виждали по телевизията. Уточнява, че може да е леко напрягащо да си до знаменитости, но когато летиш с тях, разбираш, че те са точно като всички останали. Що се отнася до купоните, тя казва, че е необходимо да се гарантира, че нещата няма да излязат извън контрол. До известна степен е необходимо да контролира нещата - да не позволява на пътниците да пият прекалено много, но и да не им разваля удоволствието. Всичко е въпрос на баланс. При партитата в небесата е ясно, че ще има гости на борда и те ще искат шампанското да е добре охладено, а любимите им уискита и скочове да ги очакват. Мери Калимну също е работила като стюардеса в продължение на 13 години. Тя е обслужвала елитна международна клиентела от типа на кралски семейства, държавни глави, изпълнителни директори и знаменитости. Калиману казва, че е работила на най-разнообразни самолети, включително способния да лети на много големи разстояния Gulfstream G550 и Embraer Legacy, който превозва до 14 пътници на борда. На борда e имала гости, които са носили екзотични папагали, бижута, повече от 20 торби с покупки и дори оръжие. Тя споделя, че е имало случаи и на трупове. Три пъти в кариерата си е имала покойник на борда - ковчези в товарното отделение, направени от старо и скъпо дърво. Били са трима много известни мъже на последното си луксозно пътуване на тази земя. Тя споделя, че работата на ВИП стюардеса е взискателна и изисква много жертви. Нужно е търпение, гъвкавост и високо самоуважение. Клиентът очаква най-доброто, операторите изискват най-високо качество на услуги. Така че трябва да бъдеш готов да предложиш най-доброто от себе си. Иначе, казва Мери, е много лесно да бъдеш заменен. Всяко момиче може да се научи да върши тази работа, но малко са тези, които в крайна сметка ще изпъкнат. Да бъдеш професионалист не е достатъчно, трябва да бъдеш уникален, категорична е Калиману. Иначе лесно можеш да бъдеш заменен от някой нов, от някоя по-млада, по-красива, по-умна от теб. От самото начало стюардесата знае, че трябва да учи бързо, за да оцелее в бранша. Калиману обяснява, че за да бъдеш успешна, хостесата трябва да предложи първокласни кетъринг умения, креативно мислене, отлични маниери и елегантно и гостоприемно поведение. Работата й я води до това да поддържа блог и Instagram акаунт за луксозни пътешествия и лайфстайл. Тя има 23 хил. последователи и вдъхновява и други хора да се стремят към кариера в авиацията. Осигурява и консултации очи в очи, в които помага на други да подобрят уменията си по обслужване на клиенти. Бентън сега работи като стюардеса на свободна практика за TAG Aviation и различни други оператори, които осигуряват частни и бизнес авиационни услуги. Преди това обаче тя работи на борда на луксозен, свръхмодерен частен самолет с бранда на Four Seasons. Базираният в Торонто луксозен хотелиерски бранд наема собствен Boeing 757, за да превозва до 52 гости по глобални маршрути. Всеки от пътниците плаща по 110 хил долара за 24-дневно пътешествие до девет дестинации. Кимбърли казва, че това е неповторимо изживяване, защото гостите са на борда през цялото пътешествие и това се превръща в техния самолет, никой друг не се качва в него. Всяко такова пътешествие включва полета, екскурзии по поръчка, храна, напитки и настаняване. Много от пасажерите са редовни гости и понякога настояват за същия екипаж за следващото си пътешествие, разказва Бентън, като допълва, че осем стюардеси обикновено работят на борда. Но за разлика от полетите на Four Seasons, когато Бентън работи на по-малки и по-ексклузивни самолети, тя често е сама. Преди всеки полет и Калимну, и Бентън организират кетъринга за полета, което понякога е сериозно предизвикателство. Може да имат много непретенциозни клиенти, които нямат особени изисквания и са доволни и на боб върху препечена филийка. Някои обаче изискват пълен банкет, семейна вечеря и всичко това - с петзвездно обслужване. Калиману веднъж получава в последния момент поръчка от клиентка, която иска супа от перка на акула. Рядката риба обикновено се налага да бъде поръчвана 48 часа по-рано и принуждава Калиману да търси бърз изход от ситуацията. Още по-трудно става, тъй като тази риба е забранена във Великобритания, а полетът е към Лондон. Мари успява да изпълни поръчката заради добрите си професионални връзки и деликатесът е доставен минути преди пристигането на пътниците. Но след всичкия стрес, през който преминава, за да я достави на борда, след като тя е предложила менюто на гостите си, те са решили, че искат да продължат да консумират бургерите, които са си купили по пътя към летището. Това е типичен пример за ежедневния живот като ВИП стюардеси - стремят се към най-доброто, дори и да не е необходимо. Някога, както казва Бентън, тя работи на борда на самолет, който е бил декориран с копринени килими навсякъде, а седалките в тоалетната са произведени от италианската луксозна модна къща Fendi. Килимът е 100% чиста коприна, така че трябва да се внимава с инженерите, които влизат с тежките си ботуши. Налага се тя да ги кара да си свалят обувките и да не пипат нищо от скъпия интериор. Също така имало пилот от Formula 1, в чийто частен самолет повечето неща са били направени от въглеродни влакна и черна кожа. Излишно е да казваме, че всичко това е било много скъпо. Бентън споделя, че въпреки че някои големи комерсиални авиолинии предлагат частни стаи на клиентите, ако желаят по-луксозно изживяване, те все пак не могат да се конкурират с ексклузивността на частния самолет. Все още нямате възможността да промените графика, а това е нещото, което прави частните самолети много по-индивидуални, поръчкови и пригодени за клиентите, в сравнение с комерсиалните авиолинии. Не съществува определена универсална униформа за ВИП стюардесите, но Бентън казва, че има хора, от които се е изисквало да носят високи токове на платформи, закупени от собственика на самолета. Тя познава хора, на които се налага да носят Louboutin в и извън кабината. Само че обикновено по нейни думи собствениците просто искат те да изглеждат представително - със семпла коса и грим. Това е работа, която може да постави Бентън в \"постоянен режим на изчакване\", когато не се знае къде ще се окажеш след 48 часа или дори две седмици. Понякога с дни наред няма възможност за цял ден почивка. Тя казва, че като фрилансъри, стюардесите могат да печелят от £150 до £450 дневно, в зависимост от опита и това, което можете да договорите с оператора. Няма определена заплата, допълва тя. Всички се договарят самостоятелно. Бентън споделя, че обикновено не получава бакшиши, но е получавала подаръци от тези, с които е летяла. Въпреки че признава, че това е екстра, тя казва, че най-доброто на работата й е да имаш възможността да се срещаш с нови хора и да посещаваш нови места от рода на Малдивите, Япония, Великденския остров и Бали. Една от най-големите екстри е донякъде част от работата - пътуваш и с това си изкарваш прехраната, а и правиш това, което обичаш.  ", "date": "2019.05.24", "title": "Признания на стюардесите..."}
{"url": "http://www.classa.bg/%D1%81%D0%B2%D1%8F%D1%82/item/395825-%D0%B7%D0%BE%D1%80%D0%B0%D0%BD-%D0%B7%D0%B0%D0%B5%D0%B2-%D1%83%D0%B2%D0%BE%D0%BB%D0%BD%D0%B8-%D0%B2%D1%81%D0%B8%D1%87%D0%BA%D0%B8-78-%D0%BE%D0%B1%D1%89%D0%B8%D0%BD%D1%81%D0%BA%D0%B8-%D0%BF%D0%B0%D1%80%D1%82%D0%B8%D0%B9%D0%BD%D0%B8-%D0%BB%D0%B8%D0%B4%D0%B5%D1%80%D0%B8", "text": "Премиерът на Северна Македония и лидер на управляващия Социалдемократически съюз /СДСМ/ Зоран Заев уволни всички 78 общински ръководители на партията, предаде БГНЕС. Това става само две седмици след приключването на президентските избори в страната. “Снощи взех решение и днес го споделям с Вас. Решението е едно: всички общински председатели на СДСМ са уволнени. Благодаря им за работата. Призовавам ги отново да се кандидатират”, каза още Зоран Заев.     Министър-председателят отново повтори, че през първата половина на месец юни ще има промени в публичния сектор, държавните предприятия, правителството, министерствата, както и в други държавни институции.      ", "date": "2019.05.24", "title": "Зоран Заев уволни всички 78 общински партийни лидери"}
{"url": "http://www.classa.bg/%D1%81%D0%B2%D1%8F%D1%82/item/395826-%D1%82%D1%83%D1%80%D1%86%D0%B8%D1%8F-%D1%89%D0%B5-%D0%BF%D0%BE%D0%B4%D0%BA%D1%80%D0%B5%D0%BF%D0%B8-%D0%B7%D0%B0%D0%B2%D0%B8%D1%81%D0%B8%D0%BC%D0%B8%D1%82%D0%B5-%D0%BE%D1%82-%D0%B2%D0%BD%D0%BE%D1%81%D0%B0-%D1%81%D0%B5%D0%BA%D1%82%D0%BE%D1%80%D0%B8-%D1%81-%D0%BE%D1%89%D0%B5-4,9-%D0%BC%D0%BB%D1%80%D0%B4-%D0%B4%D0%BE%D0%BB%D0%B0%D1%80%D0%B0", "text": "Държавните банки в Турция ще осигурят пакет от 30 млрд. лири (4,9 млрд. долара), за да подкрепят сектори, разчитащи силно на вноса, като промишленото производство, което пострада тежко заради валутната криза миналата година, съобщи турският финансов министър Берат Албайрак, цитиран от Ройтерс. Три големи държавни банки ще осигурят финансирането до края на годината, каза Албайрак при обявяването на втория подкрепен от държавата пакет за по-малко от два месеца. Той цели да съживи икономиката, преследвана от лоши дългове, рецесия и висока инфлация. Първият пакет, обявен на 10 април, също беше на стойност около 4,9 млрд. долара и беше насочен към банките. Вторият пакет е съсредоточен върху автомобилната индустрия и химическия сектор, които са силно зависими от вноса на суровини за производство. Зависими от вноса сектори, както и сектори, които допринасят за заетостта, но регистрират висок търговски дефицит, ще бъдат подкрепени от финансовия пакет“,заяви Албайрак по време на презентация в Истанбул. Той ще подкрепи суровините, междинните стоки, земеделието и промишленото производство, заяви той. Финансирането от Ziraat Bank, Halk Bank aи Vakif Bank ще осигури заеми без плащания по главница до две години и с матуритет до десет години. Турската лира отбеляза спад в четвъртък и не се възстанови след съобщението на Албайрак. „Изглежда, че сега те гледат по-сериозно на въпроса предвид размера и мащаба на програмата“, казва Николай Марков, старши икономист в Pictet Asset Management. „Но тези мерки не помагат за справяне с основните макро проблеми (и те) трябва да бъдат смятани за временни мерки“, допълва той. Дефицит по текущата сметка Годините на силен растеж и значителните кредити в чужди валути оставиха турските компании и банки със сериозни лоши дългове. Само около 16 млрд. долара от кредитите на стойност 400 млрд. долара в турския банков сектор са били преструктурирани към март и някои анализатори очакват, че необслужваните заеми ще се удвоят до края на годината до 8% от общите. Дефицитът по текущата сметка на Турция, който надхвърли 27 млрд. долара миналата година, беше в основата на кризата от миналата година, при която турската лира загуби близо половината от стойността си спрямо американския долар. Дефицитът намаля значително, след като рецесията засегна вътрешното търсене и рязко повиши вносните цени. През март той достигна 589 млн. долара. Албайрак заяви, че очаква излишък от юни нататък и изрази надежда, че икономиката вече е излязла от рецесия. Турция навлезе в рецесия в края на миналата година и анкетирани от Ройтерс икономисти очакваха икономиката да се свие леко тази година.  ", "date": "2019.05.24", "title": "Турция ще подкрепи зависимите от вноса сектори с още 4,9 млрд. долара"}
{"url": "http://www.classa.bg/%D1%81%D0%B2%D1%8F%D1%82/item/395827-%D0%BA%D0%BE%D0%B9-%D0%B8%D1%81%D0%BA%D0%B0-%D0%B4%D0%B0-%D1%81%D1%82%D0%B0%D0%BD%D0%B5-%D0%BC%D0%B8%D0%BD%D0%B8%D1%81%D1%82%D1%8A%D1%80-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB-%D0%BD%D0%B0-%D0%B2%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F", "text": "След като премиерът на Обединеното кралство Тереза Мей се отказа от последния си отчаян опит да прокара в парламента своето споразумение за Brexit, в петък тя ще се срещне с председателя на Комисия 1922 на нейната Консервативна партия, за да обсъдят бъдещето ѝ като министър-председател, пише Ройтерс.     Проучване подрежда всички консерватори, желаещи поста на Мей:   Борис Джонсън, 54 години Лицето на официалната кампания за напускане на Европейския съюз (ЕС). Той подаде оставка като министър на външните работи през юли в знак на протест срещу преговорите, които води Мей с Брюксел. Джонсън призова консерваторите да се върнат към традиционните си ценности като ниски данъци и силна полиция. Естер Маквей, 51 години Вече бившият министър на труда и пенсиите също е противник на предложението на Тереза Мей за излизане от ЕС. Пред Talkradio тя обяви намеренията си да замени сегашния премиер, ако ѝ бъде предоставена подобна възможност. Рори Стюарт, 46 години Министър на международното развитие, бивш дипломат, който е посетил страни като Иран, Афганистан, Пакистан, Индия и Непал. Завършил е реномирания колеж „Итън“. За първи път влиза в парламента през 2010 г. и подкрепя оставането на Великобритания в ЕС по време на референдума. Майкъл Гоув, 51 години Евроскептик. Един от най-големите привърженици на Brexit. Той имаше намерението да смени Дейвид Камерън, когато тогавашният премиер подаде оставка. Това така и не се случи. По време на Brexit кампанията през 2016 г. той обедини усилия с Борис Джонсън. Джереми Хънт, 52 години Британският външен министър, който смени Джонсън на този пост през миналата година, заяви по-рано, че представителите на Консервативната партия трябва да се обединят и да се изправят срещу своя враг – ЕС. Хънт гласува за оставане в блока… Преди това служи като министър на здравеопазването, роля, която го направи особено непопулярен. Андреа Ледсъм, 56 години Още един представител на консерваторите, който подаде оставка. Бившият председател на Камарата на общините в британския парламент също имаше желанието да смени Дейвид Камерън през 2016 г., но се оттегли заради негативните отзиви след нейно интервю, в който се определя като по-добър кандидат от Тереза Мей за премиерския пост поради факта, че е майка. Доминик Рааб, 45 години Бившият министър за Brexit се оттегли от своя пост заради разминавания в действията на консерваторите и техните обещания, които бяха дадени по време на изборната кампания през 2017 г. Саджид Джавид, 49 години Бивш банкер и настоящ министър на вътрешните работи. Второ поколение имигрант. В своя кабинет Джавид има портрет на „Желязната лейди“ Маргарет Тачър. Той също гласува за оставане в ЕС по време на референдума. Дейвид Дейвис, 70 години Също бивш главен преговарящ за Brexit. Евроскептик, който беше назначен да води преговорите с ЕС през 2016 г., но подаде оставка две години по-късно в знак на протест на плановете на Мей да запази дълготрайна връзка с блока. Пени Мордонт, 46 години Оглавява министерството на отбраната. Тя е първата жена, която ръководи въпросното министерство. Бивш министър на международното развитие. Поддръжник на Brexit. Амбър Руд, 55 години Тя подаде оставка като вътрешен министър през 2018 г. Тя гласува за оставане в ЕС през 2016 г. Мат Хенкок, 40 години Здравен министър и бивш икономист в Английската централна банка. Хенкок също подкрепя оставането на Великобритания в ЕС през 2016 г. Джъстин Грийнинг, 50 години Бивш министър на образованието. Поддържа идеята за провеждане на втори референдум. Лиз Тръс, 43 години Заместник-министър на финансите, Тръс има стаж зад гърба си в министерствата на околната среда и правосъдието. Тя също гласува за оставане в ЕС по време на референдума. Греъм Брадли, 51 години Ръководител на Комисия 1922 към Консервативната партия. Кит Малтхаус, 52 години Бивш заместник-кмет на Лондон. За първи път влиза в парламента през 2015 г. Джеймс Клевърли, 49 години Бивш заместник-председател на Консервативната партия. През април беше назначен за един от преговарящите за Brexit. Влиза в парламента през 2015 г.  ", "date": "2019.05.24", "title": "Кой иска да стане министър-председател на Великобритания?"}
{"url": "http://www.classa.bg/%D1%81%D0%B2%D1%8F%D1%82/item/395828-%D0%B4%D0%B8%D0%BD%D0%B0%D1%81%D1%82%D0%B8%D1%8F%D1%82%D0%B0-%D0%BB%D0%B0%D1%83%D0%B4%D0%B0", "text": "Смъртта на Ники Лауда дълбоко потресе Австрия и автомобилния състезателен спорт само няколко дни преди класическото състезание за Формула 1 в Монако. В сряда в катедралния храм \"Щефансдом\" обществеността ще има възможност да се прости с легендарния състезател. По-късно ще бъде отслужен реквием за починалия, за който се очакват над 300 официални гости от Австрия и чужбина.  Неподражаемият Ники Лауда беше мъж със световна слава, широкоизвестни са неговите спортни успехи, мнозина са пътували на борда на неговите авиокомпании, но вероятно много по-малко знаят, че Андреас Николаус Лауда е от благородническо потекло. В материал, публикуван в \"Курир\" журналистът Георг Маркус, специализиран в изследвания на известните австрийски личности, разказва за корените на автомобилния състезател и успешен предприемач, който няколко пъти основава и успешно развива своя авиолиния. Предците на Ники Лауда са известни индустриалци, прочути лекари и съветници на императора. Прадядо му Ернст Ритер (на български Рицар - бел.ред.) фон Лауда е бил висш служител при император Франц Йосиф, отговорен за регулирането на река Дунав, пост създаден след като всяка година Виена е заливана от катастрофални наводнения. Успешната регулация е била причината императорът да му присъди благородническа титла, пише Маркус. И двамата синове на Рицар фон Лауда стават известни. Единият син Ернст Лауда като лекар, а другият Ханс Лауда - дядото на Ники - като индустриалец с политически амбиции. Ханс Лауда започва кариерата си като дребен чиновник в \"Завод Магнезит\" и стига до поста генерален директор през 1937 година. Година по-късно е уволнен от нацистите, след войната се връща на своя пост и се смята за един от бащите на социалното партньорство и икономическото чудо. Като президент на Обединението на индустриалците той е един от най-близките съратници на федералния канцлер Юлиус Рааб. И като президент на Червения кръст организира през 1956 година помощ за хиляди бежанци от Унгария. В дома на Лауда дълги години си спомнят как цялото семейство събира дрехи и пренася пакети. За Ники Лауда спомените за славния му дядо не са особено сантиментални. В мемоари за фамилията, публикувани от Георг Маркус през 2010 година, Ники разказва: \"Той беше член на Надзорния съвет на Първа австрийска банка, от която имах принципно съгласие за първия си спонсорски договор като автомобилен състезател. Щом дядо ми научил това, успя да ми затвори кранчето. Нямах пари и едва 19-годишен взех кредит.\" Влиянието на могъщия дядо струва навремето на Ники два милиона шилинга. Три години по-големият брат на дядото Ернст Лауда влиза в историята като \"последния рицар на медицината\". През 1946 година той става ръководител на Първата медицинска университетска клиника. Пациенти от цял свят пристигат във Виена, за да се лекуват при доктор Лауда. Специална област на известния професор са болестите на черния дроб, далака и чревната област. \"Със сигурност охолният буржоазен начин на живот ми е харесвал в известна степен в детската ми възраст\", признава в мемоарната книга на Георг Маркус известният автомобилен състезател. \"Особено облечените в ливреи слуги в разкошното жилище на дядо, намиращо се на най-известния виенски булевард Рингщрасе, в имението в Хайнфелд, във вилата в Сен Мориц, но преди всичко обожавах прекрасния \"Ягуар\", който имах право да карам в парка.\" Бащата на Ники Лауда Петер Лауда продължава семейната традиция, става генерален директор на хартиена фабрика, но не може да се мери с харизмата на баща си. В телевизионен филм за семейството братът на Ники си спомня как всяка неделя семейството отива на обяд в ресторанта на най-престижния хотел \"Империал\" и двете момчета имат право да разговарят на масата само след като получат разрешение от баща си. Очевидно този строг етикет и разкошен живот не са по вкуса на Ники и 18-годишен той напуска елегантната семейна вила в един от най-скъпите квартали на Виена и се нанася в миниатюрно жилище в Залцбург. \"Предпочитах да избера трудния път, отколкото да седя на тлъстия си задник\", пише в мемоарите Лауда. Едва след двете големи трагедии в живота си Лауда прозира каква голяма роля е изиграл произходът му: \"След катастрофата ми на Нюрнбургринг и самолетната катастрофа на Lauda Air в Тайланд отново се изправих, за да търся нови шансове. Без възможностите, които семейството ми беше дало, нямаше да успея да се справя.\" Дядото Ханс Лауда умира през 1974 година и става свидетел на първите спортни успехи на внука си. Реакцията му е хладна: \"Ники трябваше да е на икономическите страници на вестник Presse, а не на спортните страници на вестник Kronen Zeitung . Легендарният дядо не доживява да види името на Ники Лауда заедно с неговата авиолиния Lauda Air на икономическите страници на пресата. Веднъж майката на Ники възкликнала: \"Въпреки че отношенията между Ники и дядо му никога не бяха добри, съм сигурна, че той би се гордял със своя внук.\" Срещнах Ники случайно в един ресторант година след като беше излязла книгата ми, разказва пред \"Курир\" авторът Георг Маркус. \"Жена ми се радва на книгата\", заяви Ники в типичния за него хлапашки маниер. \"Тя ми каза, че без тази книга никога не би научила нещо за фамилната история. Така е, защото аз никога не съм й говорил за семейството си.\"   /БТА/", "date": "2019.05.24", "title": "Династията Лауда"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/395829-%D0%B5%D0%B2%D1%80%D0%BE%D0%B8%D0%B7%D0%B1%D0%BE%D1%80%D0%B8-2019-%D0%BA%D0%B0%D0%BA-%D0%B4%D0%B0-%D1%80%D0%B5%D1%88%D0%B0-%D0%B7%D0%B0-%D0%BA%D0%BE%D0%B3%D0%BE-%D0%B4%D0%B0-%D0%B3%D0%BB%D0%B0%D1%81%D1%83%D0%B2%D0%B0%D0%BC", "text": "На 26 май България ще избере своите 17 нови евродепутати от националната квота, част от следващия петгодишен мандат на Европейския парламент. Макар и с малък дял на общия фон (751 мандата с тези на Великобритания, 705  - след окончателния Brexit), българските представители имат възможност да играят важна роля при обсъжданията, насрочването и гласуването на ключови документи за бъдещето на континента - от защитата на личните данни или потребителските права, през разпределянето на стотици милиарди евро за подкрепа на националните икономики, до единната външна политика и мобилизацията на ресурси при кризисни ситуации. Това ще бъде първият синхронизиран вот в 28-те страни-членки след шока на Brexit. Първият избор след сътресенията около тежката мигрантска вълна и серията от терористични атентати в Западна Европа.     Първият избор след катаклизмите около дълговата криза в Гърция и ускорението на националпопулистите от Италия, Франция и част от посткомунистическите страни. Това е първият избор, който ще потопи \"двата кита\" в център-дясно (ЕНП) и център-ляво (ПЕС) под абсолютното им общо мнозинство, а то досега им позволяваше да управляват Комисията и Парламента по собствен образ и подобие. Напредък този път бележат Либералите, които черпят помощ от френската президентска партия \"Република, Напред\" на Еманюел Макрон. Четвърта политическа сила се очертава да бъде алиансът около Матео Салвини и Марин льо Пен, които призовават за връщане на \"Европа на нациите\" и край на политическата линия Берлин-Париж-Брюксел. Защо изборите са важни за България? Във вътрешен план 26 май ще бъде вот на доверие за кабинета \"Борисов 3\", ще пренареди балансите в Народното събрание и ще покаже дали има извънпарламентарна опозиция с достатъчно солидна тежест, за да претендира за промяна на статуквото. Гласуването ще бъде и генерална репетиция за предстоящите през есента местни избори. ГЕРБ преди Избори 2019 ГЕРБ понесе незапомнен репутационен удар след скандала \"Апартаментгейт\", който ефективно прекъсна кариерния възход на Цветан Цветанов в политиката и повлече серия от оставки на партийни кадри от висши и по-средни управленски нива. В резултат на тази криза ГЕРБ промени цялата посока на кампанията си, дори слогана си - от претопления лозунг на НДСВ \"Европа ни чува\" до надписи \"Аз вярвам само на този човек\" с образа на Бойко Борисов върху бели тениски. Лидерът на ГЕРБ се застрахова предварително и не повтори грешката си от президентските избори от 2016 г. - преди дни потвърди, че няма да подаде оставка независимо от резултата на листата си със СДС (партията на Румен Христов участва с двама кандидат-евродепутати). И все пак няма как да се изключи евентуален сценарий за правителствена криза, ако се стигне до неуспех в битката за първо място. ГЕРБ на Европейските избори през 2014: 680 838 гласа (30,4%) => 6 евродепутати БСП преди Избори 2019 Евроизборите са тежко изпитание и за Социалистическата партия на Корнелия Нинова, която успя да наложи тона на кампанията с избора на Елена Йончева за водач на листата, но и претърпя остър удар след бламирането от Пленума и връщането на Сергей Станишев на избираемо място. Недоволна от подкопаването на лидерската й власт, през април 2019 г. Нинова обяви, че се \"оттегля от отговорност\" за резултата от вота. Едва ли ще откаже да припознае хипотетична победа \"с малко, но завинаги\" като своя, разбира се. Потенциална \"изненада\" в резултата може да дойде от объркване на част от червените избиратели - традиционното име \"Коалиция за България\", което БСП използва на десетки избори в миналото, сега е регистрирано от АБВ на Румен Петков. Листата на Нинова е вписана в бюлетината като \"БСП за България\". БСП на Европейските избори през 2014: 424 037 гласа (18,9%) => 4 евродепутати ДПС преди Избори 2019 Тези избори ще са и първото европейско изпитание пред новото ръководство на ДПС след отстраняването на Лютви Местан в края на 2015 г. и последвалото учредяване на партия ДОСТ. Мустафа Карадайъ вдигна твърде високо залога за собственото си лидерство, като прие да води листата на партията (следван от Делян Пеевски), вместо да остави тази отговорност на някой от своите действащи, но непопулярни евродепутати. В нетипичен за обичайния си свръхсамоуверен стил, Ахмед Доган реши да подсили кампанията на ДПС със задочно извинение пред всички бивши негови гласоподаватели. 26 май може да покаже дали \"разсърдените и разочарованите\" ще дадат поисканата прошка от Сараите, или Движението за права и свободи окончателно ще отпише от сферата си на влияние териториите, лоялни на Местан. ДПС на Европейските избори през 2014 г: 386 725 гласа (17.2%) => 4 евродепутати \"Обединени патриоти\" преди Избори 2019 За съюза на \"Патриотите\" - 26 май също ще бъде повратна точка с оглед на факта, че и ВМРО, и НФСБ и \"Атака\" предпочетоха да се регистират с отделни, конкурентни листи и да разпилеят националистическия вот. Новите изборни резултати ще доведат до неизбежно \"калибриране\" на силите в малката коалиция. За ВМРО евентуалният втори мандат на Ангел Джамбазки в ЕП ще изтрие следите от компрометираната коалиция на Красимир Каракачанов с Николай Бареков през 2014 г., приключила със скоростния фалит на КТБ (спонсор на \"България без цензура). \"Патриотите\" на Европейските избори през 2014:  ВМРО/ББЦ: 238 629 гласа (10,7%) => 2 евродепутати НФСБ: 68 376 (3,1%) => 0 евродепутати ПП Атака: 66 210 гласа (3%) => 0 евродепутати \"Демократична България\" преди Избори 2019 Коалицията от ДСБ, \"Да, България\" и преименуваното \"Зелено движение\" се явява за първи път на избори в този формат, след провала на първия опит за идентичен проевропейски алианс на парламентарния вот през 2017 г. Липсата на представителство в 44 Народно събрание постави партиите на Атанас Атанасов и Христо Иванов в неизгодна писта на старта на Евроизборите. Подобна беше и ситуацията преди 5 години, когато току-що формираният \"Реформаторски блок\" (ДСБ, ДБГ, СДС, БЗНС, НПСД) не разполагаше с нито един народен представител, но спечели мандат в Европарламента за Светослав Малинов - малък, но важен тласък към пробива на есенните предсрочни избори през 2014. Дали историята ще се повтори? Избирателната активност ще бъде ключът към резултата на \"Демократична България\", която засега гравитира около и под бариерата за вход в ЕП - 5.88%, по-висока и от тази за представителство в НС. Втората съществена разлика с успеха от преди 5 години е, че две от относително големите ядра на стария Реформаторски блок - \"България на гражданите\" (с екс-лидер Меглена Кунева) и СДС - не подкрепят новата коалиция. Николай Ненчев, бивш военен министър от кабинета \"Борисов 2\", също се явява в конкуренция на \"Демократична България\" като независим кандидат. \"Демократите\" на Европейските избори през 2014 г: \"Реформаторски блок\"- 144 532 гласа (6.5%) => 1 евродепутат \"Зелените\" - 12 547 гласа => 0 евродепутати \"Воля\" преди Избори 2019 Историята на партия \"Воля\" е достатъчно кратка, за да не съдържа архив от участие на Веселин Марешки на досегашни европейски избори. По ирония, точно той беше припознат от движението на Салвини-Льо Пен за подходящ съюзник от България (третият пореден контрагент на френската националистка след Волен Сидеров през 2011 и Красимир Каракачанов през 2014). Въпреки че кампанията на Марешки се концентрира напълно около името му, все пак е добре да напомним, че той не се явява самостоятелно, а в коалиция с още четири формации и с подкрепата на отлъчения от НПСД Орхан Исмаилов. Какво е разпределението на силите преди изборите?  На финалната права преди 26 май няколко от големите социологически агенции публикуваха данни за настроенията сред вече решилите да гласуват граждани. Прогнозите показват постепенен обрат в първоначалната преднина на БСП пред ГЕРБ на фона на очаквания за традиционно ниска избирателна активност. Сигурно присъствие в новия Европейски парламент се очертава за ГЕРБ, БСП и ДПС - партиите, които лесно мобилизират електората си дори при избори, които привличат по-слаб интерес. Присъствието на ВМРО в новия ЕП остава под голяма въпросителна. Партията на Каракачанов се намира на десети от процента под/над бариерата от 5,88% в различните проучвания. Както посочват от \"Алфа Рисърч\", конкуренцията на ВМРО не идва от НФСБ и \"Атака\", а от \"Воля\". Изненадващ пик може да дойде от страна на Марешки заради факта, че голяма част от потенциалните симпатизанти са оставили решението си за последните дни. \"Демократична България\" също е на процент-процент и половина от летвата за достъп до ЕП. Ако коалицията успее да мотивира избирателите си да отидат до урните, ще може да продължи присъствието си в ЕП. Как да реша за кого да гласувам? Въпросът за милион евро. Ако търсите ясни, разбираеми и еднозначни програми от претендентите, трудно ще намерите нещо по-детайлно от предизборни брошури с изобилие от добри пожелания и пестеливи ангажименти. Ще забележите още, че кандидати от една и съща листа дават взаимоизключващи се отговори на едни и същи въпроси. В някои случаи официалните партийни програми влизат в конфликт с изявленията на водещите лица при редките им участия в предизборни дебати. Няколко онлайн платформи дават възможност да намерите пресечни точки между собствените си предпочитания по конкретни въпроси и тезите на българските кандидати за евродепутати. 1)    (проект на Центъра за либерални стратегии) 2)   (проект на European University Institute и University of Lucerne) 3)   (проект на Preference Matcher / екип на Антоний Гълъбов) Можете да направите самостоятелни тестове, а алгоритмите ще ви покажат къде се намирате спрямо заявките на водещите партии. Има въпроси, по които е налице нюансирано единодушие между всички водещи политически сили:   Други важни казуси обаче разделят диаметрално политическите сили.  Ето как изглежда разпределението по няколко базови въпроси*: Мога ли да гласувам в чужбина? Да, стига да отговаряте на условието да сте пълнолетен български гражданин, който не е поставен под запрещение / не търпи наказание \"лишаване от свобода\", и сте живели поне в 3-те последни месеца в България или в друга страна-членка на ЕС. , където можете да пуснете бюлетина на 26 май. Мога ли да гласувам с преференция? Да, бюлетината за евроизборите дава тази възможност. Предпочитанията за даден кандидат от листата са валидни, ако броят на получените от него лични преференции е не по-малък от 5% от гласовете, подадени за кандидатската листа. За първи път на 26 май листите и техните кандидати ще имат различаващи се поредни номера,  с цел да не се допуска объркване на избирателите и автоматично задраскване на еднакви числа (т.нар. феномен 15/15). Вляво - двуцифрена поредица от 1 до 27 в квадратчета, обозначаваща предпочитаната листа на партия, коалиция или независим кандидат. Вдясно - трицифрена поредица от 101 до 117 в кръгчета, обозначаваща поредния номер на предпочитания кандидат от избраната листа. Всички имена на кандидати от листите можете да видите в  Задължително ли е да се гласува на Европейските избори? Изборният кодекс казва, че \"Гласуването е задължително, извършва се лично от избирателя и представлява изпълнение на гражданския му дълг\". Единствената хипотетична санкция за негласувалия обаче беше обявена за противоконституционна от КС през 2017 г. (чл. 242а ИК \"Лицата, които не са упражнили избирателното си право без уважителни причини в два поредни избора от един и същ вид, се заличават от избирателния списък за следващите избори...\"). По-просто казано: задължението да гласувате е пожелателно. Активното участие в избори обаче е проява на отговорност пред обществото и закона от страна на осъзнатия гражданин. Първо, защото решението кой да представлява България в Европейския парламент не е никак маловажно за бъдещето на страната през следващите 5 години. Новите евродепутати са сред хората, от които ще зависи дали политическите, икономическите и стратегическите интереси на българските граждани ще бъдат формулирани, чути и вплетени в европейското законодателство. От тях зависи как ще изглежда новият формат на Европейската комисия, кой ще оглави новосъздадената Европейска прокуратура, как ще се защитават външните граници на съюза и с какъв ресурс, ще има ли обща миграционна и енергийна политика, ще бъдат ли удължени санкциите срещу Русия, ще се разшири ли ЕС към Западните Балкани, и др. Второ, защото няма действие или бездействие без последици. Ниската избирателна активност прави играта твърде лесна за големите политически сили, които нямат проблеми да изкарат партийните си членове пред урните. Опцията да гласувате с \"Не подкрепям никого\" също ще окаже ефект, въпреки че на пръв поглед е равносилна на нулев вот. Бюлетините с отбелязан хикс в последния квадрат от бюлетината \"НПН\" се зачитат при изчисляването на общия брой действителни гласове. От тази сума зависи и колко ще \"струва\" един български евродепутат, т.е. къде ще падне бариерата от 5.88%. Как се определи бариерата? На последните Европейски избори са гласували общо 2 361 943 граждани. От тях - сумата на действителните гласове бе 2 239 430. 2 239 430 гласа / 17 мандата = 131 732 (национална избирателна квота, или \"цена на мандата\") Всяка листа, прескочила този минимум, получи мандат в ЕП. Всички под чертата остават без представителство. По същия начин - на 26 май 2019 г. бариерата ще се изчисли, като сумата от всички действителни гласове (за партии, листи, независими кандидати и \"Не подкрепям никого\") се раздели на 17-те мандата. В ситуация, в която поне три политически сили са на разстояние от статистическа грешка от влизане в Европейския парламент, избирателната активност ще е от решаващо значение.  ", "date": "2019.05.24", "title": "Евроизбори 2019: Как да реша за кого да гласувам?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395821-%D0%BF%D0%B0%D0%BF%D0%B0%D1%80%D0%B0%D1%86%D0%B8-%D0%B7%D0%B0%D1%81%D0%BD%D0%B5%D1%85%D0%B0", "text": "Папараци заснеха 28-годишна звезда от \"Suicide Squad\" на плажа Идът Рок - Марго Роби. За почивката момичето бе избрало затворен бял бански костюм, но дори и това не скри красивата фигура на актрисата. Нищо чудно, че тя получи ролята на фигуристка във филма „Тоня срещу всички\".          Актрисата е показала тук, че в чудесна форма, гмурка се грациозно от височина. Тя не се притесняваше от косата си и не я събираше и не я криеше под шапка, благодарение на което снимките станаха още по-ефективни. Тя пристигна в Кан за премиерата на лентата на Куентин Тарантино \"Някога в Холивуд\". Роби играе американската актриса и модел Шарън Тейт, която е била брутално убита, когато е била бременна. Партньори във филма са й Леонардо Ди Каприо и Брад Пит.", "date": "2019.05.24", "title": "Папараци заснеха..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395822-%D0%B1%D0%B8%D0%B2%D1%88%D0%B0%D1%82%D0%B0-%D0%BD%D0%B0-%D0%B3%D1%80%D0%B8%D1%88%D0%BE-%D1%81%D0%B5-%D1%80%D0%B0%D0%B7%D0%B3%D0%BE%D0%BD%D0%B8", "text": "Бившата приятелка на Григор Димитров - Никол Шерцингер, очевидно преживява добре раздялата с най-добрия ни български тенисист.  Надарената красавица е доста активна в социалните мрежи, след като навлезе в нов етап от живота си. Певицата пусна провокативни снимки и видео от почивката си на Хаваите, с които изпоти мъжката аудитория.  На кадрите в социалната мрежа Шерцингер се плези предизвикателно.              ", "date": "2019.05.24", "title": "Бившата на Гришо се разгони"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395823-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-24-%D0%BC%D0%B0%D0%B9", "text": "ОВЕН ( 21 март - 20 април ) Трябва сериозно да се заемете с жилищните въпроси. Помислете, че никой вместо вас няма да ги реши, така че предприемайте действия и не се обръщайте назад. Ще имате доста работа! Дори да се обадите вкъщи, няма да имате време. В семейните отношения, ще минете без катаклизми и спорове. Въпреки това, финансовите въпроси, няма да бъдат решени. ТЕЛЕЦ ( 21 април - 21 май )  Очакват ви приятни промени в кариерата, интересна работа и задгранично бизнес пътуване. Всичко това ще става едновременно така че предварително се пригответе. За креативните от вас денят ще бъде успешен, което в крайна сметка ще донесе печалба и признание. На битов план ще трябва да работите усилено, за да поправите всичко, което се е развалило. БЛИЗНАЦИ ( 22 май - 21 Юни ) Трябва да сте по-малко сериозни и да започнете да гледате на всичко с хумор. Особено по лични въпроси. Не са толкова глобални, за да се притеснявате. С ентусиазъм се захващайте с всичко ново и необичайно. Ако вложите богатото си въображение в онова, което сте намислили, ще получите отлични резултати. За път, изберете сутринта.   РАК ( 22 юни - 23 юли ) Вгледайте се в човека, от когото отдавна се интересувате. Възможно ли е, това да е вашата втора половинка? В кариерата ви очаква, успех и напредък. Ако следите за хода на своите мисли и говорите правилните неща, ще оправдаете надеждите на близките си хора. Днес уязвими ще са, бъбреците и нервната система. ЛЪВ ( 24 юли - 23 август ) Днес ще ви вълнуват бизнес и финансови въпроси. Те са се натрупали толкова много, че сега ще трябва да работите до безкрайност. В семейния живот, се насладете на ролята си на родител, не бягайте напред и не мърморете. Не се притеснявайте за парите, ще получите всичко навреме. Здравето ви, ще е отлично. ДЕВА ( 24-ти август - 23 септември ) Не е препоръчително да се тревожите без причина, все пак имате работа, а това е най-важно. Изпълнете тези задачи, които не може да изоставите дори и при липса на опит. Ако искате да увеличите нивото си на знание, тогава продължете да учите. Истинската причина за проблемите с избраника ви е ясна , така че не е нужно да се извинявате пред всички. ВЕЗНИ( 24 септември - 23 октомври) Не трябва прекалено енергично, да изразявате своите емоции и мнение пред шефовете. Дори и началникът ви да греши, мълчете. Особено ако са ви обещали по-висока позиция, не си струва да създавате излишни усложнения. Финансовите проблеми, ще се решат веднага, щом получите заплата. Между другото, забелязахте ли, че сумата се е увеличила? СКОРПИОН ( 24 октомври - 22 Ноември ) Покажете организационните си умения, във всички сфери на живота. Вие сте талантливи, не бъдете скромни! За да излезете от финансовата криза, плащайте сметките, връщайте дългове и пестете. Ще ви е трудно? Е, ще трябва да се откажете от вечерите в ресторант, с които сте свикнали. Да тръгвате на дълъг път, не бързайте.   СТРЕЛЕЦ ( 23 Ноември - 21 Декември ) Напрежението в живота ви, ще създаде бизнес проблеми. Но вие сте практични по природа, така че решавайте всичко с каменно изражение и с оптимизъм. Ако нещо ви изглежда изключително несправедливо, по-добре се отдръпнете. Още повече, че нервите ви са разклатени. Така че, се погрижете за себе си и цялостното си здраве. КОЗИРОГ (22 Декември - 20 януари ) Очаква ви ден, в който трябва да правите нежелани, но необходими покупки. Половината от тях са за дома и семейството, а вие така искахте да купите нещо само за себе си. Уви, ситуацията в любовта, също ще се развива по не най-добрия начин. Партньорът ще има претенции за неща, за които дори не сте предполагали. Възможен е неочакван сюрприз.  ВОДОЛЕЙ ( 21 януари -  19  февруари ) Значително ще се подобри, финансовото ви състояние. Ако планирате пътуване, смело може да правите резервации и да събирате багажа. В любовта, се очакват много преживявания, но те са празни и дори глупави. Ако сте притеснени за нещо, тогава е по-добре да попитате любимия си. В противен случай, въпросите ще висят във въздуха.   РИБИ ( 20 февруари - 20 март ) Препоръчително е днес да добавите към Вашия график не само умствено, но и физическо натоварване. Време е да свалите килограмите, които пречат да се движите и ходите бързо. За да хармонизирате емоционалното си състояние, се нуждаете от йога и медитация. В интернет, ще намерите всичко, което търсите. Вечерта, може да посрещате гости, може би не много желани.", "date": "2019.05.24", "title": "Дневен хороскоп 24 май"}
{"url": "http://www.classa.bg/%D1%81%D0%B2%D1%8F%D1%82/item/395824-%D0%BE%D0%BD%D0%B7%D0%B8-%D0%BF%D1%8A%D1%82,-%D0%B2-%D0%BA%D0%BE%D0%B9%D1%82%D0%BE-apple-%D1%81%D0%B5-%D0%BE%D0%BF%D0%B8%D1%82%D0%B0-%D0%B4%D0%B0-%D0%BA%D1%83%D0%BF%D0%B8-tesla-%D0%B8-%D0%B4%D0%B0-%D1%83%D0%B2%D0%BE%D0%BB%D0%BD%D0%B8-%D0%B8%D0%BB%D0%BE%D0%BD-%D0%BC%D1%8A%D1%81%D0%BA", "text": "Новините за Tesla напоследък не са никак добри. Според някои финансови анализатори в следващата една година е напълно възможно мажоритарният дял от акциите й вече да не бъде собственост на Илон Мъск. За момента акциите на производителя на електромобили се търгуват за около 193 долара. Ако обаче се запази тенденцията за спад, в рамките на до 12 месеца е възможно цената им да стигне и да падне под 100 долара. Истинската стойност на бранда обаче е в неговия имидж и популярност, а това е нещо, което със сигурност скоро няма да поевтинее. Това кара финансовите анализатори да се чудят дали Tesla няма да има нов собственик и кой точно ще е той, ако предвижданият крах се случи.     И един от възможните купувачи може да е не кой да е, а Apple. Първо, защото както компанията на Илон Мъск, така и тази на Тим Кук харесват високотехнологични устройства със запомнящ се дизайн. Логото на Tesla и логото на Apple са едни от най-разпознаваемите и сред маниаците на тема технологии, и сред обикновените потребители. По-важното е, че това няма да е първият път, в който Apple да се пробва да се сдобие с производителя на електромобили на Илон Мъск. Според \"много достоверен източник\" на CNBC такъв опит е правен през 2013 г., но неуспешно. Основната причина за провала на сделката се оказва условието на Apple след покупката Илон Мъск да напусне Tesla. Желанието им е подплатено с щедра оферта за първоначална цена от около 260 долара на акция, което означава, че цялостната сума за покупката надхвърля 5,5 млрд. долара. Явно тук започва наддаването за Tesla. Не се знае дали преговорите са стигнали до оформянето им в официални документи, но едно е ясно - в началото на 2014 г. акциите на фирмата започват да се покачват с бързи темпове и това до известна степен осуетява сделката. Другият проблем са амбициите Илон Мъск да бъде уволнен от собствената си компания. При провежданите дискусии от Apple дават да се разбере, че не харесват изпълнителният директор и особено склонността му да привлича медийното внимание по възможно най-неподходящите начини. Исканията Мъск да се оттегли окончателно замразяват всякакви преговори за покупка. Не е много вероятно през изминалите 6 години Тим Кук да е променил мнението си за Мъск, затова и не е сигурно дали Apple биха подновили опитите си да купят Tesla. Освен това се знае, че технологичната компания се опитва да разработи собствени електромобили, които да влязат в пряка конкуренция с тези на Мъск. Apple вече строят специални \"сухи стаи\", в които най-вероятно тестват батериите на бъдещите електромобили. Тези помещения са значително по-големи от стандартните стаи за тестове, което е доказателство, че в тях се провеждат изпитания на нещо, различно от батерии на телефони и таблети. Друга причина да не очакваме зрелищно сливане на двете компании е, че Илон Мъск има план Б, в колкото и неизгодно положение да попадне Tesla. Все пак той разполага с повече от една компания в портфолиото си. Затова се предполага, че може да продаде част от акциите на SpaceX, за да подсигури бъдещето на електромобилите си, колкото и несигурно да е то в момента.  ", "date": "2019.05.24", "title": "Онзи път, в който Apple се опита да купи Tesla и да уволни Илон Мъск..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395820-%D0%BA%D0%B0%D0%BA%D0%B2%D0%BE-%D1%81%D0%B5-%D1%81%D0%BB%D1%83%D1%87%D0%B2%D0%B0-%D1%81%D1%8A%D1%81-%D1%81%D0%B5%D1%80%D0%B8%D0%BD%D0%B0-%D1%83%D0%B8%D0%BB%D1%8F%D0%BC%D1%81", "text": "Звездата на женски тенис Серина Уилямс е в доста тежко положение само дни преди началото на „Ролан Гарос“. 37-годишната американка се оттегли от турнира в Рим през миналата седмица заради контузия на коляното. Явно положението й е доста сериозно, тъй като носителката на 23 титли от Големия шлем се придвижва с инвалидна количка. Така тя се е появила вчера в парижкия Дисниленд, където е била заедно със своя съпруг Алексис Оханян и малката им дъщеричка Алексис Олимпия.   Състоянието на бившата №1 в женски тенис беше разкрито от белгийската тенисистка Исалин Бонавентюр, която публикува снимка на профила си в „Туитър“ снимка на Уилямс, седяща в инвалидния стол. Говорителката на Серина Уилямс Кели Буш Новак обясни, че американската тенисистка ползва количката като предпазно средство и облекчаване на контузения крак. В първия кръг на стартиращия в неделя „Ролан Гарос“ четирикратната олимпийска шампионка ще играе срещу рускинята Виталия Дяченко. При успех следва мач срещу победителката от мача между Далила Якупович (Словения) и квалификантка.  ", "date": "2019.05.24", "title": "Какво се случва със Серина Уилямс"}
{"url": "http://www.classa.bg/%D1%81%D0%B2%D1%8F%D1%82/item/395815-%D0%BF%D0%B5%D0%BD%D1%82%D0%B0%D0%B3%D0%BE%D0%BD%D1%8A%D1%82-%D0%BD%D0%B0%D0%B9-%D0%BD%D0%B0%D0%BA%D1%80%D0%B0%D1%8F-%D0%BF%D1%80%D0%B8%D0%B7%D0%BD%D0%B0,-%D1%87%D0%B5-%D0%B2%D1%81%D0%B5-%D0%BE%D1%89%D0%B5-%D1%80%D0%B0%D0%B7%D1%81%D0%BB%D0%B5%D0%B4%D0%B2%D0%B0-%D0%BD%D0%BB%D0%BE", "text": "Пентагонът най-накрая призна, че все още разследва възможното съществуване на НЛО (неидентифицирани летящи обекти). Говорителят на Министерството на отбраната на САЩ, Кристофър Шерууд, потвърди в декларация изключително за Ню Йорк Пост, че тайната инициатива на правителството, наричана Програма за Разширено Идентифициране на Аерокосмически Заплахи (AATIP) , продължава \"изучаването и изследването на неидентифицирани въздушни явления\". Преди това Пентагонът бе уверил, че инициативата е приключила през 2012 г. \"Министерството ще продължи да разследва, чрез нормални процедури, докладите за неидентифицирани самолети, открити от американски военни авиатори, за да се гарантира защитата на родината и защитата срещу стратегическата изненада от противниците на нашата страна\" - каза Шерууд. Ник Поуп, който тайно разследвал НЛО за британското правителство през 90-те години, нарече коментарите на министерството на отбраната „бомбастично разкриване\". Бившият министър на отбраната на Обединеното кралство отбеляза, че предишните официални изявления показват, че AATIP се занимава със заплахите, които представляват следващото поколение самолети, ракети и безпилотни самолети. \"Това ново признание ясно показва, че те наистина са изучавали това, което обществото нарича НЛО\", каза той. Американският писател Джон Грийнвалд младши, чийто уебсайт „The Black Vault\" разсекретява правителствени документи за доклади за НЛО и други теми, също се позовава на използването на термина „неидентифицирани въздушни явления\" от Пентагона като безпрецедентна откровеност. \"Мисля, че това е доста силно изявление, защото сега имаме реални доказателства, официални доказателства, които казват:\" Да, AATIP се занимава със случаи на НЛО, феномени, видео, снимки, и други\" декларира постът . Грийнвалд също така каза, че очаква Пентагонът да предостави повече информация за AATIP, било то чрез доброволно разкриване или в отговор на искания съгласно Федералния закон за свобода на информацията.", "date": "2019.05.24", "title": "Пентагонът най-накрая призна, че все още разследва НЛО"}
{"url": "http://www.classa.bg/%D1%81%D0%B2%D1%8F%D1%82/item/395816-%D0%B8%D1%80%D0%B0%D0%BD%D1%81%D0%BA%D0%B8-%D0%BA%D0%BE%D0%BC%D0%B0%D0%BD%D0%B4%D0%B8%D1%80-%D0%BF%D0%B5%D1%80%D1%81%D0%B8%D0%B9%D1%81%D0%BA%D0%B8%D1%8F%D1%82-%D0%B7%D0%B0%D0%BB%D0%B8%D0%B2-%D0%B5-%D0%BF%D0%BE%D0%B4-%D0%BF%D1%8A%D0%BB%D0%B5%D0%BD-%D0%BA%D0%BE%D0%BD%D1%82%D1%80%D0%BE%D0%BB-%D0%BD%D0%B0-%D1%80%D0%B5%D0%B2%D0%BE%D0%BB%D1%8E%D1%86%D0%B8%D0%BE%D0%BD%D0%BD%D0%B0%D1%82%D0%B0-%D0%B3%D0%B2%D0%B0%D1%80%D0%B4%D0%B8%D1%8F", "text": "Командир от Иранската революционна гвардия заяви, че военните й сили контролират водите на Персийския залив, близо до стратегическия Ормузки пролив, според агенция Фарс. Али Фадави заяви в сряда, че американските бойни кораби, които са в тази област, са \"под пълния контрол на армията и флота и затова няма за какво да се тревожим.\" \"С течение на годините нашите сили напълно са обградили Персийския залив, така че те американците се нуждаят от нашето разрешение за да се движат в тази област\", каза Фадави. Напрежението нараства в региона, тъй като Съединените щати решиха да укрепят военния си контингент в Персийския залив с бойната група на самолетоносача на Линкълн, както и със стратегически бомбардировачи, в отговор на това, което Белият дом нарече \"надеждна заплаха от Иран срещу американските интереси и техните съюзници.\" Вашингтон одобри и разполагането на батарея от американската система за противовъздушна отбрана Patriot и на амфибийния транспортен кораб USS Arlington. Освен това на 16 май разрушителите от американския флот с управляемите ракети, USS McFaul и USS Gonzalez, без инциденти навлязоха в Персийския залив, преминавайки през Ормузкия пролив.", "date": "2019.05.24", "title": "Ирански командир: \" Персийският залив е под пълен контрол на революционната гвардия \""}
{"url": "http://www.classa.bg/%D1%81%D0%B2%D1%8F%D1%82/item/395817-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D0%BA%D0%BE%D0%BC%D0%BF%D0%B0%D0%BD%D0%B8%D0%B8,-%D0%BA%D0%BE%D0%B8%D1%82%D0%BE-%D0%B1%D1%8F%D0%B3%D0%B0%D1%82-%D0%BE%D1%82-%D0%BA%D0%B8%D1%82%D0%B0%D0%B9,-%D0%BD%D0%B5-%D1%81%D0%B5-%D0%B2%D1%80%D1%8A%D1%89%D0%B0%D1%82-%D0%B2-%D1%81%D0%B0%D1%89", "text": "Повече от 40% от американските компании, опериращи в Китай, обмислят да напуснат азиатската страна, в разгара на търговския спор между Вашингтон и Пекин, според неотдавнашно проучване на две групи американски лобисти в Китай. \"Отрицателното въздействие на митата е очевидно и уврежда конкурентоспособността на американските компании в Китай\", се казва в изявлението на организациите. Въпреки това, сред компаниите, които желаят да напуснат Китай, по-малко от 6% от респондентите ще се върнат в САЩ, предпочитайки вместо това да се преместят в трети страни. Регионите, които най-много привличат тези предприятия, са Югоизточна Азия (24,7%) и Мексико (10,5%). В проучването, проведено от Американската търговска камара в Шанхай и Американската търговска камара в Китай, участват 250 компании, от които 61,6% са заети в производството, 25,5% работят в сектора на услугте, 3.8% в продажбите и дистрибуцията на дребно, а останалите 9.6% в други сектори. В изследването, проведено между 16 и 20 май, 74,9% от респондентите съобщават, че техните компании са забелязали отрицателните ефекти от реципрочното повишаване на митата върху вноса между двете най-големи икономики в света. Документът също така показва, че увеличението на цените е намалило търсенето, повишило е производствените разходи и продажните цени. В последния кръг от преговорите Китай и САЩ не успяха да постигнат консенсус, а Вашингтон направи още една стъпка към ескалация на търговското напрежение. На 10 май САЩ повиши от 10% на 25% митата за серия от внасяни китайски стоки на стойност 200 000 милиона долара годишно. Президентът Доналд Тръмп също така заповяда да се подготви за увеличаване до 25% на митата, на стойност 325 000 милиона долара, на други китайски продукти, които досега не са облагани с данъци, като обувки, играчки и потребителска електроника. Пекин отговори с увеличение на данъците върху вноса от САЩ на стойност 60 млрд. долара годишно, което ще започне да се прилага от 1 юни.", "date": "2019.05.24", "title": "Американските компании, които бягат от Китай, не се връщат в САЩ"}
{"url": "http://www.classa.bg/%D1%81%D0%B2%D1%8F%D1%82/item/395818-%D0%BF%D0%B5%D1%87%D0%B5%D0%BB%D0%B8%D0%B2%D1%88%D0%B0%D1%82%D0%B0-%D0%BA%D0%B0%D1%80%D1%82%D0%B0-%D0%BD%D0%B0-%D0%BF%D0%B5%D0%BA%D0%B8%D0%BD-%D0%B2-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0%D1%82%D0%B0-%D0%B2%D0%BE%D0%B9%D0%BD%D0%B0-%D1%81-%D0%B2%D0%B0%D1%88%D0%B8%D0%BD%D0%B3%D1%82%D0%BE%D0%BD", "text": "В понеделник китайският президент Си Дзинпин посети завод за преработка на редкоземни елементи, което доведе до спекулациите, че Пекин може да се възползва от тези стратегически материали в търговската си война със САЩ. Президентът обиколи инсталацията на JL MAG в Ганчжоу, провинция Дзянси, заедно с вицепремиера Лю Хе, ключова фигура в търговските преговори с Вашингтон. Посещението бе широко отразено в държавните медии. Новината предизвика повишаване на стойността на акциите на този и на други фирми за редкоземни елементи, покачвайки ценните книжа на JL MAG с 10% над дневния лимит при затваряне на фондовите пазари в понеделник. САЩ зависят от доставките на редкоземни елементи от Китай, представляващи 80% от световните покупки на тези материали, които са от голямо значение за сектора на високите технологии. Посещението \"изпраща сигнал за тревога на САЩ, че Китай може да използва редкоземните елементи като мярка за отмъщение, като ограничи износа на този вид материали в северноамериканската страна докато търговската война се разгорещява\", каза анализаторът Янг Куне, цитиран от Bloomberg.. Трудно е да се оцени стратегическото значение на редкоземните елементи, които са предимно метали. Те са част от ежедневния живот на хората, без те да го осъзнават. Използвани в производството на от смартфони до компютри и електрически превозни средства, редкоземните елементи са еднакво важни и за производството на модерни оръжия, например в системите за насочване на ракети и изтребители.", "date": "2019.05.24", "title": "Печелившата карта на Пекин в търговската война с Вашингтон"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395819-%D0%B4%D1%80%D0%B0%D0%BC%D0%B0-%D1%81-%D1%87%D0%B5%D1%80%D0%BD%D0%B0%D1%82%D0%B0-%D0%B7%D0%BB%D0%B0%D1%82%D0%BA%D0%B0-%D0%B8-%D0%BC%D0%B8%D1%80%D0%BE", "text": "Плеймейтката Златка Димитрова, известна в светското пространство като Черната Златка, би шута на половинката си Миро. Двамата не живеят заедно от месец, а общият им син Миро-младши е при силиконовата мама.     Потвърждение на слуховете, че Златка и Миро не са заедно идва и от факта, че плеймейтката организира купон за рождения си ден преди дни, на който Миро липсваше, пише \"Телеграф\". Брюнетката качи снимка на цялата компания, която е празнувала с нея, но бащата на сина и не е бил поканен.         За момента Златка мълчи каква е причината за края на семейната идилия. Близки обаче споделят, че е въпрос на време двамата отново да се съберат, тъй като това не е първата им раздяла. Миналото лято отново се бяха разделили, а Златка си хвана любовник – бургаския бизнесмен Галин Гочев. Тогава Миро положи всички усилия, за да си върне Златка и сина. Явно проблемите във връзката им обаче надделяха и сега всеки е поел по своя път.", "date": "2019.05.24", "title": "Драма с Черната Златка и Миро!"}
{"url": "http://www.classa.bg/%D1%81%D0%B2%D1%8F%D1%82/item/395813-%D0%BA%D0%B8%D1%82%D0%B0%D0%B9%D0%BA%D0%B0-%D1%81%D0%B8-%D0%BA%D1%83%D0%BF%D0%B8-%D0%BA%D0%BE%D0%BB%D0%B0-%D0%B7%D0%B0-$-27400-%D1%81-%D0%BC%D0%BE%D0%BD%D0%B5%D1%82%D0%B8", "text": "Една жена в китайската провинция Хъбей плати с монети за кола, която струва 190 000 юана (около 27 400 долара), съобщава вестник Cangzhou Daily.   Според вестника, купувачката е отишла при дилър на автомобили с 66 торби пълни с монети, тежащи общо повече от един тон, за да си купи Volkswagen Passat. Тя дала 131,492 юана в монети по един юан, пет джиао и един джиао, а останалите 58,508 юана е платила чрез трансферна услуга. Парите трябвало да бъдат преброени за три дни от 17 служители, които събирали преброените монети в няколко отделни кутии и след това ги изпращали в банката. Поради непрекъснатия контакт с метала, ръцете на един от работниците трайно се оцветили в черно. Жената обяснила, че управлява малък ресторант за бързо хранене, където е спестявала парите, получавани от клиентите си, в продължение на 10 години.", "date": "2019.05.24", "title": "Китайка си купи кола за $ 27400 с монети"}
{"url": "http://www.classa.bg/%D1%81%D0%B2%D1%8F%D1%82/item/395814-%D0%B5%D0%BA%D1%81%D0%BF%D0%B5%D1%80%D1%82-%D0%BF%D1%80%D0%B5%D0%B4%D1%81%D0%BA%D0%B0%D0%B7%D0%B2%D0%B0-%D0%BC%D1%83%D1%82%D0%B0%D1%86%D0%B8%D0%B8%D1%82%D0%B5-%D0%B7%D0%B0-%D0%B1%D1%8A%D0%B4%D0%B5%D1%89%D0%B8%D1%82%D0%B5-%D0%BA%D0%BE%D0%BB%D0%BE%D0%BD%D0%B8%D1%81%D1%82%D0%B8-%D0%BD%D0%B0-%D0%BC%D0%B0%D1%80%D1%81", "text": "Ако хората някога успеят да колонизират Марс, еволюцията, която новите заселници от Червената планета ще изпитат, ще ги отведе толкова генетично далеч от земните хора, че дори няма да могат да имат деца с тях, казва Скот Соломон, професор в университета Райс (САЩ), цитиран от Inverse. Причината за това е, че поради трудните условия на живот там, смъртността на първите заселници би била много висока, което би засилило значението на генетичните промени, предизвикани от високото ниво на радиация. \"Ако се появи мутация у хората, живеещи на Марс и им даде 50% предимство за оцеляване, това е голямо предимство, нали? И това означава, че индивидите ще предават тези гени с много по-бързи темпове отколкото в нормалния случай \", обяснява биологът. Някои от най-вероятните адаптации, които колонистите биха понесли, казва Соломон, са увеличаването на костната плътност, появата на миопия като вродена черта, промяната в цвета на кожата и способността да се използва по-ефективно кислородът по някакъв начин. Но първата голяма промяна би била загубата на имунната система, тъй като това би било ненужно в стерилната среда на новите колонии. Най-благоприятните адаптации могат да бъдат ускорени чрез редактиране на гени, смята ученият: \"Защо да чакате тази мутация да се случи, ако можете да го направите сами?\" Въпреки това еволюционната траектория на марсианското население ще зависи от генетичното разнообразие. Това означава, че за да се получи възможно най-добрия резултат, колонията ще трябва да се състои от стотици хиляди хора от всички генетични популации на Земята.", "date": "2019.05.24", "title": "Експерт предсказва мутациите за бъдещите колонисти на Марс"}
