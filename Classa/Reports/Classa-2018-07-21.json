{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384337-%D1%84%D0%B0%D0%BB%D1%88%D0%B8%D0%B2%D0%B8-%D0%BD%D0%BE%D0%B2%D0%B8%D0%BD%D0%B8", "text": "Журналисти публикуваха фалшиви резултати от изследване върху рака в научно списание в рамките на широкомащабно проучване за некоректни публикации, предаде БТА. Експериментът цял да покаже, че всеки може да представи фалшиви резултати за истински, ако плати за това. Журналисти от две германски медии – в. „Зюддойче цайтунг\" и радиотелевизионната компания Ен Де Ер, представили пред списанието Journal of Integrative Oncology „резултатите от клинично изследване, които показват, че екстрактът от прополис е по-ефикасен срещу колоректален рак в сравнение с традиционната химиотерапия\" „Изследването бе фиктивно, резултатите от него – изфабрикувани, а авторите му са от въображаем институт и не съществуват\", пише в. „Монд\", цитиран от АФП. „Резултатите от изследването обаче бяха приети за по-малко от 10 дни и публикувани на 24 април\", добавя френският вестник. Сайтът на „Монд\" предлага линк към архивирана версия на публикацията, която била изтеглена, след като ръководителите на списанието били предупредени. В нея се казва, че учени сравнили ефекта от химиотерапия с този от капсули прополис. Всъщност в заключенията в псевдонаучната статия се споменава и съвсем различна тема – за ефекта от масажите при тромбоемболия. Германската министърка на образованието и научните изследвания Аня Карличек се изказа в полза на разследване, което да установи защо фалшиви резултати от изследване са могли да бъдат публикувани. В последните дни ситуацията с фалшивите новини става неконтролируема. Дни след Мондиал 2018 фалшиво писмо, уж подписано от селекционера на Хърватия, в което се казваше, че балканския тим ще дари премиите си за второто място, бе разпространено лавинообразно. Уважавани личности, включително и у нас, бяха заблудени и твърдяха, че информацията е истинска.", "date": "2018.07.21", "title": "Фалшиви новини"}
{"url": "http://www.classa.bg/%D1%81%D0%B2%D1%8F%D1%82/item/384332-%D0%BB%D0%BE%D1%88-%D0%BF%D1%80%D0%B5%D1%86%D0%B5%D0%B4%D0%B5%D0%BD%D1%82-%D0%B2-%D1%81%D0%B0%D1%89-%D0%BF%D0%BE%D0%B8%D1%81%D0%BA%D0%B0%D1%85%D0%B0-%D0%B4%D0%B0-%D1%81%D0%B2%D0%B8%D0%B4%D0%B5%D1%82%D0%B5%D0%BB%D1%81%D1%82%D0%B2%D0%B0-%D0%BF%D1%80%D0%B5%D0%B2%D0%BE%D0%B4%D0%B0%D1%87%D1%8A%D1%82-%D0%BD%D0%B0-%D1%81%D1%80%D0%B5%D1%89%D0%B0%D1%82%D0%B0-%D1%82%D1%80%D1%8A%D0%BC%D0%BF-%D0%BF%D1%83%D1%82%D0%B8%D0%BD", "text": "След срещата в понеделник между Тръмп и руският президент Владимир Путин, в която лидерите бяха придружени само от техните преводачи, демократите намекнаха, че не може да се разчита на американския президент и поискаха неговата преводачка да разкаже какво се е случило на двучасовата среща. Няколко републикански законодатели изразиха силната си опозиция срещу искането на Демократите да бъде призована преводачката на президента на САЩ Доналд Тръмп, за да разкрие подробности за срещата на върха в Хелзинки.   Сенатор Линдзи Греъм, чест критик на президента, каза, че е \"абсолютно против\" да се призове да свидетелства пред Конгреса преводачката, идентифицирана като Марина Грос, , прогнозирайки, че това ще бъде \"последният път когато чужд лидер се среща с президента на САЩ насаме.\"   \"Не мога да си представя как това ще засегне бъдещите президенти по отношение на способността им да говорят с чуждестранни лидери\", каза Греъм пред Политико. Боб Коркър, друг критик на Тръмп, също се съгласи, че призоваването на преводачката и изискването на писмените й бележки ще създаде лош прецедент.   \"Ако ние започнем да изискваме писмените бележки, мисля, че се движим към прецедент, който освен ако не е извършено престъпление, е безпрецедентен и неуместен\" цитира Коркър Foreign Policy.   Димитри Заречнияк, преводачът на бившия американски президент Роналд Рейгън, също говори по въпроса.   \"Никога преди това не срещнах такова намерение да се извика преводач в Конгреса. Мисля, че това е скандално\"., каза той, който в продължение на години е работил като преводач за Държавния департамент на САЩ.", "date": "2018.07.21", "title": "Лош прецедент? В САЩ поискаха да свидетелства преводачът на срещата Тръмп-Путин"}
{"url": "http://www.classa.bg/%D1%81%D0%B2%D1%8F%D1%82/item/384333-%D0%B1%D0%B5%D0%BB%D0%B8%D1%8F%D1%82-%D0%B4%D0%BE%D0%BC-%D1%81%D0%B0%D1%89-%D0%B8%D0%B7%D0%BF%D1%80%D0%B0%D1%89%D0%B0%D1%82-%D0%BD%D0%B0-%D0%BF%D1%83%D1%82%D0%B8%D0%BD-%D0%BF%D0%BE%D0%BA%D0%B0%D0%BD%D0%B0-%D0%B4%D0%B0-%D0%BF%D0%BE%D1%81%D0%B5%D1%82%D0%B8-%D0%B2%D0%B0%D1%88%D0%B8%D0%BD%D0%B3%D1%82%D0%BE%D0%BD-%D1%82%D0%B0%D0%B7%D0%B8-%D0%B5%D1%81%D0%B5%D0%BD", "text": "Президентът на САЩ \"помоли съветника по националната сигурност Джон Болтън да покани президента Путин във Вашингтон тази есен, вече се водят дискусии\", съобщи секретарят на Белия дом Сара Сандърс в Twitter.   Също така, Сандърс обяви, че в Хелзинки Тръмп се е съгласил да се провежда редовен работен диалог между Съветите за сигурност на двете страни.   Путин е посещавал Съединените щати седем пъти. Последното му посещение се състоя през септември 2015 г., по данни от Държавния департамент, когато той се срещна с президента Барак Обама в рамките на срещата на Общото събрание на ООН в Ню Йорк.   \"Очаквам с нетърпение втората ни среща [с руския президент Владимир Путин], за да можем да започнем да изпълняваме някои от многото дискутирани неща, които включват борбата срещу тероризма, сигурността на Израел, ядрената енергия ...\", написа президентът САЩ в туит на 19 юли.   Няколко часа по-рано Тръмп заяви, че \"фалшивите медии искат отчаяно да видят огромна конфронтация с Русия, дори конфронтация, която може да доведе до война\". Изявленията на американския лидер се случват след реакциите на неотдавнашната му среща с руския президент.   Президентът на САЩ стана обект на силна критика от страна на някои медии, няколко конгресмени и американски личности, които негативно оцениха поведението му по време на срещата на върха с Путин. Някои от противниците му отхвърлиха речта на срещата в Хелзинки като \"срамна и просто коварно предателска\".   \"Разговорите с\" Тръмп \"бяха проведени в честна и професионална среда и ги считам за много успешни и полезни\", каза Путин след срещата.   От своя страна Тръмп обяви, че срещата на високо равнище в Хелзинки е \"само началото на един дълъг процес\" в двустранните отношения между Вашингтон и Москва и уточни, че това е \"много добро начало\" за всички.", "date": "2018.07.21", "title": "Белият дом: САЩ изпращат на Путин покана да посети Вашингтон тази есен"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/384334-%D0%B7%D0%B0-%D1%84%D0%BE%D0%BD%D0%B4%D0%BE%D0%B2%D0%B0%D1%82%D0%B0-%D0%B1%D0%BE%D1%80%D1%81%D0%B0", "text": "Сигурно сте пропуснали тази новина. На 19 юни акционерите на „Българска фондова борса – София\" решиха от наименованието ѝ да отпадне името София, като тя вече ще се нарича само „Българска фондова борса\". Промяната маркира „дългогодишния статус на БФБ като единствен национален оператор на търговия с ценни книжа и други финансови инструменти\", обяснява в прессъобщение изпълнителният директор на институцията Иван Такев. Промяната в името е само формална, защото много рядко някой и досега нарича борсата с пълното ѝ наименование. Всъщност новината е, че по същото време – на 18 и 19 юни, на БФБ се проведе едно от най-големите първични публични предлагания в нейната история. Производителят на птиче месо и яйца „Градус\" успя да набере почти рекордните над 81 млн. лв. по пътя си към статута на публична компания. Очаква се до края на юли да стартира и свободната търговия с акциите на дружеството на БФБ. Борсата несъмнено е основен елемент от функционирането на една пазарна икономика, но в българската нейната роля е относително малка. Пазарната капитализация на БФБ е 8,7 млрд. лв., което е най-ниската стойност спрямо БВП на страна от ЕС, а от началото на годината основният ѝ индекс SOFIX е пети по най-слабо представяне в региона на Централна и Източна Европа.  За полугодието показателят е загубил 6,38%. Обявената миналата седмица програма за финансиране на разходите на малки и средни предприятия, които искат да получат статута на публични компании, цели да докара нови играчи на борсата и да повиши интереса към българския капиталов пазар. На БФБ се котират акциите на повече от 280 компании, като по-голямата част от тях произхождат от времето на масовата приватизация. Сравнително малко са тези, които сами са излезли на борсата чрез първично публично предлагане (IPO) на своите акции. Какво показва прегледът на 26 от най-големите първични публични предлагания на БФБ от 2004 г. насам (виж таблицата на стр. 24), когато прощъпалник направи „Инвестор.БГ\"? (Компанията „Спиди\" не е включена, защото тя стана публична не чрез IPO, а чрез директно предлагане на вече съществуващи акции (SPO). Две от компаниите, които са в Топ 10 на привлеклите най-много средства при своето IPO – „Каолин\" и „Девин\", вече не са публични. Отписана е и „Дир.БГ\", а търговията с книжата на фалиралата Корпоративна търговска банка е спряна. На практика сравнително често търгувани – включени в борсовия индекс BGBX40, са само 8 компании, правили IPO – „Елана Агрокредит\", „Агрия Груп Холдинг\", БАКБ, „Билборд\", „Химимпорт\", „Монбат\", „Сирма Груп Холдинг\" и „Трейс Груп Холд\". А включени в представителния индекс SOFIX, където са топ 15-те компании, са само 5 от „новите\" – „Химимпорт\", ПИБ, „Монбат\", „Сирма Груп Холдинг\" и „Трейс Груп Холд\". От таблицата може да се види и промяната в цената на техните акции от времето, когато са ги продавали на първоначалните инвеститори. Примерите за поскъпване са малко, и то дори за доста голям период. И все пак IPO-тата успяха да доведат „за цвят\" на борсата някои от най-големите и перспективни поне за времето си български компании. Но заради експозицията на публичните ни компании основно към българския пазар борсата не може да привлече сериозни чужди инвеститори. Както се видя и от резултатите от IPO-то на „Градус\", по-голямата част от неговите предложени акции бяха изкупени от българските пенсионни фондове – обичайните играчи на пазара. Субсидираният прилив на нови компании може да има ефекта на инжекция с ботокс, която да освежи борсата, като генерира интереса на по-широк кръг инвеститори към нея. Но за да не бъде краткотраен положителният ефект, бъдещите компании трябва да имат не само добро корпоративно управление, а и да покажат и реализират планове за развитие извън границите на страната. Иначе ефектът от ботокса ще отмине бързо.", "date": "2018.07.21", "title": "За фондовата борса"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/384335-%D1%80%D1%83%D1%81%D0%B8%D1%8F-%D0%B8-%D0%BE%D0%BF%D0%B5%D0%BA-%D0%B2-%D0%BD%D0%BE%D0%B2-%D0%BA%D0%B0%D1%80%D1%82%D0%B5%D0%BB", "text": "Нов петролен картел между ОПЕК и Русия може да започне работа от 1 януари 2019 г., заяви руският министър на енергетиката Александър Новак по време на енергиен форум в Хабаровск. Организацията ще се създаде на база появилата се през 2016 г. структура ОПЕК+, като ще запази функцията си да регулира добива на петрол, казва Новак, цитиран от агенция ТАСС. Подробностите ще се обсъждат на министерска среща на страните от ОПЕК и Русия, включително името на новата организация и мястото, където ще е нейното седалище. В отговор на въпрос Новак потвърждава, че бъдещият картел може да реши да се намали добивът на петрол с цел поддържане на по-високи цени. „Да, при необходимост. Такива възможности (за управляване нивото на добив на страните членки) ще бъдат заложени в съвместното координиране на действията.\" Руският енергиен министър коментира още, че не се очаква свръхпроизводство въпреки решението на ОПЕК+ от миналия месец добивите да се повишат с 1 млн. барела дневно. То бе свързано с очакваното намаляване на износа на Иран след възстановяването на американските санкции и затова според Новак може да се стигне и до дефицит. ОПЕК+ обединява 14 страни от Персийския залив плюс 10 държави извън сдружението, сред които Русия, Мексико и Казахстан. Заедно двете групи контролират 55% от световните петролни доставки и 90% от доказаните резерви, което им дава невиждан от десетилетия потенциал за контрол върху световната икономика. На практика обаче само четири от тези 24 държави имат капацитет да увеличават добива – Саудитска Арабия, Кувейт, Обединените арабски емирства и Русия. Останалите или работят на предела на производствените си възможности, или секторът им е в криза, или са под ударите или заплашени от санкции, като Иран и Венецуела. От четирите държави Русия най-много настоява за увеличаване на добивите заради нуждите й от валутни приходи в условията на санкции от САЩ и ЕС. Последно Александър Новак предложи миналия месец, на среща на енергийните министри във Виена, те да се вдигнат с 1.5 млн. барела дневно. Беше постигнат компромис за 1 млн. барела, като Москва продължава да лобира за повече износ. Саудитска Арабия също поддържа такъв курс след налагането на американски санкции спрямо Иран в опит да измести Техеран от пазара. „Блумбърг\" нарича бъдещата организация „Супер ОПЕК\" и предупреждава, че тя може да предизвика сериозни размествания в световния петролен ред. Според източници на агенцията при бъдещото структуриране на „Супер ОПЕК\" може да се промени действащия сега принцип в ОПЕК – една държава-един глас – и квотите при гласуване да зависят от запасите и добива, което ще даде повече гласове и съответно тежест при решенията на Саудитска Арабия и на Русия. Според агенцията тези планове изнервят допълнително САЩ. В Конгреса вече се обмисля проектозакон, който да обяви извън законите на САЩ структури, които чрез поддържане на цени или ограничаване на търговията с петрола влияят съществено на пазара в САЩ.", "date": "2018.07.21", "title": "Русия и ОПЕК в нов картел"}
{"url": "http://www.classa.bg/%D1%81%D0%BF%D0%BE%D1%80%D1%82/item/384336-%D1%80%D0%BE%D0%B4%D0%BD%D0%B8%D1%82%D0%B5-%D1%89%D0%B0%D0%BD%D0%B3%D0%B8-%D0%BE%D1%82%D0%BD%D0%BE%D0%B2%D0%BE-%D0%B2-%D0%B8%D0%B3%D1%80%D0%B0%D1%82%D0%B0", "text": "Българската федерация по вдигане тежести плати глобата от 250 000 долара, която й беше наложена от Международната федерация. В ранния следобед президентът на нашата федерация Неделчо Колев направи банковия превод. Сумата беше осигурена чрез договори за реклама и дарения от физически лица. Колев плати и сумата за участие на 21 млади български състезатели на европейското първенство по вдигане на тежести за юноши и девойки до 15 и до 17 години от 22 до 28 юли в Милано (Италия). Утре заминава първата ни група щангисти. Освен за медалите, те ще се борят и за спечелването на още една квота при девойките за Младежките олимпийски игри, които предстоят тази есен в Буенос Айрес. България вече има една квота при юношите, а за да спечелим максимално възможните в щангите общо две, трябва да се наредим сред първите 4 в класирането по нации при девойките.", "date": "2018.07.21", "title": "Родните щанги отново в играта"}
{"url": "http://www.classa.bg/%D1%81%D0%B2%D1%8F%D1%82/item/384328-%D0%BE%D1%82%D0%B2%D0%BE%D1%80%D0%B8%D1%85%D0%B0-%D0%BC%D0%B8%D1%81%D1%82%D0%B5%D1%80%D0%B8%D0%BE%D0%B7%D0%BD%D0%B8%D1%8F-%D1%87%D0%B5%D1%80%D0%B5%D0%BD-%D1%81%D0%B0%D1%80%D0%BA%D0%BE%D1%84%D0%B0%D0%B3,-%D0%BE%D1%82%D0%BA%D1%80%D0%B8%D1%82-%D0%B2-%D0%B5%D0%B3%D0%B8%D0%BF%D0%B5%D1%82", "text": "В четвъртък египетски учени и инженери отвориха мистериозния черен саркофаг, открит в началото на юли в Александрия, съобщават местният ежедневник Al-Masry Al-Youm.   Процесът на отваряне на саркофага бе прекъснат в началото: след като капакът се вдигна с около 5см, се понесе непоносима миризма, така че научната комисия нареди на всички неоторизирани зрители да напускат.   Така журналистите и зрителите трябваше да напуснат, а няколко членове на египетската армия започнаха да контролират достъпа.   След вентилацията на саркофага учените продължиха с отварянето и осъзнаха, че е пълен с червеникава течност. В социалните мрежи започнаха спекулациите, че може да е някакъв вид отрова или червен живак.   Малко след това слуховете бяха отхвърлени от генералния секретар на Върховния съвет на Античността на Египет Мохамад ал-Вазири, който ръководи отварянето. Служителят съобщи, че гореспоменатата течност е отпадъчна вода, навлязла в саркофага през пукнатина на горната сграда, а цветът се дължи на смесване на водата със съдържанието на саркофага.   Той изясни съдържанието на този гигантски ковчег, който е останал запечатан повече от 2000 години. Въпреки надеждите на много експерти, които вярваха, че може да е принадлежал на легендарния завоевател Александър Велики, Вазири разкри, че това е семейно погребение, като вътре са открити три мумии.   В допълнение, Вазири е заявил, че мумифицираните хора \"нямат връзка с кралските семейства на Птолемеите или с римската епоха, тъй като няма съответните надписи върху саркофага.\" Броят на мумифицираните хора обяснява размера на саркофага: най-големият открит в Александрия, висок 185 см, дълъг 265 метра и широк 165 сантиметра.", "date": "2018.07.21", "title": "Отвориха мистериозния черен саркофаг, открит в Египет"}
{"url": "http://www.classa.bg/%D1%81%D0%B2%D1%8F%D1%82/item/384329-%D1%81%D0%B0%D1%89-%D0%B2%D0%B4%D0%B8%D0%B3%D0%B0%D1%82-%D0%B7%D0%B0%D0%B1%D1%80%D0%B0%D0%BD%D0%B0%D1%82%D0%B0-%D0%B7%D0%B0-%D1%82%D1%8A%D1%80%D0%B3%D0%BE%D0%B2%D0%B8%D1%8F-%D1%81-%D0%B1%D0%BE%D0%BD-2020-%D0%B3-%D0%BD%D0%B0-petr%C3%B3leos-de-venezuela", "text": "Службата за контрол на чуждестранните активи (Ofac), звено на американското министерство на финансите, издаде заповед в четвъртък, с която разреши сделките с бон 2020 г. на Petróleos de Venezuela (PDVSA).   Изключението се отнася само до тази ценна книга, което позволява на притежателите й да \"ползват правата, свързани с облигацията Pdvsa 2020\" в случай на неизпълнение. Такива операции бяха забранени от изпълнителната заповед 13835, издадена на 21 май от администрацията на Доналд Тръмп, като мярка за натиск срещу правителството на президента Николас Мадуро.   Тази предишна изпълнителна заповед, която сега има едно изключение, наложи ограничения на американските граждани или компании да извършват операции за продажба на дълг и активи с венецуелски дълг. Мярката беше приета като отмъщение за изборите, проведени на 20 май, в които Мадуро бе преизбран за президент и които администрацията на САЩ обвини, че са били измамни.   По този повод венецуелският външен министър Хорхе Арреази нарече действието \"лудост и варварство, в абсолютно противоречие с международното право\".   Новият лиценз, който се отнася само книжата на PDVSA, гарантирани с 50,1% от акциите на Ситго, дъщерно дружество на Венецуелската петролна компания в САЩ, не отмени ограниченията за други облигации на южноамериканската държава, които включват забрана за ликвидиране на държавните активи, както и за събиране на салда по сметки, свързани с нефта. По този начин се търси да се атакува основния източник на доходи на Венецуела.", "date": "2018.07.21", "title": "САЩ вдигат забраната за търговия с бон 2020 г. на Petróleos de Venezuela"}
{"url": "http://www.classa.bg/%D1%81%D0%B2%D1%8F%D1%82/item/384330-%D0%BD%D0%B0%D0%B9-%D0%BE%D0%BF%D0%B0%D1%81%D0%BD%D0%B8%D1%82%D0%B5-%D0%BF%D1%80%D0%B8%D0%BB%D0%BE%D0%B6%D0%B5%D0%BD%D0%B8%D1%8F-%D0%B7%D0%B0-%D1%81%D0%BC%D0%B0%D1%80%D1%82%D1%84%D0%BE%D0%BD%D0%B8", "text": "Експертите по киберсигурността са съставили списък на най-опасните мобилни приложения, които могат да представляват заплаха за корпоративните клиенти.   Според проучването, публикувано от портала Appthority, най-рисковите приложения за устройства с iOS са тези за незабавни съобщения WhatsApp и Facebook Messenger. Те са следвани от навигационната програма на Waze.   WhatsApp и Facebook също получиха най-високите резултати в нивото на риска за Android смартфони. На трето място за този тип устройства беше руската услуга за незабавни съобщения Telegram.   Приложенията на Facebook Messenger и WhatsApp са получили 7 от 10 точки, което означава, че без разрешение те могат да получават данни, свързани с въпросната компания, за техните сървъри, без да спазват правилата за сигурност. По подобен начин много приложения, споменати в класацията, събират контакти и SMS съобщения от потребителите, като междувременно деактивират протокола HTTPS.", "date": "2018.07.21", "title": "Най-опасните приложения за смартфони"}
{"url": "http://www.classa.bg/%D1%81%D0%B2%D1%8F%D1%82/item/384331-%D0%B5%D1%8A%D1%80%D0%B1%D1%8A%D1%81-%D0%BF%D0%BE%D0%BA%D0%B0%D0%B7%D0%B0-%D0%BF%D1%8A%D1%80%D0%B2%D0%B8%D1%8F-%D0%BF%D0%BE%D0%BB%D0%B5%D1%82-%D0%BD%D0%B0-%D0%BD%D0%BE%D0%B2%D0%B8%D1%8F-%D1%82%D0%BE%D0%B2%D0%B0%D1%80%D0%B5%D0%BD-%D1%81%D0%B0%D0%BC%D0%BE%D0%BB%D0%B5%D1%82-beluga-xl", "text": "Авиокомпанията \"Еърбъс\" обяви новия си самолет \"Белуга XL\", който излетя в от международното летище Бланяк в Тулуза, южна Франция, за да направи първия си полет.   Белият кит, както е известен самолетът заради външната си естетика, е новото бижу на френската компания и ще бъде използван за транспортиране на части на гамата самолети Еърбъс от различните производствени обекти на европейската бизнес група, съобщава АФП.   Той ще замени постепенно сегашния ST Beluga ST, започвайки от 2019 г. \"Това е част от производствената ни система\", каза Бертран Джордж, директор на програмата Белуга XL.   Първият полет продължи четири часа и прелетя над Пиренеите и част от Средиземно море, преди да се върне в Тулуза. Еърбъс планира да построи още пет самолета от този модел, един от най-големите на пазара днес.", "date": "2018.07.21", "title": "Еърбъс показа първия полет на новия товарен самолет Beluga XL"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/384326-%D0%BA%D1%83%D0%BD%D0%B5%D0%B2%D0%B0-%D1%81%D1%82%D0%B0%D0%B2%D0%B0-%D0%BF%D0%BE%D1%81%D0%BB%D0%B0%D0%BD%D0%B8%D0%BA-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%8F-%D1%81%D1%8A%D1%8E%D0%B7", "text": "Меглена Кунева е номинирана за нов посланик на Европейския съюз в Съвета на Европа в Страсбург.   Това обяви върховната представителка на ЕС по външната политика и сигурността Федерика Могерини. Освен номинацията на Кунева Могерини обяви тези на още 23-ма души за нови ръководители на делегации на Евросъюза. Те ще заемат формално постовете си, когато получат агремани.     В момента Кунева е член на органа, който контролира финансите на партиите в ЕС. Тя бе и първият български еврокомисар.   Във второто правителство на Бойко Борисов бе вицепремиер без портфейл и отговаряше за европейските политики, а по-късно стана министър на образованието. Оттегли се от лидерския пост на създадената от нея партия “Движение България на гражданите”.   Кунева ще наследи на поста в Страсбург финландския дипломат Яри Вилен. Вчера не бе открита за коментар. ", "date": "2018.07.21", "title": "Кунева става посланик на Европейския съюз"}
{"url": "http://www.classa.bg/%D1%81%D0%B2%D1%8F%D1%82/item/384327-%D0%BD%D0%BE%D0%B2%D0%BE%D0%B7%D0%B5%D0%BB%D0%B0%D0%BD%D0%B4%D1%81%D0%BA%D0%B0-%D1%84%D0%B8%D1%80%D0%BC%D0%B0-%D0%BF%D1%80%D0%B8%D0%BB%D0%BE%D0%B6%D0%B8-%D1%83%D1%81%D0%BF%D0%B5%D1%88%D0%BD%D0%BE-%D1%87%D0%B5%D1%82%D0%B8%D1%80%D0%B8%D0%B4%D0%BD%D0%B5%D0%B2%D0%BD%D0%B0-%D1%80%D0%B0%D0%B1%D0%BE%D1%82%D0%BD%D0%B0-%D1%81%D0%B5%D0%B4%D0%BC%D0%B8%D1%86%D0%B0", "text": "    Новозеландската компания, стояща зад забележителния опит с въвеждането на 4-дневна работна седмица, заключи, че е постигнала безпрецедентен успех, като 78% от служителите смятат, че са успели да управляват баланса между професионалния и личния си живот – увеличение от 24%, пише в. „Гардиън“.   240-те души персонал в Perpetual Guardian – фирма, занимаваща се с управление на тръстове, завещания и имоти – изпробваха четиридневната работна седмица през март и април – работниците работели по 8 часа, 4 дни в седмицата, но получавали заплащане за 5.   Академици следяха и изучаваха процеса преди, по време и след неговото приключване, събирайки качествени и количествени данни.   Основателят на Perpetual Guardian Андрю Барнс решил да изпробва идеята за 4-дневна работна седмица в опит да даде на служителите си по-добър баланс между професионалния и личния живот и да им помогне да се съсредоточат върху бизнеса, докато са в офиса по време на работното си време, като използват допълнителния почивен ден, за да се справят с домашните си и лични ангажименти.   Джарод Хаар, професор по управление на човешките ресурси в Техническия университет в Окланд, установи, че удовлетворението от работата и живота се увеличава на всички нива – и в дома, и на работното място, като служителите се представят по-добре в работата си и се наслаждават повече, отколкото преди експеримента.   Балансът между професионалния и личния живот, който отразява колко добре респондентите смятат, че могат успешно да управляват своята работна и непрофесионална роля, се увеличил с 24 процентни пункта.   През ноември миналата година малко над половината (54%) от персонала чувствали, че могат ефективно да балансират работата си и домашните си ангажименти, докато след изпитанието този брой е скочил на 78%.   Стресът на персонала е намалял с 7% в резултат от опита, докато стимулирането, ангажираността и чувството за овластяване на работното място се подобрили значително, като цялостното удовлетворение от живота се увеличило с 5 процентни пункта.   Хелън Деланей, старши преподавател в Бизнес Училището на Университета в Окланд, заявява, че мотивацията и ангажираността на служителите да работят се увеличават, защото са включени в планирането на експеримента и играят ключова роля в проектирането как ще се управлява четиридневната седмица – така че да не се отрази негативно върху производителността.   „Служителите са разработили редица иновации и инициативи, които да работят по по-продуктивен и ефективен начин: от автоматизиране на ръчните процеси до намаляване или премахване на употребата на интернет, която не е свързана с работата“, казва Деланей.   Андрю Барнс споделя, че ще представи резултатите от процеса пред борда, за да започне дискусия за това как четиридневна работна седмица може да се приложи в дългосрочен план в компанията му.   „Ако можете да имате родители, които да прекарват повече време с децата си, както това може да е нещо лошо?“, пита Барнс, който вярва, че новият работен модел има потенциал да окаже съществето положително влияние върху обществото.   „Възможно ли е да имате по-малко психически проблеми, когато имате повече време да се грижите за себе си и своите лични интереси? Вероятно… ако имаме по-малко хора по едно и също време в офиса, може би можем да правим по-малки офиси?“   Министърът на трудовите отношение на Нова Зеландия, Иън Лий-Галоуей, заявява, че резултатите от опита са „много интересни“ и прояви желание да насърчи бизнеса да тества нови и подобрени модели на работа.     „Наистина искам да работя с всеки един бизнес, който търси нови варианти как да бъде гъвкав относно своя персонал и да се опитва да подобри продуктивността, докато работи с персонала и защитава неговите условия на труд“, добавя Галоуей.", "date": "2018.07.21", "title": "Новозеландска фирма приложи успешно четиридневна работна седмица"}
{"url": "http://www.classa.bg/%D1%81%D0%B2%D1%8F%D1%82/item/384319-%D1%81%D0%B0%D0%BC%D0%BE-%D0%BE%D1%80%D0%B1%D0%B0%D0%BD-%D0%BB%D0%B8-%D0%B7%D0%BD%D0%B0%D0%B5", "text": "Едва ли има българин, който – ако не е на грантова хранилка, не приветства поведението на унгарския премиер Орбан срещу Сорос и срещу криворазбраните обятия с “братята мигранти”. Щом обаче и всеизвестната с гостоприемството си към пришълците Холандия въстава срещу “мултикултурализма”, значи ножът в Европа е опрял до кокъла.     Еврокомисията щяла била да санкционира Орбан, щото изгонил от страната си парите и политиката на Сорос. Ако ЕС продължава да действа по този начин, няма да го бъде. Защото само слепците не виждат, че Сорос и сие насаждат “мултикултурализъм” в Европа не за друго, а за разбиване на европейската цивилизация и лесното й превземане от задокеанските мултимилиардерски компании. Не, те не искат да съжителстваме братски с “другия” – в България населението от български, турски, цигански, арменски и какъв ли не още произход от векове живее заедно двор до двор и проблеми нямаше.      До момента, в който в годините на т.нар. преход (ясно откъде, но неясно накъде) западни емисари с пълни куфарчета и гърбосложени пред куфарчетата еврочиновници ни наложиха проекти и програми за “интегриране на ромите”, “права на малцинствата”, “десетилетия на включването”, “евроатлантизъм” и прочее мантри. Един наш президент дори напътстваше многовековната ни нация да направи своя нов “цивилизационен избор”, помните ли?   А всъщност, натрапването на “мултикултурализма” е едно към едно като натрапването на “равноправие за гейове и лесбийки”, чиито права никой не накърнява. Еднакво е с обвиненията в дискриминация винаги, щом някой у нас се опита да накара вече изпуснатите от обществото цигани да си плащат тока, водата или билетчето в трамвая. Не съжителство на културите натрапват такива като Сорос, а натиск, привилегии и диктат на чужди култури над традиционната във всяка страна. Резултатът е разпад, а разпадът на духовността у един духовен народ е краят му.   Само Орбан ли знае това?    ", "date": "2018.07.21", "title": "Само Орбан ли знае?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384320-%D1%81%D0%B2-%D0%BF%D1%80%D0%BE%D1%80%D0%BE%D0%BA-%D0%B9%D0%B5%D0%B7%D0%B5%D0%BA%D0%B8%D0%B8%D0%BB", "text": "    Свети пророк Йезекиил бил свещеник и произлизал от Левиевото коляно. По време на второто пленяване на Йерусалим при цар Йехония той бил взет в плен от Навуходоносор и отведен в Халдея. Там живял край реката Хавар и в петата година от пленението, около 595 г. преди Рождението Христово, получил от Господа повеля да проповядва на юдеите и да ги убеждава да се разкаят. Тогава бил на 30 години.     В чудно видение му се явил Господ. Йезекиил видял отворено небето и сред сияещ облак – подобие на четири животни, всяко от които имало четири лица, обърнати на четири страни: лице човешко, лице лъвско, лице на теле и лице на орел. Всички имали криле и блестели като свещ, зачервена в огън. Те били като че ли впрегнати в колесница, която се движела след тях и вървяла с шум, приличащ на шум от много води или от многолюден полк. Над тях се издигал бляскав свод и на свода – престол, на който седяло много светло човешко подобие, окръжено от огън и сияние.   Изпълнен от страх и смущение, Йезекии паднал по очите си чул глас Господен да му говори: \"Сине човешки, стани и аз ще говоря с тебе!\" И дойде в мене дух казва пророкът – и ме вдигна, и ме постави на нозете ми, и го чух да ми говори:     След това към Йезекиил се простряла ръка, която държала книжен свитък. Тя разгънала пред него свитъка, изписан от двете страни, и в него Йезекиил прочел: плач, охкане и тъга.   По думата на Господа Йезекиил изял свитъка и втори път получил от Бога заповед да предава точно, каквото е писано в него, и да приканя Йзраиля към покаяние. След това духът го вдигнал и понесъл. Пророкът чул след себе си шум от криле и колела и звук от силен гръм и думите:   Сърцето му било пълно със скръб, но той чувствал, че ръката Господня го укрепва.   Цели седем дни след това Йезекиил не се решавал да предаде на едноплеменниците си думите и откровенията Господни. Тогава Господ му повторил Своята повеля:  След това Йезекии имал отново видение на Божията слава.   В пророчествата на Йезекиил Месия се изобразява като пастир, Който ще дойде да спаси заблудените Свои овци. Пророкът го наричал Давид, понеже трябвало да произлезе от рода Давидов.   \"Ще изискам овците Си – казва той от името на Господа – и ще ги освободя от всички места, гдето бяха пръснати в ден облачен и мрачен. Ще ги паса на добро пасбище и кошара ще имат на високите израилеви планини. Моите овци Аз ще паса и ще ги отморявам. Изгубената ще намеря и прокудената ще възвърна, ранена ще привържа и болна ще укрепя. И ще поставя над тях един пастир, който ще ги пасе, Моя раб Давид; той ще ги пасе и ще им бъде пастир. И Аз, Господ, казах това. И ще сключа с тях завет за мир.\"   Увещавайки народа към покаяние, Йезекиил посочва на милосърдието на Бога, винаги готов да прости каещия се. \"Отхвърлете от себе си всички грехове, които сте вършили – говори той от името на Господа – и направете си ново сърце и нов дух! И защо да умирате, доме Израилев? Аз не искам смъртта на умиращия, но да се обърне той от пътищата си и да бъде жив. Обърнете се и живейте!\"       Господ многократно наставлявал Йезекиил чрез чудни личби и видения. Веднъж пророкът бил вдигнат духом и поставен на Соломоновия храм, видял идолите, които стоели на светото място, началниците израилски, които служели на идолите, и свещениците, които се покланяли на слънцето. В едно по-утешително видение Господ му показал възобновлението на храма и славата Божия, която го изпълня, и благодатта, която се излива на вярващите във водни потоци.   Пророкът също така имал откровение за възкресението на мъртвите. Той разказва, че ръката Господня го поставила сред поле, пълно с човешки кости, и Господ го запитал: \"Сине човешки, ще оживеят ли тия кости?\" Пророкът отговорил: \"Господи, Боже, Ти знаеш това.\" И същият глас му казал: \"Изречи пророчество за тия кости и кажи им: Сухи кости, чуйте словото Господне! Тъй казва Господ на тия кости: Ето, Аз ще въведа във вас дух и ще оживеете и ще познаете, че Аз съм Господ.\" Йезекиил изпълнил заповяданато, изрекъл пророчеството за костите и видял, че костите се съединяват и на тях израства плът, но дух още нямало в тях. И отново гласът Господен му казал: \"Изречи пророчество за духа, сине човешки, и кажи на Духа: \"Тъй казва Господ Бог: Дойди от четирите ветрове, Душе и духни върху тия убити и те ще оживеят!\" Пророкът изрекъл това пророчество както му заповядал Бог, и влязъл в костите Дух и те живели и се изправили на нозете си – твърде голямо опълчение.   Това пророчество за всеобщото възкресение на мъртвите се чете у нас на  .       Светата Библия ни дава малко подробности за живота на пророк Йезекиил. Запазило се е предание, че пленници юдеи – в гнева си за справедливите негови укори – го убили и че тялото му било положено в гроба на Сима и Арфаксада, Авраамови прародители.   Оттогава Йезекии започнал без страх да съобщава на народа всичко, което чувал от Господа. В продължение на 22 години той проповядвал на пленението, като ге увещавал да се откажат от пороците си, да се покаят и да се обърнат към Бога. Наставляван от Духа, той възвестявал бедствията, които ще постигнат Йерусалим и Юдея, предвещавал разорения на другите страни – Тир, Египет – и най-после указавал и на връщането на Израиля от плена и на дохождането на Избавителя.  ", "date": "2018.07.21", "title": "Св. пророк Йезекиил"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384321-21-%D1%8E%D0%BB%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "256 г. пр.н.е. - Храмът на Артемида в Ефес - едно от седемте чудеса на света - е разрушен от палеж.   1718 г. - Подписан е Пожаревският договор между Османската империя, Австрия и Венецианската република.   1774 г. - Руско-турска война (1768-1774): Русия и Османската империя подписват Договора от Кючук Кайнарджа, с който се слага край на войната.   1831 г. - Състои се коронацията на първия крал на Белгия - Леополд I.   1921 г. - В Царство България е въведено задължително и безплатно образование до 7-ми клас.   1931 г. - Ню Йоркския телевизионен канал CBS започва да излъчва за първи път в света ежедневни телевизионни емисии.   1940 г. - Втора световна война: СССР окупира трите прибалтийски държави - Литва, Латвия и Естония и ги обявява за социалистически републики в състава на СССР.   1944 г. - Втората световна война: Клаус фон Щауфенберг и верните му съмишленици са екзекутирани в Берлин, Германия, за Заговора от 20 юли против Адолф Хитлер.   1963 г. - Конклавът на кардиналите избира за папа Павел VI.   1970 г. - След 11-годишно строителство е завършена Асуанската язовирна стена в Египет.   1973 г. - Франция започва серия от ядрени опити на атола Муруроа.   1977 г. - Започва 4-дневната Либийско-египетска война.   1983 г. - На станцията Восток в Антарктида е отчетен световен рекорд за най-ниска температура на въздуха (-89,2 °C).   1999 г. - В Ингушетия е възстановено ислямското право на многоженство за мъжете - до 4 съпруги.       2007 г. - Излиза седмата и последна книга от поредицата за магьосника Хари Потър - Хари Потър и Даровете на Смъртта.     2011 г. - Приключва космическата програма на НАСА Космическа совалка с приземяването на космическата совалка Атлантис.  ", "date": "2018.07.21", "title": "21 юли, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/384322-%D0%B4-%D1%80-%D0%B0%D0%BD%D0%B5%D0%BB%D0%B8%D1%8F-%D1%85%D0%BE%D1%85%D0%B2%D0%B0%D1%80%D1%82%D0%B5%D1%80-%D1%80%D0%BE%D0%B1%D0%BE%D1%82-%D0%B7%D0%B0-%D1%80%D0%B5%D1%85%D0%B0%D0%B1%D0%B8%D0%BB%D0%B8%D1%82%D0%B0%D1%86%D0%B8%D1%8F-%D1%83-%D0%BD%D0%B0%D1%81-%D0%BC%D0%BE%D0%B6%D0%B5-%D0%B4%D0%B0-%D1%81%D0%BF%D0%B0%D1%81%D0%B8-%D1%81%D1%82%D0%BE%D1%82%D0%B8%D1%86%D0%B8-%D0%B4%D0%BE-%D1%85%D0%B8%D0%BB%D1%8F%D0%B4%D0%B8-%D0%B4%D0%B5%D1%86%D0%B0-%D0%B8-%D0%B2%D1%8A%D0%B7%D1%80%D0%B0%D1%81%D1%82%D0%BD%D0%B8", "text": "Робот локомат в България ще спести множество операции, и изпращането на деца и възрастни до скъпоструващи центрове в Европа, както и ще икономиса стотици хиляди левове на държавата.     Анелия Хохвартер е офтамолог и активист по здравни кампании. Родена и израснала в България, от 28 години тя работи и живее във Виена. Силно търсен хирург, тя се е посветила на това да направи родната си страна „по-здрава“.  От почти две години води дарителска кампания за закупуване у нас на жизненоважен робот за рехабилитация на хиляди деца и възрастни със загуба на двигателни способности.  Лобира пред частни и държавни институции и дарява приходите от продажба от своя книга с пътеписи от лекарските си мисии в чужбина. От няколко години тя буквално воюва за такъв робот за раздвижване в България наричан локомат, който да е и безплатен. Роботът служи на всички, които по някаква причина са на инвалидна количка или на болнично легло, включително за рехабилитация на деца с церебрална парализа, но и за възрастни след прекаран инсулт, мозъчни травма или операция.   Наличието на локомат в България ще спести множество усилия на деца и възрастни по придвижване до скъпоструващи центрове в Европа, както и ще спести на държавата стотици хиляди левове. Хохвартер отчаяно алармира институциите, че трябва да се въведат мерки за подобряване на рехабилитацията у нас, но напразно. Освен формални реакции от здравното министерство и от министерството на външните работи, до момента няма реална подкрепа на призива й.   Освен като хирург, Хохвартер се опитва да накара хората да прогледнат и по друг начин. Тя заявява, че у нас рехабилитацията „я няма“. Посочва, че в един от отчетите на Комисията за лечение в чужбина, 95 % от всички молби за лечение в чужбина са за рехабилитация.   „Болните у нас, включително децата с детска церебрална парализа, са „просяци по дарителски кампании, защото държавата изпраща на година само около 30 от последните на лечение, т.е. дарява по един Локомат на година по чуждестранни клиники“, казва Хохвартер. С нея разговаряме по тема, която касае всички ни като граждани.   Роботът локомат. Снимка: архив на д-р Хохвартер   – Приблизително 50 % от пациентите имат шанс да проходят с помощта на локомата. Как той влияе на тялото и как може да облекчи децата с детска церебрална парализа откъм усилия и мъки?   – Близо половината от хората, които се лекуват с локомат, имат възможност да проходят отново. Лечението с него е важно не само за децата с детска церебрална парализа, но и за всички други пациенти, които по някаква причина са вързани за инвалидна количка или са на легло. Специално за децата с ДЦП е много важно, понеже, освен че това е робот за раздвижване, той е важен за следоперативната рехабилитация. От друга страна, локоматът не е само терапевтичен уред, той служи и за диагностика. Чрез само един сеанс, децата се поставят за 10-15 минути на локомата, може да се снеме цялата характеристика на движението им, на състоянието на мускулите и сухожилията; коя част от тялото има нужда от оперативна намеса и коя може да бъде оправена само чрез раздвижване, рехабилитация. Така биха се спестили много ненужни операции на децата…Някои деца се изпращат в Австрия, в клиника за рехабилитация с детски локомат, само за тези показатели!… Значи това дете с инвалидна количка поема път на Запад, плащат се билети, намира се място за спане, преводач – за някаква процедура, която трае 10-15 минути, но е много важна, за да даде отговор на горепосочените въпроси… Всички пациенти, които събират пари или които се изпращат за лечение чрез Комисията за лечение в чужбина, успяват да направят тази рехабилитация само за три или четири седмици. По научни данни, терапията трябва да е между четири и единадесет седмици и да има поддържащи терапии. Пациентите започват дългия път към чужбина, за да започнат една терапия и после никога да нямат възможността да я довършат. Това е като да дадеш на болен от гнойна ангина пеницилин и да чакаш да се оправи. Не, така той е просто оставен на произвола.  В момента се събират средства по различни дарителски кампании, за да могат да заминат хората за лечение в чужбина. Но парите не могат да съберат с години и стоят затворени затворени в банки. В банките в България са затворени в момента парите за около, може би, два локомата!   – Как върви кампанията до момента? Какви наблюдения натрупахте за българското дарителство?   – Много мудно и бавно, но последните месеци набра сила, защото се срещнах с много представители на българския бизнес. Сега е ориентирана и към по-големи фирми и организации, за да се съберат по-лесно парите. Българското дарителство е много добро, но когато се касае за отделна съдба. Тогава хората отделят по 5-10 лв. Когато се касае за по-голяма кампания, те са много мнителни и не толкова склонни за дарителство.  Около 90 % от събраната сума е преди всичко от представянето на моята книга „Пътуване“, която е преведена на още три езика, и по събиране на пари чрез лични изяви и срещи. В последно време като че ли има обещания и идеи от по-големи организации и фирми, което ми дава надежда, че сме на правилния път.   – Кои са хубавите и лоши черти на българската държава във вашите очи?   – Разбира се, че в очите на всеки българин България е най-хубавата страна. Този списък би бил безкраен, за добрите, както и за лошите неща. Важното е човек да се стреми списъкът с негативите да е по-малък от този с позитивите. Моето желание е хората да работят общо. Да няма разединение на хора, живеещи в България, хора живеещи в чужбина… Кой бил патриот, на кого му било лесно или трудно… Всеки живее със своята съдба, всеки носи своите радости и тъги. По-добре да гледаме в собствената си паница. Тогава и държавата ни ще може да се промени към по-добро.   – У нас подобни роботи са за деца до 6-годишна възраст, поради което има нужда от локомат. На какви дефицити в системата се дължи това, че до момента нямаме робот като локомата за цялостна рехабилитация, с модули за деца и възрастни?   – Закупените уреди от „Българската Коледа“ през 2013 г. се наричат локохелп. Те са само за деца до 6-годишна възраст, и за частична, не за цялостна рехабилитация на тялото. Беше поставено началото на нов етап в рехабилитацията в България! Проблемът за страната ни е, че той там си и остана… Няма дългогодишна визия и желание да се продължи този процес, да се развива.   Дефицитите в системата се дължат преди всичко на това, че във всяко едно звено, не само в здравеопазването, има големи нужди. Просто човек не знае къде първо да откликне. С това се раждат дефицити – започнати кампании да не бъдат завършени докрай. Лечението с локомат би трябвало да е безплатно. Да се намерят начини то да бъде осъществено на тази база, тъй като рехабилитацията в България се покрива много малко. Ние имаме ок. десет терапии, заплатени според заболяването, а това е напълно недостатъчно. Не може на един човек след инсулт да му се дава една седмица по здравна каса за рехабилитация. Той всъщност е оставен на произвола. А хората с хронични заболявания като множествена склероза или детска церебрална парализа не могат да постигнат тези резултати, които биха постигнали с едно по-дълго, постоянно лечение. Как може един пациент да си доплати тази терапия? Относно интереса на клиниките, които имат възможност да си закупят локомат – изискванията за закупуване не отговарят на техния бизнес план… Всеки, който инвестира, трябва да знае неговата възвръщаемост. Те не могат да си позволят локомат, когато няма възвръщаемост (б.а. защото са избрали такъв бизнес план). – Без рехабилитация не само при децата, но и при възрастните, смъртността е много голяма. В България смъртността след инсулт е четири пъти по-голяма от тази в Западна Европа! Ако пациентът след инсулт се задвижи, той няма да се залежава, няма да има допълнителни проблеми като инфекции, които усложняват състоянието и често водят до смърт. Така причина за смъртността не е основното заболяване, а усложненията. И чрез тях трябва да се борим точно чрез раздвижване и чрез обръщане на внимание на рехабилитацията у нас. – Ние виждаме центрове за сърдечна хирургия и други на много високо международно ниво. Но относно рехабилитацията нищо не се прави и това се вижда и от отчета на Комисията за лечение в чужбина. 95 % от всички молби за лечение в чужбина са за рехабилитация. И в мен изниква мисълта – на всички институции, които се занимават с разпределяне на средства, би могла да им светне червената лампичка… Те могат да си кажат: „Ето, ние можем да спестим много средства“. На година се изпращат около 30 деца за лечение в чужбина и се превеждат средства за сеанси. Ние подаряваме на година по един локомат! Ако този локомат е в България, може да се осъществи терапията на между 800 и 1000 деца! За решаването на такива важни проблеми трябва да има един бизнес план, което не значи, че трябва да има печалба. Просто трябва да се види къде могат да се спестят пари в системата и с тези средства да помогнем на тези хора. Трябва да има визия! – Преди всичко проблемите възникват от това, че много се спонсорира частният сектор и много от държавните болници се затварят. – В Австрия най-добре оборудвани са държавните болници. Дори пациентът да е частно застрахован и въпреки че в частната болница бих имала по-голяма изгода, предпочитам да „готвя в своята кухня“, да оперирам в държавната болница. В множеството частни болници, които съществуват в България и имат договор с касата, лекарите предпочитат да преглеждат и оперират в частния сектор. По този начин се занемарява държавната структура и пациентите, които са оставени на съдбата, които нямат средства да отидат в частната клиника, получават много по-малко.  Примерно в Австрия аз съм назначена в държавна болница, там са ми основните заплата и работно място. Ако открия частен кабинет, с него нямам право да работя със здравните каси. Също така, операциите в частни клиники са регулирани с договори за кооперация с държавни болници. Това значи, че болница без достатъчен операционен капацитет може сама да сключи договор с частна болница и да ползва операционните зали. – Децата в Австрия, и не само децата, а и възрастните, се лекуват преди всичко в страната. Няма комисии за лечение в чужбина, защото в Австрия се предлага цялата палитра медицинско обслужване. Има някои изследвания, които се изпращат за Европа, например в Германия или Швейцария – те са важни за диагностиката и се поемат или от касата, или от институции за научни изследвания. Ако пациентът иска да отиде в клиника в чужбина, той има това право. Тези разходи той си ги поема сам. За по-редките заболявания са създадени центрове, които са единствени за Австрия. Там хората се пренасочват от лекуващия лекар и всички терапии и изследвания се поемат от здравната каса. В Австрия няма дарителски кампании за здравеопазване (б.а. защото има механизми за покриване на разходите). – Намеренията ми са той да е в държавно заведение с развито звено за терапия и рехабилитация. Само с локомата не могат да се постигнат чудеса, нужна e цялата програма за рехабилитация. Успях да издействам чрез кампанията гаранцията на локомата да е безплатна, в момента за цял свят е само година. Поддържането на уреда е около може би 8,5 хил. евра. Това не е голяма сума за година. Тя може да бъде събирана чрез акции, дарения; чрез участване на общината или съответната институция, която има интерес да работи с локомата. По направения план ще могат да се съберат средства и за сервизно обслужване, което значи, че нищо не пречи на този уред да работи безплатно. Намеренията ни са да се създадат и други клинични пътеки за локоматизирана терапия. Не само за деца с детска церебрална парализа, но и за хора с инсулт; след мозъчна травма или кръвоизливи в мозъка; извършени операции за тумори в мозъка; след аневризми. Така приходите по здравна каса ще осигурят не само сервизно обслужване, но ще създадат и работни места. – Там не само се запознах с това колко бедни и колко щастливи са хората, но имах и много положителни и негативни преживявания. Човек си казва: „Боже, аз съм само една капка върху нажежен ламаринен покрив“…Разбрах, че борбата срещу вятърни мелници е много важна, защото дори на един човек да дадеш надежда и живот, е толкова важно, колкото да дадеш и на двама. Разбрах, че на човек му е необходимо едно легло, където да не заспива гладен, всичко друго е служба на егото. Промених се в посока на това да съм по-добра, да толерирам другите, да приемам вижданията и начина им на живот. Разбрах, че много от вещите, които притежавам, не са ми нужни, и започнах да се освобождавам от тях. – Моите мисии се извършват с помощта на неправителствени организации. Обръщам се към тях и ги питам къде е нужна помощ. В Йемен отидох с частна организация на аптекар от областта Бургеланд, който пое пътните разходи и престоя. Работата на всички места е безплатна. За работата ми като очен лекар в Африка ми съдейства организацията „Светлина за света“. Поемам си всички разходи по пътуване и престой. Специално в Етиопия е създаден център за ретинална хирургия, набавени са уреди, но няма лекар, който да отиде да работи и да обучава персонала. Там успях да обуча двама лекари и три сестри и да оставя зад себе си едно функциониращо звено, работещо и без мен. На следващата мисия трябва да изнеса определен брой лекции и лекарите да извършат определен брой операции, за да може този център да продължи работа. Това значи, че дори една страна като Етиопия има визия и план за действие. Моето желание е това да се случва и в България.", "date": "2018.07.21", "title": "Д-р Анелия Хохвартер: Робот за рехабилитация у нас може да спаси стотици до хиляди деца и възрастни!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/384323-%D0%B0%D0%BA%D1%82%D0%BE%D0%B2%D0%B5%D1%82%D0%B5-%D0%BD%D0%B0-%D0%B1%D0%B0%D0%B1%D1%85-%D0%BD%D0%B5-%D0%BF%D0%BE%D0%B4%D0%BB%D0%B5%D0%B6%D0%B0%D1%82-%D0%BD%D0%B0-%D1%81%D1%8A%D0%B4%D0%B5%D0%B1%D0%B5%D0%BD-%D0%BA%D0%BE%D0%BD%D1%82%D1%80%D0%BE%D0%BB,-%D0%BD%D0%B0%D0%B4-%D1%82%D1%8F%D1%85-%D0%B5-%D1%81%D0%B0%D0%BC%D0%BE-%D0%B1%D0%BE%D0%B3", "text": "«БАБХ се изживява като слово Господне! Може да не подлежат на съдебен контрол, ама подлежат на разстрел!»   «Една лоша вест – Кристиян Вигенин е завел дело в АССГ, където съм на стаж, за спиране на заповедта за избиване на животните в Шарково и вече е излязло Определението.    Искът е отхвърлен веднъж на основание, че не може да докаже материален интерес, което беше разбираемо, но е преодолимо. Но другото основание е, че тези актове на БАБХ НЕ ПОДЛЕЖАТ НА СЪДЕБЕН КОНТРОЛ!    Ако не можете да разберете какво означава това, казано на прост език значи, че над БАБХ е само Бог! Тези заповеди ако ще да са пълно малоумие, да противоречат на всякакви закони, не могат да бъдат отменени от съд!    Това означава и че пострадалите стопани не могат да заведат дела за нанесени вреди от държавата по ЗОДОВ! В момента подготвяме отворено писмо с искане за оставката на Дамян Илиев и създаването на Обществен съвет за надзор дейността на БАБХ!»", "date": "2018.07.21", "title": "Актовете на БАБХ не подлежат на съдебен контрол, над тях е само Бог!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/384324-%D0%BF%D1%8A%D0%BB%D0%B5%D0%BD-%D0%BA%D0%BE%D0%BD%D1%81%D0%B5%D0%BD%D1%81%D1%83%D1%81-%D0%BF%D0%BE-%D0%B8%D0%B4%D0%B5%D1%8F-%D0%BD%D0%B0-%D0%B1%D1%81%D0%BF-%D0%B2%D0%BB%D0%B0%D1%81%D1%82-%D0%B8-%D0%BE%D0%BF%D0%BE%D0%B7%D0%B8%D1%86%D0%B8%D1%8F-%D1%81%D0%B5-%D1%80%D0%B0%D0%B7%D0%B1%D1%80%D0%B0%D1%85%D0%B0-%D0%B4%D0%B0-%D0%BD%D0%B5-%D0%BF%D1%80%D0%B8%D0%B5%D0%BC%D0%B0%D0%BC%D0%B5-%D0%BE%D0%B1%D1%80%D0%B0%D1%82%D0%BD%D0%BE-%D0%BC%D0%B8%D0%B3%D1%80%D0%B0%D0%BD%D1%82%D0%B8", "text": "В срок до 30 септември кабинетът трябва да представи предложение на България за реформа на Дъблинския регламент Управляващи и опозиция приеха обща позиция по въпросите за миграцията. На излизане от пленарната зала премиерът Бойко Борисов стисна ръката на лидера на БСП Корнелия Нинова.- Пълен консенсус! Власт и опозиция се разбраха - няма да приемаме обратно мигтранти! Управляващи и опозиция приеха обща позиция по въпросите за миграцията. На излизане от пленарната зала премиерът Бойко Борисов стисна ръката на лидера на БСП Корнелия Нинова.- Пълен консенсус! Власт и опозиция се разбраха - няма да приемаме обратно мигтранти! Управляващи и опозиция приеха обща позиция по въпросите за миграцията. На излизане от пленарната зала премиерът Бойко Борисов стисна ръката на лидера на БСП Корнелия Нинова.- Пълен консенсус! Власт и опозиция се разбраха - няма да приемаме обратно мигтранти!   Борисов убеди шефовете на парламентарни групи да го задължат да не подписва двустранни споразумения с други държави за прием на мигранти.   Отдавна невиждан консенсус регистрира 44 Народно събрание малко преди 14.00 часа.   С гласове повече от от конституционно мнозинство - 177 депутати одобриха решението да не приемаме върнати от Европа мигранти и нито един не натисна бутона \"против\" или въздържал се.   Разискванията бяха поискани от левицата.   Консенсусното решение, което е на практика предложението на БСП с добавки, бе прочетено от Нинова:   \"Народното събрание, отчитайки решението на Съвета на Европейския съюз от 28 юни 2018 г.: 1. Задължава Министерския съвет да не подписва двустранни споразумения за обратно приемане на мигранти; 2. Задължава Министерския съвет да внесе в Народното събрание позиция за общо решение на ЕС по въпросите на миграцията; 3. Задължава Министерския съвет до края на септември да представи предложение на България за реформа на Дъблинския регламент\". Това eдинство се получи в рeзултат на апела на премиера за консенсус с опозицията и изготвяне на общо проекторешение за миграцията, всички парламентарни групи се обединиха около обща позиция.   Депутатите си дадоха един час почивка за консултации и се разбраха, а докато Нинова оформя общ текст и събираше подписи на партийни лидери под зоркия поглед на Цвета Караянчева, Борисов се забавляваше с депутати от БСП.   Премиерът прекара доста време в пленарната зала в шеги и закачки с Иван Иванов, Драгомир Стойнев, Александър Паунов, а Георги Гьоков дори го потупа дружески по гърба. Компания от ГЕРБ му правеше Красимир Велчев.   После Борисов се прехвърли и пред редицата на ДПС, където се посмя малко и с Йордан Цонев и Мустафа Карадайъ, а накрая побъбри и в компанията на коалиционния партньор от ОП.   Почивката свърши, Нинова обяви новия текст, под който сложиха подписи всички лидери на парламентарни групи.   Народното събрание задължава МС да не подписва двустранни споразумения за обратно приемане на мигранти и да внесе позиция за общо решение на ЕС по въпросите на миграцията. До 30 септември МС трябва да представи предложение на България за реформа на така наречената Дъблинска стратегия за прием на бежанци.   Лидерът на БСП Корнелия Нинова представи решението и благодари за проявения разум. „Благодаря и на корегите, и на премиера, че подкрепихте предложенията ни и с разумни аргументи ги засилихме и допълнихме. Мисля че достойно защитихме националния интерес на България и общия европейски интерес\", заключи Корнелия Нинова.   На излизане от пленарната зала премиерът Бойко Борисов стисна ръката на лидера на БСП Корнелия Нинова.   По-късно Нинова написа във Фейсбук: \"Днес постигнахме голям успех за България. По наше искане Парламентът прие решение, с което забрани на правителството да подписва двустранни споразумения за връщане на мигранти. От 2016г. водя тази битка. Тя започна с искане да се отмени Постановление 208 за мигранти и продължава до днес. Бях наричана антиевропеец, Орбан в пола, какво ли не. Времето показа, че съм била права и днес всички парламентарни групи ме подкрепиха в едно добро решение за българския национален интерес.\"   \"Благодаря на опозицията, че днес, заедно с останалите парламентарни групи, подкрепихме правителството в лицето на Бойко Борисов, което отстоя на последното заседание на Европейския съвет на 28 юни решението България да не приема обратно бежанци и да не подписва двустранни споразумения в тази посока. Това написа председателят на ПГ на ГЕРБ Цветан Цветанов в профила си в социалната мрежа „Фейсбук\".   „С днешното решение на парламента още веднъж защитихме позицията на България, която Бойко Борисов отстоява отдавна\", пише още Цветанов.", "date": "2018.07.21", "title": "Пълен консенсус! По идея на БСП власт и опозиция се разбраха да не приемаме обратно мигранти!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/384325-%D0%BF%D1%80%D0%BE%D1%84-%D0%B3%D0%B5%D1%80%D0%B4%D0%B6%D0%B8%D0%BA%D0%BE%D0%B2-%D0%B4%D0%B0,-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D0%B5-%D0%BF%D1%80%D0%B0%D0%B2-%D0%BE%D1%81%D1%82%D0%B0%D0%B2%D0%B8%D1%85%D0%BC%D0%B5-1,6-%D0%BC%D0%B8%D0%BB%D0%B8%D0%B0%D1%80%D0%B4%D0%B0-%D0%BB%D0%B2-%D0%BD%D0%B0-%D0%BA%D0%B0%D0%B1%D0%B8%D0%BD%D0%B5%D1%82%D0%B0-%D0%B1%D0%BE%D1%80%D0%B8%D1%81%D0%BE%D0%B2", "text": "Нашият най-голям успех беше в сектор \"Енергетика\". Точно там имаше най-много несъбрани вземания, уточни служебният премиер   Бившият министър-председател на България проф. Огнян Герджиков разкри оставило ли е наистина служебното му правителство 1,6 млрд. лева повече в хазната, както твърди президентът Румен Радев.   Вчера държавният глава при посещение в авиобаза Граф Игнатиево оспори пред журналисти твърденията на премиера Борисов, че при сегашното управление на ГЕРБ сивата икономика спада, а по време на служебното правителство сивият сектор е покачил своя ръст. Румен Радев обяви, че служебното правителство е оставило в хазната 1,6 млрд. лв. повече и попита премиера къде са тези пари сега.   \"В течение на нещата съм. Не са минали сто години от нашето управление, а аз до 100 години помня. Едно от нещата, които си бяхме поставили като задача, е да събираме несъбрани вземания. Така че ние всъщност продължихме много успешно това, което предходният кабинет го правеше\", коментира проф. Герджиков за Агенция \"ПИК\".   \"Нашият най-голям успех беше в сектор \"Енергетика\". Точно там имаше най-много несъбрани вземания. И министърът успя да събере едни вече едва ли не отписани за събиране суми. Знам, че едно от нещата, с които може да се гордеем освен с добре организираните избори, е това, че финансово ние се справихме много добре. Не само че не направихме преразход, но и направихме икономии и събрахме за хазната допълнителни 1,5 или 1,6 млрд. лева\", каза още той.   На въпрос защо тогава се появи този скандал между управляващите и президента, бившият служебен премиер каза: \"Аз чух само Теменужка Петкова и Тома Биков. Очевидно тези хора не са наясно. Просто те трябва съвсем спокойно да си направят справка във финансовото министерство. Тези пари не са потънали някъде. Документално всичко е ясно. Трябва само да направят това усилие. Защото е обидно, след като нашият кабинет вложи сериозни усилия и то с успех. след това те да не ги признават.\"   Професор Герджиков коментира и политическата обстановка в страната от последните дни. \"Политическата обстановка е нормална за българските условия. При положение, че кабинетът е на ГЕРБ, а президентът не е на ГЕРБ, нормално е да има известни разминавания. Това е смисълът на демокрацията, така че няма нищо необичайно и нищо скандално\", заключи бившият премиер.", "date": "2018.07.21", "title": "Проф. Герджиков: Да, президентът е прав! Оставихме 1,6 милиарда лв. на кабинета \"Борисов\""}
{"url": "http://www.classa.bg/%D1%81%D0%B2%D1%8F%D1%82/item/384318-%D0%B4%D0%B8%D1%80%D0%B5%D0%BA%D1%82%D0%BE%D1%80%D0%B8%D1%82%D0%B5-%D0%B2-%D1%80%D0%BE%D1%81%D0%B0%D1%82%D0%BE%D0%BC-%D0%BF%D0%B5%D1%87%D0%B5%D0%BB%D1%8F%D1%82-%D0%B2-%D0%BF%D1%8A%D1%82%D0%B8-%D0%BF%D0%BE%D0%B2%D0%B5%D1%87%D0%B5-%D0%BE%D1%82-%D0%B2%D0%BB%D0%B0%D0%B4%D0%B8%D0%BC%D0%B8%D1%80-%D0%BF%D1%83%D1%82%D0%B8%D0%BD", "text": "Това сочат официалните справки за доходите им и материалното състояние на самите тях и членовете на семействата им, за 2017-та г.    Ето как изглежда на кратко това за генералния директор на държавната корпорация и тримата му първи заместници.   А ето как изглежда малко по-подробно същата картинка за президента на Руската федерация: Полезно е още да се каже, че средната работна заплата за цялата корпорация Росатом (около 250 000 служители) е малко над 70 000 руски рубли, което е почти 1 000 евро, по съвременния курс.   ДЕБЕЛО ПОДЧЕРТАВАМ това са ОФИЦИАЛНИ ДАННИ, откриваеми на сайта на Росатом и на сайта на президента. Но в толкова корумпирана страна, каквато е Русия, официалните данни не са това, което е в действителност?   От къде доходите на върхушката на ядрената мафия са толкова големи, на фона на ниския стандарт на руския народ? От 1-ви юли тази година минималната заплата в голямата страна беше повишена до около 290 лева наши пари, докато у нас тя е 510 лева. По-долу ще поставя три кратки видео клипа, които може да ви помогнат да си отговорите на последния въпрос, по различни начини.   Не се препоръчва на русофили и путинофили да пишат глупави коментари, защото те просто няма да бъдат допускани. Аз не съм русофоб и не възнамерявам да си губя времето с болни мозъци.  ", "date": "2018.07.21", "title": "Директорите в Росатом печелят в пъти повече от Владимир Путин"}
{"url": "http://www.classa.bg/%D1%81%D0%B2%D1%8F%D1%82/item/384316-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B6%D0%B8%D0%B2%D0%B5%D0%B5%D0%BC-%D0%BC%D0%BD%D0%BE%D0%B3%D0%BE-%D0%BF%D0%BE-%D0%B4%D0%BE%D0%B1%D1%80%D0%B5,-%D0%BE%D1%82%D0%BA%D0%BE%D0%BB%D0%BA%D0%BE%D1%82%D0%BE-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F", "text": "\"В Германия бяхме бедни, а тук сме едни от най-заможните хора\", разказват двама германски пенсионери, заселили се на старини в българското село Сираково. Пред вестник \"Билд\" те споделят,  че искат да останат тук завинаги.           Хилдегард и Валдемар Хакщетер от германската провинция Баден-Вюртемберг получават общо едва 1300 евро пенсия. Въпреки това са успели да си купят къща с голям двор. Но не в Германия, а в България, където двамата пенсионери намерили хубава къща на достъпна цена. Новият им адрес: село Сираково на 50 километра от Черноморското крайбрежие, пише германският вестник \"Билд\" и разказва, че двамата напуснали Германия още преди девет години - защото искали да живеят по-добре на старини.   Нов живот в България   \"В Германия бяхме бедни. А тук сме едни от най-заможните хора в селото\", споделя 75-годишният Валдемар пред репортерите на \"Билд\". Съпругата му Хилдегард е отгледала двете им деца. Паралелно е работила като чистачка, известно време е карала и такси. А Валдемар е работил като месар и шлосер.     Двамата разказват пред \"Билд\", че вложили всичките си спестявания в покупката на къща в България. Направили основен ремонт, построили си зимна градина, тераса, площадка за барбекю, гараж и дори фонтанче, което да краси големия им двор. В Германия със същите пари можели да си позволят само двустайно жилище под наем.   В сравнение с делника им в Германия, тук двамата пенсионери живеят направо луксозно, пише изданието. Защото в България повечето неща са по-евтини, отколкото в Германия - от фризьорските услуги до цените в ресторанта. \"Само за 15 евро тук можеш да си хапнеш и пийнеш много добре: салата, пържола, картофки, бира или вино плюс една малка ракия\", разказва Валдемар пред репортерите на \"Билд\".   За възрастни хора, решили да прекарат старините си в чужда страна, е особено важно да знаят на какви медицински услуги могат да разчитат. 70-годишната Хилдегард разказва, че преди няколко месеца си счупила крака. Болницата, в която я настанили, не била добре уредена. Никак не ѝ харесала и храната. Но за сметка на това лекарите и медицинските сестри били много мили. Германската здравна каса покрила разноските по операцията, но поела само 70 на сто от допълнителните разходи. Хилдегард и Валдемар трябвало да плятат близо 200 евро от собствения си джоб.   Завинаги   Независимо какво ги очаква занапред, двамата германци са решили да останат завинаги на Изток. Ако един ден им се наложи, ще си наемат болногледачка, която да се грижи за тях вкъщи. Имат и план Б: ако не успеят да намерят жена, която да е готова да ги гледа, ще отидат в някой хубав старчески дом, споделят двамата пред \"Билд\" и обясняват, че вече са намерили такъв в съседна Румъния. А когато един си отидат от този свят, искат да бъдат погребани в България. \"Едно хубаво, достойно погребение струва тук само 500 евро\", обяснява 75-годишният Валдемар.", "date": "2018.07.21", "title": "\"В България живеем много по-добре, отколкото в Германия\""}
{"url": "http://www.classa.bg/%D1%81%D0%B2%D1%8F%D1%82/item/384317-%D0%B4%D0%B5%D0%BD%D1%8F%D1%82,-%D0%B2-%D0%BA%D0%BE%D0%B9%D1%82%D0%BE-%D1%85%D0%B8%D1%82%D0%BB%D0%B5%D1%80-%D1%82%D1%80%D1%8F%D0%B1%D0%B2%D0%B0%D1%88%D0%B5-%D0%B4%D0%B0-%D1%83%D0%BC%D1%80%D0%B5", "text": "На 20 юли 1944 Хитлер трябваше да умре. На този ден офицери от Вермахта правят опит да го ликвидират, но Хитлер оцелява. А организаторите на покушението? Дълги години ги смятат за предатели.  Днес те най-сетне са герои.             Шест години след края на Втората световна война, през лятото на 1951, демоскопският институт \"Аленсбах\" прави анкета. Въпросът, отправен към германците, е какво мислят за събитията от 20 юли 1944 година. Едва една трета от участниците в допитването изразяват положително мнение за организаторите на неуспешния опит за сваляне на Хитлер от власт. Още шест години по-късно германците продължават да мислят по същия начин - повечето от тях се противопоставят на решението едно училище да бъде кръстено на името на главния организатор на атентата - Клаус фон Щауфенберг.     Непосредствено след атентата: Хитлер и хора от обкръжението му се укриват в бункер   Покушението срещу Адолф Хитлер, извършено на 20 юли 1944 година, е най-значимият опит за преврат по време на нацистката диктатура. Организаторите на атентата са от аристократичните среди, повечето от тях са високопоставени офицери от Вермахта. Висш офицер е и Клаус фон Щауфенберг, който поставя взривното устройство в главната квартира на Хитлер. При експлозията Хитлер е ранен, но оцелява. Заговорът се проваля, а Щауфенберг е заловен и екзекутиран още на следващия ден. По-късно са убити и всички останали участници в опита за ликвидирането на Хитлер.   Клаус фон Щауфенберг през 1940 година с децата си   Думи, останали в историята   Националсоциалистите ги обявяват за държавни предатели, изменили на офицерската клетва за вярност към Хитлер. Дори и след края на Втората световна война голяма част от германците продължават да ги смятат за изменници. Първият президент на Федералната република Теодор Хойс е на съвсем друго мнение. През 1954-та, в реч по повод 10-годишнината от атентата, той се опитва да разбуди германците и да ги убеди, че съпротивата срещу Хитлер е не предателство, а заслуга.   Теодор Хойс   \"Речта на Теодор Хойс предизвиква обрат в нагласите на германците по този въпрос\", казва Рюдигер фон Фос в интервю за Дойче Веле. Неговият баща е бил участник в заговора срещу Хитлер, а самият той е юрист, посветил живота си на една задача - да поддържа буден спомена за германската съпротива срещу Хитлер. Издал е книга с речи, държани в Германия по повод чествания на годишнини от атентата. \"Когато човек чете тези речи, получава цялостна представа за дебата около духовната и политическата същност на съпротивата, а и вижда как в съзнанието на германците значението на датата 20 юли 1944 постепенно се променя\", отбелязва Фос.   Основната заслуга за това е именно на президента Теодор Хойс - и на неговите решителни думи, благодарение на които атентатът срещу Хитлер постепенно бива осъзнат като бунт на съвестта. \"Теодор Хойс беше първият, който заговори за провала на политическите елити в Германия\", посочва Рюдигер фон Фос.   Убийството на тиранина е морален дълг, заявява през 1958 година и социалдемократът Карло Шмит. Негови са и тези паметни думи: \"Когато няма друг път за измъкване от злото, морална повеля е да бъде убит онзи, опитал се да тласне към безчовечност цял един народ\".   Райхсмаршал Херман Гьоринг (в светлата униформа) прави оглед на взривеното помещение   \"Още не сме изпълнили дълга си\"   Много години минават, преди заслугите на участниците в съпротивата да заемат подобаващо място в колективната памет. За това допринасят оратори като писателя Карл Цукмайер, който през 1969 година казва следното за Щауфенберг и неговите съмишленици: \"Тези мъже осъзнаваха, че шансът им да успеят е нищожен, но че въпреки това са длъжни да го сторят. И те рискуваха - с надеждата, че дори и да се провали, делото им ще бъде мощен сигнал за утрешния ден\".   Днес някогашните \"предатели\" отдавна вече са герои. \"Само че в училище все още се научава твърде малко за германската съпротива\", казва Рюдигер фон Фос и добавя: \"Липсата на достатъчно гражданска смелост винаги вреди на демокрацията\". Или както казва Теодор Хойс през 1954 година: \"Още не сме изпълнили дълга си\".", "date": "2018.07.21", "title": "Денят, в който Хитлер трябваше да умре"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384308-%D0%B3%D0%B0%D0%B4%D0%B6%D0%B5%D1%82%D0%BE-%D0%BD%D0%B0-%D1%87%D0%B8%D1%87%D0%B0%D1%80%D0%B8%D1%82%D0%BE", "text": "Хавиер Ернандес намери отличен начин, за да се зареди с енергия след края на Световното първенство в Русия и преди старта на новия сезон. Чичарито се отдаде на плажни забавления със своята половинка - моделът Сара Кохан.  Двамата отидоха на почивка в Маями, а появата им предизвика много погледи. И докато американците не са толкова запалени по футбола и не познават добре нападателя на Уест Хям, то половинката му предизвика истински фурор.  23-годишната австралийка бе с оскъден бански, който не скриваше почти нищо от прелестите ѝ. На всичко отгоре тя заемаше доста предивикателни пози, с което подпали мъжете на плажа, пишат английски издания.    ", "date": "2018.07.21", "title": "Гаджето на Чичарито"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384309-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-21-%D1%8E%D0%BB%D0%B8", "text": "ОВЕН ( 21 март - 20 април ) Възможни са проблеми, които могат значително да променят хода на текущите събития. Дори няма да разберете, как нещата ще тръгнат в различна посока. Финансова печалба, може да дойде от най-неочаквана страна. В любовта, не трябва да правите планове за бъдещето. Всички те, ще се провалят поради собствената ви неувереност във вашите възможности. ТЕЛЕЦ ( 21 април - 21 май )  Днес, може да постигнете успех в търговските сделки. Само не се опитвайте да направите всичко наведнъж, иначе грешките ще бъдат много тежки. В областта на любовта, ще трябва да вземете решение за себе си и избраника. Но бъдете емоционално сдържани и разсъждавайте спокойно. Ако планирате пътуване, то ще бъде незабравимо. БЛИЗНАЦИ ( 22 май - 21 Юни ) Възможен е успех в различни области на знанието. Ако имате опит, споделете го с колеги. В никакъв случай не трябва да мързелувате, а да действате със сила и ентусиазъм. Физическата ви активност, може да не бъде на нужното ниво. Особено, ако не се чувствате добре по отношение на здравето. Пазете се от настинки.   РАК ( 22 юни - 23 юли ) Очакват ви академични постижения, професионално развитие и много нова информация. Ако сте упорити, ще се справите успешно с изпитите, които ще ви предостави съдбата. Има шанс да си намерите работа, която в бъдеще ще донесе много перспективи. Семейните, трябва да изключат егоизма и да станат по-меки в общуването с близките. ЛЪВ ( 24 юли - 23 август ) Трябва да бъдете по-амбициозни, ако въпросът касае нова позиция. Никой няма да ви съди, само ще увеличите авторитета си милион пъти. От опасни моменти, свързани със закона, ще ви избави близък приятел. Но ако продължите да се държите грубо и действате необмислено, ще имате проблеми. Между другото и финансови. ДЕВА ( 24-ти август - 23 септември ) Може спокойно да смените професията си, да преминете от думи към действия, вместо да чакате подходящото време. В противен случай, ще останете без изгодни предложения и финансови ползи. Не спорете с тези, които са по-възрастни и по-мъдри от вас. Вечерта, ще трябва да се грижите за близките си, повече, отколкото за себе си. Но това е благородна кауза. ВЕЗНИ( 24 септември - 23 октомври) Не преувеличавайте проблемите, които може да решите без външна намеса. По принцип те, ще са от личен характер, което може да доведе до конфликт с избраника. Ако се чувствате морално уморени, по-добре си починете. Желателно е, далеч от дома, сред природата или на вилата. Вечерта, е възможна среща със стар приятел.   СКОРПИОН ( 24 октомври - 22 Ноември ) Може да прибегнете до авантюри и рискове, за да се постигнете успех. Колкото и да е странно, това ще е единственият начин да се докажете в живота. Успешно ще се развиват сделки, преговори и кореспонденция в интернет. Вечерта е по-добре да прекарате у дома със семейството. Особено, ако имате битови проблеми и неотложни ремонти, които отдавна ви напрягат.   СТРЕЛЕЦ ( 23 Ноември - 21 Декември ) Очакват ви светли промени в живота, но спокойствие от този ден не чакайте. Необходимо е внимание при работа с документи. Възможни са скрити капани, затова се опитайте да ги намерите пред колегите. Лечението на хронични заболявания, ще бъде ефективно. Особено ако използвате доказани методи. КОЗИРОГ (22 Декември - 20 януари ) Може да решите стари проблеми, който отдавна ви тежат. Не разчитайте на големи печалби, задоволявайте се с това което заработвате. Неприятна ситуация, е възможна на работното място. Ако обърнете внимание на незначителните проблеми, ще постигнете заветните си цели. След бурята в семейството, чакайте затишие.  ВОДОЛЕЙ ( 21 януари -  19  февруари ) Възможни са пререкания с колеги. Въпреки, че много от тях, напротив, ще се държат с вас отстъпчиво и внимателно. Дяволът не е толкова черен, чували ли сте тази фраза? Така че, не е необходимо да устройвате драма, там където такава, не може да съществува. В любовта, може не само да признаете чувствата си на любимия човек, но също така и да направите дългоочаквано предложение.   РИБИ ( 20 февруари - 20 март ) Може многократно да чуете критики от страна на шефовете. Е, и какво страшно има в това? Главното е, да го гледате в очите и да не го прекъсвате. Ако даде конструктивни предложения, ще трябва активно да ги реализирате в работата. Трябва да сте по-предпазливи, по пътя и в битовата сфера.", "date": "2018.07.21", "title": "Дневен хороскоп 21 юли"}
{"url": "http://www.classa.bg/%D1%81%D0%B2%D1%8F%D1%82/item/384310-%D0%B2%D0%BE%D0%B9%D0%BD%D0%B0%D1%82%D0%B0-%D0%BD%D0%B0-%D1%80%D1%83%D0%BC%D1%8A%D0%BD%D1%81%D0%BA%D0%B8%D1%82%D0%B5-%D0%BA%D0%B0%D1%80%D0%B8%D0%BA%D0%B0%D1%82%D1%83%D1%80%D0%B8%D1%81%D1%82%D0%B8-%D1%81-charlie-hebdo", "text": "Когато става дума за хаплив черен хумор, никой не може да се конкурира със славата на Charlie Hebdo. Този път обаче френският карикатурен седмичник се оказа въвлечен в странна \"война на моливите\" с Румъния.   От няколко дни в социалните мрежи циркулира фалшива корица с челото на Charlie, на която френският национален отбор по футбол е изобразен като група маймуни. \"Банан е!\", \"Портокал е!\", спорят помежду си героите на карикатурата, докато държат Купата в ръце.     Това, което прави впечатление, е бележката \"Fabrique en Roumanie\" (\"Произведено в Румъния\") и надписът \"И румънците имат чувство за хумор! Франция спечели купата на Мондиал\". Подписът под карикатурата е на Peno, което съвпада с псевдонима на румънски илюстратор от Плоещ.     Карикатурата с маймуните започна да се разпространява в социалните мрежи преди няколко дни, като официалните профили на румънската националистическа партия Partidul Romania Mare я споделят доста активно. Корицата се появи и в серия онлайн-медии от Русия, Украйна и Турция, които обявиха рисунката за съвсем \"истинска\" подигравка от страна на Charlie Hebdo със собствения им национален отбор.     \"След като обиждаше исляма и мюсюлманите, расисткото и скандално списание Charlie Hebdo този път се прицели в гражданите на собствената си страна - футболистите от националния отбор. Списанието на омразата и расизма недоволства от победата, докато цяла Франция празнува лудешки след финала на Световното първенство\", се казва в статия в турски новинарски сайт.     \"Европа приема хиляди имигранти за поредна година и ето го полезния резултат. Нова скандална обложка на Charlie Hebdo. А какво стана с толерантността?\", пише руски блогър. \"Да се чудиш защо стреляха по тях\", иронизира друг руснак в Twitter.   Едва когато френски журналисти показаха как изглежда истинският последен брой на Charlie, посветен на Световното (в стил - Макрон открадна славата на шампионите), започнаха да се появяват и опровержения.   Всъщност, зад грубата \"Произведена в Румъния\" подигравка си има предистория, отново пропита със спортна злоба и засегната национална чест.   Всичко започва в средата на месец юни, когато оригиналният Charlie Hebdo решава да \"поздрави\" румънската тенисистка Симона Халеп за победата на Ролан Гарос с тази карикатура:   \"Румънка печели Ролан Гарос - Старо желязо! Старо желязо!\"   Образът би трябвало да осмива стереотипа на французите за източноевропейските имигранти -  нелицеприятни и озъбени лица, които крадат метали за вторични суровини. Да осмива идеята, че \"всички румънци са цигани\". Румънската преса и социалните мрежи обаче приеха рисунката на нож.   \"Това е обида и за ромите, и за румънците и за Симона Халеп\", коментира румънският журналист Кристиян Тудор Попеску (самият той e запален фен на тениса и участник в турнири за ветерани).   Наложи се френското посолство в Букурещ да публикува позиция, в което посочва, че рисунката в Charlie Hebdo \"ангажира само автора си и не представлява по никакъв начин настроението на общественото мнение във Франция\". В същото време посланик Мишел Рами подчертава, че \"свободата на словото и на пресата са фундаментални принципи на Френската република\".   \"Ако си мислят, че трофеят от Ролан Гарос е боклук, макар че струва над 2 милиона евро, значи са глупаци. Сигурно си мислят, че купата е нещо, което вече не представлява интерес за французите. Това им е работата, не си струва да им отговаряме нищо. Не им обръщайте внимание\", беше коментарът на бившия No.1 в мъжкия тенис Илие Настасе. Не всички обаче последваха съвета му. Така художникът Peno Pixel създаде своя собствена нецензурна корица, на която показва човече с надпис \"Charlie\", коленичило пред полугол румънeц с калпак и възкликващо \"От желязо е, от желязо е!\". Заглавието гласи \"Румъния още обича Шарли!\".   Отговорът на Charlie? \"Румънците нямат чувство за хумор\".   \"Румъния, която ни е дала велики хумористи като Мирча Елиаде и Чоран, се разсърди на Франция заради карикатура с победителката на Ролан Гарос. 61 години след създаването на Европейската икономическа общност разбираме с ужас, че европейците нямат чувство за хумор... една фундаментална мащабна площадка от европейската конструкция още не е започната - Европа на хумора\", написа Лоран Сурисо (Riss), отговорният редактор на броя с рисунката на Симона Халеп.   Изглежда, че расисткото сравнение на чернокожите футболисти от екипа на Дидие Дешан с маймуни и репликата \"И румънците имат чувство за хумор\" би трябвало да е последната дума по казуса. Въпреки че пародийната корица е подписана от Peno, самият той не я е споделял от свое име в профилите си в социалните мрежи - за разлика от първия си опит.   По-странното е, че хората, които се възползват от играта на карикатури за политически PR, едва ли могат да се определят като най-големите привърженици на идеята за Европа без граници, дори на хумора.", "date": "2018.07.21", "title": "Войната на румънските карикатуристи с Charlie Hebdo"}
{"url": "http://www.classa.bg/%D1%81%D0%B2%D1%8F%D1%82/item/384311-%D1%82%D1%80%D0%B5%D1%82%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%B0-%D0%B2%D0%BE%D0%B9%D0%BD%D0%B0-%D0%BD%D0%B5-%D1%81-%D0%BD%D0%B0%D1%81,-%D0%BA%D0%B0%D0%B7%D0%B2%D0%B0%D1%82-%D0%BE%D0%B1%D1%8A%D1%80%D0%BA%D0%B0%D0%BD%D0%B8-%D0%B8-%D0%B7%D0%B0%D0%B3%D1%80%D0%B8%D0%B6%D0%B5%D0%BD%D0%B8-%D1%87%D0%B5%D1%80%D0%BD%D0%BE%D0%B3%D0%BE%D1%80%D1%86%D0%B8", "text": "    Официалните представители в малката балканска държава в югоизточна Европа първоначално не знаеха какво да кажат, когато президентът Доналд Тръмп намекна, че Черна гора може да предизвика глобален Армагедон с армията си, която е под 2000 души на брой. Това, че лидерът на доминиращата в света суперсила характеризира населението на страната от 620 000 души като „много силни“ и „много агресивни хора“, в началото остави черногорското правителство безмълвно. То намери гласа си в четвъртък и това, което излезе, бе по-скоро църковно песнопение, отколкото боен вик.   Ние градим приятелства и не сме загубили нито едно, се казва в декларация, оповестена в столицата Подгорица в отговор на призивите за коментар от страна на медиите. Няма значение колко голям или малък си, а до каква степен споделяш ценностите на свободата, солидарността и демокрацията, заяви правителството.   Живеейки в регион, който е видял достатъчно насилствени конфликти, черногорците казват, че се интересуват много повече от туризъм, отколкото от война.   Черна гора – бивша югославска република, като Словения – родната страна на първата дама на САЩ Мелания Тръмп, е известна с дългите си плажове на Адриатическо море.   Засмях се, когато чух това и си дадох сметка, че това може да бъде добра реклама, казва 58-годишната пенсионерка Славка Ковачевич за думите на Тръмп, докато си почива от сутрешното пазаруване.   Тръмп сподели мислите си за Черна гора по време на интервю на Тъкър Карлсон от Фокс Нюз, проведено в понеделник след срещата с президента на Русия Владимир Путин в Хелзинки. Те обсъдиха договора за колективна отбрана на НАТО.   Ако най-новата и най-малка членка на военния съюз е провокирана, имайки зад гърба си НАТО, това би могло да окуражи малката страна с много силен народ да влезе в конфликт, заяви американският президент за Черна гора. Те са много силни хора, те са много агресивни хора, те може да станат агресивни и, ето ти – Трета световна война, добави той.   Не за пръв път Тръмп обръща внимание на Черна гора по начин, който привлича прекомерно внимание. На срещата на върха на НАТО миналата година, първата му като президент, Тръмп избута черногорския премиер Душко Маркович от пътя си, докато се опитваше да излезе напред за групова снимка на лидерите.   Тогава Маркович отказа да направи проблем заради поведението на Тръмп. Маркович също избегна да коментира думите на Тръмп тази седмица, отбелязвайки в парламентарен дебат в сряда, че те са били направени в контекста на въпроса за финансирането на НАТО и не са целели да обидят конкретна членка. Следователно, приятелството и алиансът на Черна гора и САЩ са силни и постоянни, заяви правителството на Маркович в изявление в четвъртък.   Мнението на Тръмп има известни основания в историята. Черна гора, което означава „черна планина“, се хвали с героична военна традиция, изградена през векове на завоевания и съвременни конфликти в размирните Балкани.   Черна гора бе една от малкото страни в региона, която запази известна автономия по време на Османската империя. Връзките й в миналото с Русия, с която Черна гора споделя славянска и православна християнска култура, бяха толкова силни, че нейните лидери обявиха война на Япония през 1904 г., само за да подкрепят Русия. Черна гора стана част от Югославия след Първата световна война. По време на разпадането на Югославия Черна гора бе бомбардирана от силите на НАТО през 1999 г., преди да се отдели от Сърбия през 2006 г.   Аз само искам да припомня на цялото американско обществено мнение и на президента Тръмп, че Черна гора бе съюзник на американските войници по време на две войни – през Първата световна война и Втората световна война, заяви бившият председател на черногорския парламент Ранко Кривокапич пред Асошиейтед прес.   Черногорците не са агресивни, но са нация от смели войни, каза той.   Случи се така, че губернаторът от Мейн Пол Льопаж бе на посещение в Черна гора, когато бе излъчено интервюто с президента.   Мейн и Черна гора имат партньорство от 2006 г., което според Льопаж първо е било фокусирано върху помощ за бедствия, управление на кризи и гранична сигурност.   Балканите имат трудна история, но всички харесват Черна гора, заяви губернаторът във видео, което американското посолство в Черна гора публикува във вторник. Посолството след това излезе с декларация в четвъртък, в която каза, че САЩ се гордеят да нарекат Черна гора съюзник.   Макар страната и нейната армия да са малки, Черна гора бе сметната за важна добавка към НАТО, когато тя се противопостави на Русия и се присъедини миналата година. Освен че бе руски съюзник на Балканите, страната е разположена в южната част от Адриатическо море, която Москва иска да контролира.   Черногорските власти обвиниха Русия, че стои зад провален опит за преврат през 2016 г., който имал за цел да убие пронатовския премиер на страната. Русия отхвърли това твърдение.   С оглед на последните търкания, някои черногорски наблюдатели се разтревожиха, че коментарите на Тръмп трябва да бъдат възприети сериозно. Бившият председател на парламента Кривокапич описа изявлението на Тръмп като „много странно“.   Надявам се, че това просто бе грешка, нищо повече, каза Кривокапич. И се надявам, че Черна гора не е била част от разговорите в Хелзинки.   Реакцията на 34-годишния адвокат Милян Ковачевич повече приличаше на самоувереността на неговия премиер, след като бе избутан.   Той е президент на Америка, но напоследък не се справя много добре с изказванията си, сви рамене Ковачевич.", "date": "2018.07.21", "title": "Трета световна война? Не с нас, казват объркани и загрижени черногорци"}
{"url": "http://www.classa.bg/%D1%81%D0%B2%D1%8F%D1%82/item/384312-%D0%BF%D1%83%D1%82%D0%B8%D0%BD-%D0%BC%D0%B0%D0%BD%D0%B8%D0%BF%D1%83%D0%BB%D0%B8%D1%80%D0%B0-%D1%82%D1%80%D1%8A%D0%BC%D0%BF-%D0%BA%D0%B0%D0%BA%D0%B2%D0%BE-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%BD%D0%B0%D0%BF%D1%80%D0%B0%D0%B2%D1%8F%D1%82-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%86%D0%B8%D1%82%D0%B5", "text": "В кариерата си като служител под прикритие в ЦРУ видях руското разузнаване да манипулира много хора. Никога не съм допускал, че някой ден американският президент ще стане един от тези хора.   Фактът, че президентът не успя да защити единодушните заключения на разузнавателната общност на САЩ за руска намеса в изборите през 2016 г. и да осъди тайната руска кампания за влияние, както и фактът, че стоеше безучастно пред очите на света, докато руски диктатор сипеше лъжи, обърка мнозина, но трябва да притеснява всички американци. Правейки това, което Владимир Путин би искал, лидерът на свободния свят се включи активно в руска кампания за дезинформация, която легитимира руските опровержения и отслаби доверието към САЩ както сред нашите приятели в чужбина, така и сред враговете ни.     Като член на Конгреса, равностоен клон на управлението, който основателите на САЩ са замислили с цел да гарантира контрол и равновесие в разделението на властите, вярвам, че ние, конгресмените трябва да изпълним задълженията си по надзор, както и да се грижим американците да бъдат информирани за сегашната опасност.   Сякаш мнозина американци са забравили, че Русия е наш противник, а не съюзник и че причините за днешното напрежение датират от дълго преди изборите през 2016 година. В продължение на повече от десетилетие Русия се намесваше в избори по цял свят, подкрепяше брутални диктатори и нахлуваше в суверенни страни – всичко това във вреда на интересите на САЩ. Мит Ромни беше прав, когато през 2012 г. каза на президента Барак Обама, че Русия е „без съмнение нашият геополитически враг номер 1“.   Нашата разузнавателна общност заключи с висока степен на увереност, че президентът Путин е наредил лично на своите сили за сигурност да предприемат кампания за оказване на влияние, целяща да подкопае доверието в американската демокрация и да всее хаос в избирателната ни система. Руските усилия за хакване на политически организации и щатски изборни комисии са добре документирани, както и руските кампании за дезинформация в социални медии.   Русия е противник не само на САЩ, а и на обичащите свободата хора навсякъде по света. Дезинформацията и хаоса са руска форма на изкуство, развита през съветската епоха, която Русия днес е модернизирала за използване на съвременни инструменти. Резултатът беше, че руска дезинформация се разпространи като вирус през целия западен свят. От изборите във Великобритания, Франция и Черна гора до инвазиите в Грузия и Украйна, Москва следваше агресивна външна политика, целяща да всее хаос и да засили руското влияние в страни, които по-рано бяха подвластни на съветския комунизъм. Тези усилия отслабват наши съюзници и подсилват тези, които се опитват да подкопаят демократичния ред, помогнал за предотвратяването на нова световна война в Европа след 1945 г.   Нещо повече, заплахата от руска намеса в избори в САЩ не е отминала. Миналата седмица директорът на американското разузнаване Дан Коутс предупреди, че „предупредителните светлинки мигат в червено“, че Русия и други противници ще предприемат нови кибератаки срещу дигиталната ни инфраструктура. Това включва много от енергийните компании в моя собствен район в Южен и Западен Тексас.   Не се заблуждавайте, руските кампании за дезинформация работят.   Много от моите избиратели питаха какво може да направи Конгресът, за да защити американците от руски заплахи и да гарантира контрол над поведението на изпълнителната власт на събития като това в Хелзинки. Ако е необходимо, Конгресът трябва да поеме водеща роля по въпросите на европейската сигурност, както през последните години. Например, при управлението на Обама, Конгресът неведнъж оказа натиск над президента – използвайки силата на парите чрез закони за бюджетно кредитиране – да изпрати смъртоносни оръжия, за да помогне на Украйна в борбата срещу подкрепяните от Русия сепаратисти.   Миналата година Конгресът прие закон „За противодействие на противниците на Америка чрез санкции“, за да наложи тежки санкции на Русия в отговор на нейната намеса в нашите президентски избори. Тази година Камарата на представителите прие Закона за киберсътрудничество с Украйна, за да подобри способностите на Украйна да отвръща на подкрепяни от Русия опити за дезинформация и пропаганда. Освен това се радвам, че Сенатската комисия по външните работи поиска от държавния секретар Майк Помпейо да свидетелства за неотдавнашните срещи на президента с Ким Чен-ун и с Владимир Путин.   Освен това Конгресът трябва да вземе мерки, за да даде на мъжете и жените, служещи в нашите разузнавателни агенции инструментите, от които се нуждаят, за да се противопоставят на Москва и да предотвратят подобни случаи в бъдеще. Можем да започнем, като поставим на бюрото на президента Закона за разузнаването, който разрешава финансиране, подкрепящо програми от критично значение за националната сигурност в цялата разузнавателна общност. Той изисква освен това редовни публични доклади за външни заплахи срещу предизборни кампании на федерални избори преди тези избори да се състоят. С него става задължително и уведомяването на Конгреса в рамките на 14 дни след като е определено с умерена или висока увереност, че външна сила е извършила киберпроникване или кампания с активни мерки, за да повлияе на федерални избори. Законът изисква и доклади пред комисиите по разузнаване на Сената и Камарата на представителите за минали и продължаващи руски кампании за влияние.   Като член на Комисията по надзор и правителствена реформа към Камарата на представителите, вярвам искрено във важността на надзорните задължения на Конгреса и ще работя със своите колеги, за да гарантирам, че правителството приема сериозно руската заплаха.   Ако не предприемем действия, рискуваме да отслабим още повече доверието към себе си в международните преговори за важни търговски споразумения, военни съюзи и за ядрените оръжия, както сред приятелите, така и сред враговете си.   В тази опасна геополитическа обстановка трябва да бъдем бдителни и силни при отговорите на чуждестранни заплахи. Поставяните от Русия предизвикателства не са различни и се надявам, че президентът споделя моята убеденост, че силата на Америка, а не нейната слабост, е най-добрият начин да се опази световната сигурност пред лицето на противници като Русия.    ", "date": "2018.07.21", "title": "Путин манипулира Тръмп. Какво трябва да направят американците?"}
{"url": "http://www.classa.bg/%D1%81%D0%B2%D1%8F%D1%82/item/384313-%D0%B8%D0%B7%D1%80%D0%B0%D0%B5%D0%BB-%D0%B5%D0%B2%D1%80%D0%B5%D0%B8%D1%82%D0%B5-%D0%BD%D0%B0-%D0%BF%D1%8A%D1%80%D0%B2%D0%BE-%D0%BC%D1%8F%D1%81%D1%82%D0%BE", "text": "В Кнесета бе приет Закон за националната държава: само евреите ще имат право на самоопределение, а арабският вече няма да е със статут на официален език. Дискриминацията на нееврейските малцинства  вече е узаконена.             Повече от пет години - толкова продължиха дебатите около Закона за националната държава, проект на десните сили в Кнесета. Сега той вече е факт: законът бе приет набързо с крехко мнозинство, малко преди лятната ваканция. Той определя Израел като национална държава на еврейския народ и съдържа определения, които ще узаконят дискриминацията на нееврейските малцинства.     Десните сили окола премиера Нетаняху наложиха новото самоопределение на държавата Израел, въпреки че не бяха осигурили широк консенсус. Този закон само допълва списъка с други фундаментални решения, приети по света с крехко мнозинство срещу силната съпротива на малцинството - каквито например бяха решенията за Брекзит и за новата турска конституция.   Законът за националната държава разединява еврейския народ - сред еврейската диаспора законът беше дори по-оспорван, отколкото в самия Израел. Религиозните заселници-националисти и ултраортодоксалните партии обаче са твърдо решени да моделират държавата по свой вкус. Актуалната международна обстановка допълнително ги окуражава: в лицето на Доналд Тръмп в Белия дом се разпорежда един американски президент, който симпатизира на израелската десница, а във все повече европейски държави думата имат политици, които величаят етно-национализма. И докато в Кнесета приемаха новия закон, на официално посещение в Израел беше не друг, а унгарският премиер Виктор Орбан. Това сигурно е било случайно съвпадение, но пък то имаше голямо символно значение.   Арабските членове на Кнесета протестираха по време на гласуването   Днес съдбата на палестинците вече не вълнува така силно арабския свят, зает със собствените си конфликти, както след основаването на израелската държава, което доведе до прогонването на стотици хиляди палестинци. Точно в декларацията, прокламираща независимостта на държавата Израел, бяха заложени високи стандарти с акцент върху демокрацията и равноправието на всички граждани. В новия Закона за националната държава обаче тези две определения дори не се споменават. Затова пък нееврейските малцинства няма да имат право на самоопределение, арабският език вече няма да е със статут на официален, а изграждането на чисто еврейски селища се издига до национален интерес.   Не, това не е политика, която търси баланса. Това е политика, която залага на надмощието и превъзходството. И която не се опитва да избягва конфликтите.  ", "date": "2018.07.21", "title": "Израел: евреите на първо място"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/384314-%D0%B8%D0%BC%D0%B0-%D0%BB%D0%B8-%D0%BD%D0%B0%D0%B8%D1%81%D1%82%D0%B8%D0%BD%D0%B0-%D0%B7%D0%B0%D0%B3%D0%BE%D0%B2%D0%BE%D1%80-%D1%81%D1%80%D0%B5%D1%89%D1%83-%D0%B1%D0%BE%D1%80%D0%B8%D1%81%D0%BE%D0%B2-iii", "text": "Борисов неведнъж е прибягвал до твърдението, че срещу него има някакъв сценарий, заговор дори. Всеки път това се случва в момент, когато е търсил оправдание за кризи или проблеми, в които е имал роля.  И сега ли е така?             Няма и месец, откакто България вече не живее в състояние на европредседателство. И ето, че мантрите за стабилността, които бяха неотменен аргумент на ГЕРБ във всички политически спорове, отстъпиха пред друг познат сюжет - заговора.   Бойко Борисов видя заговор срещу себе си още през 2013 година, когато в Народното събрание оповести, че \"те\" (управляващите по това време БСП и ДПС) са подготвили сценарий, според който той трябва да бъде задържан и убит в ареста. Сценарий срещу правителството видя и в предходния си мандат, когато част от Реформаторския блок напусна управлението заради несъстоялата се съдебна реформа. Сценарий имаше и когато Гинка Върбакова поиска да купи българския бизнес на ЧЕЗ. Тогава тъмни сили искаха да провалят кабинета и българското европредседателство.     Накратко: изпусне ли от контрол ситуации, в които сам е имал някаква роля, премиерът нерядко прибягва до думата „сценарий\". Сценарий има явно и сега. Поне така твърди министър-председателят, чието управление в последните дни генерира скандал след скандал.   Скандалите   В продължение на цял месец управлението на ГЕРБ и „Обединени патриоти\" успя да не разбере, че Николай Колев-Босия е обявил гладна стачка. Паралелно съобщи, че вдига акциза на бездимните цигари, а благовидният аргумент гласеше, че с парите ще помага на децата с увреждания. Малко по-късно подари два пъти по-голяма сума на бизнесмена с приятелско отношение към властта Кирил Домусчиев. По същото време в страната се появи чума по дребните преживни животни, която можеше да бъде ликвидирана съвсем спокойно, ако властта спазваше собствените си предписания. Вместо това с хаотични действия, липсваща информация и законови нарушения самите власти създадоха паника и напрежение и сътвориха протест срещу себе си.   Паралелно с всичко това в публичното пространство започна да се разплита митологичната история за \"къщата в Барселона\". Скандал, зреещ още от времето на друг скандал, който Борисов предпочете да не коментира, въпреки че името му бе намесено - случката \"двете каки\".   Акция \"Пречупване\"   На този фон във вторник Борисов съобщи, че срещу властта се водела акция \"пречупване\", а неин двигател били \"старите ченгета\". Малко по-късно верният му депутат Тома Биков продължи тезата: във версията на Биков заговорът срещу властта се води от три центъра. Част от черния сценарий, по думите на Биков, е Цветан Василев, който финансирал сайтове, публикуващи новини \"за къщи в Барселона\". Вторият център бил организационен и се намирал на \"Позитано\" 20, а третият бил президентът Румен Радев. Тези три центъра громели управлението с дезинформация и карали населението да се бунтува, задето се унищожава добитък и Бог знае още какво.   Истината обаче е май доста по-банална, а процесите като че ли изобщо не се ръководят от някакви тъмни съзаклятия: властта в България сама се събаря.   Освен че не могат да реагират адекватно на кризите, управляващите очевидно сами ги създават и разиграват. И определено трябва да са благодарни на БСП и на президента, задето не могат или не искат адекватно да отиграват въпросните ситуации. Защото ако можеха (или искаха) да го правят компетентно и аргументирано, кабинетът „Борисов III\" щеше вече да е в историята.   Проблемите, които властта сама създава   Няма никакъв сценарий, в който БСП, президентът, масоните, илюминатите или който и да било друг да кара ГЕРБ да приемат закон, опрощаващ 60 млн. лева на Кирил Домусчиев. Няма сценарий, в който по мистичен път Волен Сидеров да защитава лобистки текстове, а Валери Симеонов да заплашва, че ще напусне правителството, но после да не го прави.   Няма сценарий, който да кара ГЕРБ в средата на годината да приема спорни акцизи, понеже в хазната нямало пари за децата с увреждания, а дни по-късно да прави подаръци за милиони на бизнеса.   Няма заговор, няма и „стари ченгета\", които да карат Българската агенция за безопасност на храните да създаде сама истерия от заболяване, което трябва да предотвратява, неспазвайки разпоредбите, които сама е разписала.   В същото време БСП и президентът се опитват да се възползват от гафовете на властта, но го правят по възможно най-плоския начин, без дълбочина и без да разобличават. Просто маркират дейност. Ако действаха като истинска опозиция, властта вече щеше да е паднала.   А тя, властта, периодично обвинява сама себе си в лобизъм или некомпетентност. Обикновено това се случва в сряда, но до петък всички са се успокоили, защото очевидно са се досетили, че има опасност сами да се свалят (справка: Валери Симеонов със закона за приватизацията или Бойко Борисов с акциза за бездимните цигари).   Ако някоя от всички тези истории има потенциала да дискредитира управлението, това е онзи скандал с къщата. Неслучайно по него всички мълчат.", "date": "2018.07.21", "title": "Има ли наистина заговор срещу \"Борисов III\"?"}
{"url": "http://www.classa.bg/%D1%81%D0%B2%D1%8F%D1%82/item/384315-%D0%BD%D0%BE%D1%89%D0%B5%D0%BD-%D0%BA%D0%BC%D0%B5%D1%82-%D0%BA%D0%B0%D0%BA%D0%B2%D0%BE-%D0%B5-%D1%82%D0%BE%D0%B2%D0%B0", "text": "Ню Йорк, Париж, Тулуза, а сега и Манхайм. Това е първият град в Германия, който може да се похвали с нощен кмет. За поста бе избран 27-годишният студент Хендрик Майер. Какво точно означава нощен кмет?             Амстердам, Лондон, Манхайм. Какво е общото между тези три града? И в трите е въведена службата на т.нар. \"night mayor\", което означава \"нощен кмет\". Германският град се числи съвсем отскоро към тази забележителна група, а първият нощен кмет на Манхайм е 27-годишният студент Хендрик Майер.     Защо му е на университетския град Манхайм в провинция Баден-Вюртемберг нощен кмет? \"Нашият град от много време залага на културната и креативната икономика. А в Манхайм нощната култура е важен аспект на градската култура\", обяснява пред Дойче Веле Матиас Раух, ръководител на програмата за градско развитие.   Най-важната задача на нощния кмет е да дава на града импулси за нови проекти в сферата на нощния живот. Той трябва да обединява усилията на жителите, силите на реда и сигурността, публичния транспорт, както и на градската администрация. Всичко тръгва от Амстердам   Работата на нощния кмет по нищо не може да се сравнява с тази на дневния кмет, т.е. на главния кмет на Манхайм Петер Курц. Нощният кмет няма да седи по цял ден в кметството и да разработва проектозакони. Няма да влиза и в ролята на заместник на полицията.   Мирик Милан е нощен кмет на Амстердам от 2012 година. Той обяснява в едно интервю защо работата на нощния кмет е толкова важна: \"Животът на хората все повече се разпростира и върху нощта, като нощният живот съсредоточава в себе си креативност и свобода.\"   Идеята за нощен кмет се ражда в Амстердам. Първоначално Мирик Милан поема тази служба на доброволни начала, но постепенно успява да я превърне в своя истинска професия. Половината от заплатата му е гарантирана от бюджета на града, другата половина е финансирана от дарения. Под неговата егида през 2013 година в десет барове и клубове е премахнат обичайният за Амстердам час за затваряне, сега те работят денонощно. На пръв поглед това е от полза за съдържателите и във вреда на жителите, при по-внимателно вглеждане обаче се оказва еднакво положително и за двете страни. \"Шумът и насилието по улиците са по-малко, защото посетителите не напускат клубовете по едно и също време\", обяснява Милан.   Нощен Манхайм   Нощен кмет за 8,6 милиона жители   Градове като Тулуза, Цюрих и Париж също имат нощни кметове. От март 2018 с нощен кмет може да се похвали и Ню Йорк. Там официалното название на службата гласи: \"Senior Executive Director of the Office of Nightlife\". Шеф на нюйоркския нощен живот е бившата собственичка на нощен клуб Алис Палиц. Тя отговаря за жителите, гостите на партита и съдържателите на барове. А в 8,6-милионна метрополия като Ню Йорк това не е никак лесна работа. Работата на Хендрик Майер като \"нощен кмет\" на Манхайм сигурно ще е далеч по-лека - все пак той няма да е принуден да се съобразява с желанията на цели осем милиона граждани. В Манхайм живеят все пак само 300 000 души.", "date": "2018.07.21", "title": "Нощен кмет? Какво е това?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384305-%D1%81%D0%BA%D0%B0%D0%BD%D0%B4%D0%B0%D0%BB%D0%BD%D0%B0%D1%82%D0%B0-%D0%B0%D0%BD%D0%B4%D0%B6%D0%B5%D0%BB%D0%B8%D0%BD%D0%B0-%D1%81-%D0%BF%D0%BE%D1%80%D0%BD%D0%BE%D1%82%D0%BE-%D0%BE%D1%81%D1%8A%D0%BC%D0%BD%D0%B0-%D0%B2-%D1%81%D1%82%D1%80%D0%B0%D1%85-%D0%B8-%D1%83%D0%B6%D0%B0%D1%81", "text": "Плеймейтката с порното Анджелина Атанасова откри шокираща гледка на паркинга си. Тя намери новото си скъпарско возило с две забити кирки в него. Първата - в предния капак на автомобила, но не е засегнала нито една част, а втората на тавана върху предното пасажерско място.      Анджелина е излязла от жилището си през нощта. Гледката, която заварва на паркинга я оставя с отворена уста. Плеймейтката е повикала полиция веднага, а униформените са я предупредили, че това по този начин се заплашват потенциални жертви на убийство.      Автомобилът на плейметката е чисто нов Mercedes-Benz CLA-клас и си го закупи преди около месец. Все още не се знае кой е извършителят, но се води разследване по случая.", "date": "2018.07.21", "title": "Скандалната Анджелина с порното осъмна в страх и ужас"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384306-15-%D0%B3%D0%BE%D0%B4%D0%B8%D1%88%D0%BD%D0%B0-%D1%83%D1%87%D0%B5%D0%BD%D0%B8%D1%87%D0%BA%D0%B0-%D0%B5%D0%B4%D0%B2%D0%B0-%D0%BD%D0%B5-%D1%83%D0%BC%D1%80%D1%8F-%D0%BE%D1%82", "text": "Млад мъж, роден през 1999 г. е бил задържан. Той е изправен пред наказателна отговорност, пишат руски медии. 15-годишно момиче, ранено по време на секс, бе отведено в регионалната клинична болница в Саратов. Ученичката от Красноармейск била на гости на младия й приятел, роден през 1999 година. Съобщава се, че интимността била по взаимно съгласие. Момичето е хоспитализирано с телесни наранявания и кървене.    Младият мъж бил задържан от правоприлагащите органи. Според медиите той е изправен пред наказателна отговорност. По-рано бе съобщено, че жител на района на Ленинградска област е бил задържан за секс с 15-годишна ученичка в интернат.", "date": "2018.07.21", "title": "15-годишна ученичка едва не умря от..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384307-%D0%B3%D0%BE%D1%80%D0%B5%D1%89%D0%B0-%D0%B1%D1%80%D0%B0%D0%B7%D0%B8%D0%BB%D0%BA%D0%B0", "text": "Феновете на Острова могат да бъдат щастливи, тъй като ще имат възможност да се наслаждават на новото бижу, което ще грее по трибуните. Става дума за половинката на новия вратар на Ливърпул Алисон Бекер - Наталия Бекер.    По професия Наталия е лекар, а със стража са заедно от 2012 година, като през 2015 подписват и брак. Преди година на двамата им се роди момиченце, което се казва Елена.    Припомняме, че Ливърпул официално обяви трансфера на Алисон вчера, като трансферната сума за бразилеца е рекордна за вратар - близо 75 милиона евро.               ", "date": "2018.07.21", "title": "Гореща бразилка"}
