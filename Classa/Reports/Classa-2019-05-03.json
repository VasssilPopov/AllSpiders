{"url": "http://www.classa.bg/%D1%81%D0%B2%D1%8F%D1%82/item/395162-%D0%BE%D1%81%D0%B5%D0%BC-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D1%83%D1%80%D0%B8-%D0%B7%D0%B0-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D0%BD%D0%B0-%D0%BA%D0%B0%D0%B7%D0%B0%D1%85%D1%81%D1%82%D0%B0%D0%BD", "text": "Осем са кандидатурите за президент на Република Казахстан. Днес, 3-ти май, ЦИК регистрира за кандидат-президент действащият президент на страната Касым-Жомарт Токаев. Лидерът на партия \"Нур Отан\" - първият президент на Република Казахстан Нурсултан Назарбаев, издигна кандидатурата на Токаев на поста президент на 23-ти април.   Като своя най-важна задача на поста държавен глава Токаев посочи съхраняването на приемствеността и гарантиране на социално-икономическото развитие на страната.   В надпреварата ще се включат и кандидатите на: Федерацията на профсъюзите на Казахстан, \"Демократическата партия на Казахстан \"Ак жол\", социално-културното движение \"Улы Дала Кырандары\", Комунистическата народна партия, обединението «Халық демографиясы», \"Народно – демократическата патриотична партия \"Ауыл\", \"Съюзът на строителите на Казахстан\". В последствие от състезанието се оттегли кандидатът на Съюза на строителите в полза на номинацията на \"Ак жол\".   Бащата на нацията - Нурсултан Назарбаев, реши по своя воля да прекрати пълномощията си като държавен глава. На поста президент той бе повече от 30 години. Негов приемник на 20 март стана Касым - Жомарт Токаев, който обяви, че предсрочните избори ще се проведат на 9 юни.   \"Казахстан е демократична страна и президентът ще бъде избран съгласно волята на народа. Като действащ президент на страната аз гарантирам, че изборите ще бъдат честни, открити и справедливи. Това е моята принципна позиция\", заяви Токаев.   Във връзка с предстоящия президентски вот посланикът на Република Казахстан в София - Н. Пр. Темиртай Избастин, придружаван от членове на дипломатическата мисия, даде брифинг за медиите в Съюза на българските журналисти.     Посланик Избастин поясни, че според Конституцията на страната кандидатите за президент трябва да отговарят на много условия, сред които: да са граждани на Казахстан по рождение, да не са по-млади от 40 години, свободно да владеят казахски език, да са живели през последните 15 години в държавата, да имат висше образование, да притежават достатъчен опит от работа в държавни институции и да са били на държавни длъжности, като стажът им не може да е по-малък от 5 години по това условия и други.   От Министерството на външните работи вече уточниха, че Токаев може да се кандидатира свободно за поста, а работата му в Женева няма да е препятствие за кандидатурата му.   Условието за владеене на официалният език - казахстанския, според тълкувания на Конституционния съвет от 1998 г., се удостоверява с изпит на кандидатите, провеждан от специална лингвистична комисия, сформирана с решение на ЦИК.   Така например по време на предишният вот през 2015 г. кандидат-президентите преминаха през четири етапа на изпитване: писмена задача, прочитане на фрагмент от не повече от три страници, публично представяне на текст с продължителност до 15 минути.   Кандидатите за президент трябва да внесат по сметката на ЦИК вноска, която е в обем от 50 минимални работни заплати, което приравнено към българския лев е около 10,000 лв. Сумата се връща на кандидата, ако той събере повече от 5% от гласовете и при смърт. При всички останали случаи депозираната сума не подлежи на връщане и се внася в републиканския бюджет.   Право за издигане на кандидати на президентските избори могат да правят републикански обществени обединения, в това число политически партии, регистрирани според закона.   Според данните на ЦИК на Република Казахстна към 1 януари 22019 г. в списъците са регистрирани 11 милиона 914 хиляди и 19 граждани, които право на глас. От такава гледна точка, за подкрепата на всеки кандидат трябва да се подпишат не по-малко от 118 хиляди 140 казахстанци.   Подписките се регистрират в териториалните избирателни комисии, които в десетдневен срок проверяват достоверността им и ги предават в ЦИК.   Регистрацията на кандидатите продължава до 18 часа на 11 май, като те прилагат и данъчна декларация - своя и на членовете на своето семейство, както и медицинско заключение за своето здравословно състояние.   Посланик Избастин уточни, че неговите сънародници могат да гласуват в секция, която ще бъде ситуирана в посолството в София. Очаква се над 300 граждани на Кахастан, живеещи у нас, да дадат своя глас за президент. Повечето от учещите у нас студенти от централно евразийската президентска република се очакват да се завърнат в страната си по време на ваканцията, за да дадат на място своя вот.   Нурсултан Назарбаев обяви на 19-ти март, че се оттегля от поста си чрез обръщение към нацията, като уточни, че остава на поста председател на Съвета по безопасност на републиката, както и лидер на партията.   В преходния период по Конституция пълномощията на длъжността се прие от председателя на Парламента.   Назърбаев спечели през 2015 година тогавашните избори с 97.75% от гласовете, а мандатът му изтичаше чак през 2020 г. През юли той ще навърши 79 години. Според законодателството на Казахстан Назарбаев бе определен за лидер на нацията.  ", "date": "2019.05.03", "title": "ОСЕМ КАНДИДАТУРИ ЗА ПРЕЗИДЕНТ НА КАЗАХСТАН"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D1%82%D0%B5%D0%BC%D0%B8%D0%B4%D0%B0/item/395156-%D0%B0%D0%B4%D0%B2-%D0%BC%D0%B0%D1%80%D0%BA%D0%BE%D0%B2%D1%81%D0%BA%D0%B8-%D0%B3%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%B8%D1%8F%D1%82-%D0%B0%D1%80%D0%B5%D1%81%D1%82-%D0%B5-%D0%BF%D0%BE%D0%BB%D0%B5%D0%B7%D0%B5%D0%BD-%D0%B8-%D0%B7%D0%B0%D0%BA%D0%BE%D0%BD%D0%BE%D0%B2%D0%BE-%D0%BF%D1%80%D0%B5%D0%BF%D0%BE%D1%80%D1%8A%D1%87%D0%B8%D1%82%D0%B5%D0%BB%D0%B5%D0%BD", "text": "Гражданските арести са често срещано явление у нас, особено в случаите на джебчийство. Джебчийките са професионалистки, те се обучават, това не са случайни прояви на гладна жена. Има кланове, които се занимават само с това нещо.   Това заяви пред бТВ адвокат Марин Марковски по повод на постъпката на китайските туристи, обезвредили джебчийка при опит за кражба във Велико Търново. \"Когато в квартала се роди русо момиче, това е празник, защото тя се облича хубаво и влиза незабелязано в препълнения трамвай”, посочи адвокатът и допълни, че има много малолетни джебчии. Според адв. Марковски, това което са направили групата китайски туристи е полезно и законово препоръчително. „В закона пише, че по време на задържането може да му бъдат причинени и вреди, на този, който прави престъплението. Има важно уточнение – не трябва задържането да превишава степента на съпротивата на този престъпник”, посочи юристът. По думите на адвоката, Наказателният кодекс брани човешкото здраве а лека телесна повреда може да бъде едно ощипване. „Тук има елементи и на противозаконно лишаване от свобода като я стискат за ръката, което е елемент на насилие, но то е препоръчително от закона, защото тя е задържана, но не е приложена повече сила от необходимата. Ако този, който задържа, по време на задържането извърши действия, които надхвърлят необходимите – носи наказателна отговорност, но за непредпазливо деяние”, заяви адв. Марковски. Юристът заяви, че трудно един граждански арест може да се обърне срещу този, който задържа. Адв. Марковски даде пример и със задържането на бежанци от граждани.     „Динко аз съм го защитавал, по процедура, по която го оправдаха. Когато един чужд гражданин преминава границата не на определеното за това място, то има редица текстове на закона, които дават да се потърси политическо убежище в републиката. Преминаването през границата обаче позволява да бъде задържан, но не бива да бъдат насилвани”, допълни адвокатът. Задържането трябва да бъде рамките на допустимите предели. Законът е категоричен, той дава право на хората да се защитават и да се борят за правата си. Гражданския арест не е свързан само със задържане от страна на този, който е нападнат. Той важи за всяко нарушение. Може някой да троши стъкла на спирка, може някой да удря жена на улицата или двама души се бият. Не трябва да се правят геройства, но закона дава право на това. Когато двама роми се бият, ако се намеси друг те двамата го набиват. Това е странна психология.  Има текст в НК, който казва, че ако без риск за живота си някой не реагира на насилия носи наказателна отговорност. Това означава, че ако човек види някой да удря дете или слаба жена следва да се намеси.", "date": "2019.05.03", "title": "Адв. Марковски: Гражданският арест е полезен и законово препоръчителен"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D1%82%D0%B5%D0%BC%D0%B8%D0%B4%D0%B0/item/395157-%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D1%81%D0%B8-%D0%BF%D1%80%D0%B8%D1%81%D0%B2%D0%BE%D1%8F%D0%B2%D0%B0-%D0%BC%D0%B5%D0%B4%D0%B8%D0%B9%D0%BD%D0%B8-%D1%80%D0%B0%D0%B7%D1%81%D0%BB%D0%B5%D0%B4%D0%B2%D0%B0%D0%BD%D0%B8%D1%8F-%D0%B7%D0%B0-%D0%BA%D0%BE%D1%80%D1%83%D0%BF%D1%86%D0%B8%D1%8F,-%D0%B7%D0%B0-%D0%B4%D0%B0-%D0%B3%D0%B8-%D0%BF%D1%80%D0%B8%D0%BA%D1%80%D0%B8%D0%B5", "text": "Няколко лъжи напоследък упорито атакуват публичното пространство. Едната е, че прокуратурата разследва „Апартаменгейт“, къщите за гости, придобити имоти и други подобни. Другата е, че ГЕРБ се бори с корупцията. Никой не вярва и на двете, но те се експонират от сутрин до вечер.     В края на мандата си Цацаров се опитва да измие част от петната, с които се покри обвинението под негово ръководство. Години наред прокуратурата не си е мръднала пръста да разкрие грабежа на евросредства. Събуди се от медийни публикации и натиск от чужди служби. Нещо повече, държавното обвинение е предприело всякакви репресивни мерки срещу изданията, вадещи кирливите ризи на управляващите и политико-мафиотски кръгове. В същото време главният прокурор Сотир Цацаров пишеше поздравителни адреси на пеевски издания. Чак когато американските служби дръпнаха конеца и чорапа почна да се разплита, Цацаров бе принуден да се раздвижи. И го прави от страх, а не от загриженост за закона и обществения интерес. Същата е картинката и с ГЕРБ. Оставките са прах в очите. Всъщност те се използват главно за отстраняване, но не и за прилагане на закона и прокурорски проверки. Което пък издава топлата връзка между Цацаров и изпълнителната власт. Ще припомним медийните разкрития, присвоени след това от прокуратурата и властта и приписвани за техен актив: - \"Апартаментгейт\". - Кражбите от къщи за гости. - Престъпните посегателства срещу природата: плажове, защитени зони, дюни, Рила, Пирин... - Кражбите от строителни проекти в София и други градове. Нито едно от тези разкрития не е дело на прокуратурата, ДАНС, МВР, НАП, министерства, КПКОНПИ и други структури, които по закон трябва да го правят. Други разкрития, които са много по-мащабни и се отнасят за корупцията по високите етажи остават без внимание. Нещо повече, медиите, които изваждат на светло далавери за стотици милиони и милиарди биват подложени на натиск, заплахи и преследване от държавни институции.  Такива са за контрабандата на цигари от \"Булгартабак\", рекет на фирми, санирането, обществени поръчки, строителство на пътища и магистрали и пр. Всичко това поражда мрачни парадокси. ДАНС е подчинена на премиера, но от нея не идват сигнали. Сигналите идват от малка част от медиите. МВР всяка сутрин от 18 години докладва ситуацията на сегашния премиер, започнал своя път в политиката като главен секретар. И през това време не се е разбрало нито веднъж, че се краде като за световно? И кои крадат? Какво точно работят в КПКОНПИ и НАП? Приоритет е преследването на неудобните на властта. Второстепенна задача: писане на формални отчети. Владислав Горанов докладва в МС, че всичко е наред и под контрол. Кое е наред? Това че самият той е герой в имотен скандал? Че е приятел на Пеевски и „тъче“ на два стана – ГЕРБ и ДПС? Премиерът често призовава президента да не говори общи приказки за корупцията, а да даде доказателства, ако има такива. Звучи добре, но всъщност именно премиерът има най-много информация и той би трябвало да притежава въпросните доказателства. А на него да му ги предоставят институциите и службите. Драма е, че те не го правят. Трагедия е, че прикриват и сами участват в золумите и грабежа. Резултатът е последното място за България по стандарт на живот в цяла Европа. И първото по всички лоши показатели. Малките изключения доказват правилото.     Трябва да се подчертае, че проверките и разследванията на държавното обвинение са изключително избирателни. Удрят се обикновено хора и фирми, които не са важни за властта и нямат политическо влияние. Най-често под ударите попадат фирми, за които има съмнения, че поддържат партии и кръгове, опоненти на властта. Оставките пък обикновено разчистват терена вътре в самото управление и партия. И са за отчет пред Брюксел. Процесът на разпад е необратим. Малкото медии, разкриващи разврата в елита във всичките му форми, ще продължат да го правят. Властниците и прокуратурата ще продължат да ги преследват и да имитират действия, опитвайки се да предотвратят осветяването на истински големите далавери. Това ще продължи, докато се достигне точката на кипене. Винаги се стига до нея. На тарикатите този път няма да им се размине, защото лъсна грабежа на евросредства. Досега Брюксел си затваряше очите за българската корупция, защото не им пукаше, но сега е друго. Вече е кристално ясно, че тук се присвояват данъците на граждините на ЕС.   Фрог нюз", "date": "2019.05.03", "title": "Прокуратурата си присвоява медийни разследвания за корупция, за да ги прикрие"}
{"url": "http://www.classa.bg/%D1%81%D0%B2%D1%8F%D1%82/item/395158-%D0%BC%D0%B5%D0%BD%D1%81%D0%B0-%D0%BA%D0%B0%D0%BD%D0%B8-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D0%B8%D1%82%D0%B5-%D0%B7%D0%B0-%D0%B5%D0%B2%D1%80%D0%BE%D0%B4%D0%B5%D0%BF%D1%83%D1%82%D0%B0%D1%82%D0%B8-%D0%BD%D0%B0-%D1%82%D0%B5%D1%81%D1%82-%D0%B7%D0%B0-%D0%B8%D0%BD%D1%82%D0%B5%D0%BB%D0%B8%D0%B3%D0%B5%D0%BD%D1%82%D0%BD%D0%BE%D1%81%D1%82", "text": "\"Правим го за шести поредни избори. Трябва да ни предизвикат да ги изберем и да знаем с какъв капацитет разполагат. Трябва всички, които ни управляват, да минат 3 вида тестове - нашия тест за интелигентност, тест за наркотици и психотест\", заяви пред Bulgaria ON AIR зам.-председателят на МЕНСА България Христо Радков. По думите му за последните 5 избори у нас са на тест са се явили общо около 30 човека, заявили желание за управленски позиции. От МЕНСА им дават възможност да обявяват своя резултат публично. Кандидатите заплащат теста като всеки друг човек и ако нещо ги притеснява, от МЕНСА България забравят за резултата и не го разкриват, отбеляза Радков. \"Може би не разчитат на това си качество да привлекат вота на народа. В такъв случай за мен е чудно, че тези хора искат да ни управляват. Този тест мери интелигентност. Това е бързината на процесора на един компютър\", каза още той в студиото на \"България сутрин\".", "date": "2019.05.03", "title": "МЕНСА кани кандидатите за евродепутати на тест за интелигентност"}
{"url": "http://www.classa.bg/%D1%81%D0%B2%D1%8F%D1%82/item/395159-%D0%BA%D0%B8%D1%82%D0%B0%D0%B9-%D0%B2%D0%B5%D1%80%D0%BE%D1%8F%D1%82%D0%BD%D0%BE-%D1%89%D0%B5-%D1%83%D0%B2%D0%B5%D0%BB%D0%B8%D1%87%D0%B8-%D0%B1%D1%80%D0%BE%D1%8F-%D0%BD%D0%B0-%D0%B2%D0%BE%D0%B5%D0%BD%D0%BD%D0%B8%D1%82%D0%B5-%D1%81%D0%B8-%D0%B1%D0%B0%D0%B7%D0%B8-%D0%B2-%D1%87%D1%83%D0%B6%D0%B1%D0%B8%D0%BD%D0%B0", "text": "Китай вероятно ще открива все повече военни бази в чужбина, за да подсигури проектите си, свързани с \"Новите пътища на коприната\". Това се казва в публикуван вчера доклад на Пентагона, предаде БТА, позовавайки се на АФП. \"Китайските ръководители използват икономическото, дипломатическото и все по-голямото военно влияние на Китай, за да установят доминация в региона и да разширят влиянието на страната по света\", се казва в годишен доклад на американското министерство на отбраната, предназначен за членовете на Конгреса.     \"Китайските проекти като \"Новите пътища на коприната\" ще доведат вероятно до откриване на военни бази в чужбина, за да се отговори на необходимостта за гарантирането им\", се казва още в документа. Китай засега има само една военна база в чужбина, разположена в Джибути. Мащабната китайска търговска инициатива,  , предвижда строителство на пристанища, пътища, железопътни линии и други инфраструктурни обекти, за да се увеличи търговията с Китай.  ", "date": "2019.05.03", "title": "Китай вероятно ще увеличи броя на военните си бази в чужбина"}
{"url": "http://www.classa.bg/%D1%81%D0%B2%D1%8F%D1%82/item/395160-%D0%BF%D1%83%D1%88%D0%BA%D0%BE%D0%B2-%D0%BA%D0%B0%D0%B7%D0%B0,-%D0%B4%D0%BE%D0%BA%D1%8A%D0%B4%D0%B5-%D1%89%D0%B5-%D0%B4%D0%BE%D1%81%D1%82%D0%B8%D0%B3%D0%BD%D0%B5-%D0%B7%D0%B5%D0%BB%D0%B5%D0%BD%D1%81%D0%BA%D0%B8-%D0%BF%D0%BE-%D0%BF%D1%8A%D1%82%D1%8F-%D0%BD%D0%B0-%D0%BF%D0%BE%D1%80%D0%BE%D1%88%D0%B5%D0%BD%D0%BA%D0%BE", "text": "Руският сенатор Алексей Пушков обяви докъде новоизбраният украински президент Владимир Зеленски ще достигне, следвайки пътя на своя предшественик. Зеленски не е готов за реверанси към Русия. Но от наша страна няма да има игра на раздаване. Ако иска да поеме по пътя на Порошенко, резултатът ще бъде същият като Порошенко. В същото време Зеленски няма нито една нова карта. А курсът на Порошенко само ще го доведе до фиаско ”, пише Пушков в своя „Туитър“.     Наскоро настоящият президент на Украйна Петро Порошенко извика новоизбрания лидер на страната Владимир Зеленски и го помоли за подкрепа в ситуацията на издаване на руски паспорти в Донбас. Самият Зеленски, след официалното обявяване на резултатите от изборите, каза, че ще изпълнява задълженията си добросъвестно, точно както първия американски президент Джордж Вашингтон.     Превод: В.Сергеев ", "date": "2019.05.03", "title": "Пушков каза, докъде ще достигне Зеленски по пътя на Порошенко"}
{"url": "http://www.classa.bg/%D1%81%D0%B2%D1%8F%D1%82/item/395161-%D0%BF%D1%80%D0%BE%D0%B1%D0%BB%D0%B5%D0%BC%D1%8A%D1%82-%D0%BD%D0%B0-%D1%84%D1%80%D0%B5%D0%BD%D1%81%D0%BA%D0%B0%D1%82%D0%B0-%D0%BB%D0%B5%D0%B2%D0%B8%D1%86%D0%B0-%D0%B8-%D0%BD%D0%B5-%D1%81%D0%B0%D0%BC%D0%BE-%D0%BD%D0%B0-%D0%BD%D0%B5%D1%8F", "text": "Появата на „жълтите жилетки“ във Франция е „червен картон“ не само за френската левица. Протестното движение в страната на Волтер показа ясно, че тази европейска левица, която мобилизираше народните маси, си е отишла безвъзвратно. Днес тя е стара, сбръчкана, прегърбена и с шкембе. Като млада бе красива и привлекателна. Нещо като Брижит Бардо днес и преди 60 години. Левицата бе трибун. Говореше за бедните. Защитаваше бедните. Трудовите хора дори и да нямаха илюзии се чувстваха представени в публичното пространство. Това не бе никак малко. Това им позволяваше да живеят макар и трудно, но достойно. Защото в живота не всичко е само хляб. Достойнството е необходимост. То е съизмеримо с хляба. Човекът с достойнство живее чисто и ясно.     Голямата трагедия на левицата е, че веднъж дошла на власт, тя се изправя пред икономическите и социални реалности. И още от самото начало започва да се срамува от своята предизборна програма, с която е била в опозиция. Винаги е по-забавно и по-лесничко да се протестира. Далеч по-трудно е да се управлява . Формулата „Само да свалим десницата, а после ще видим, ще се оправим“ вече не работи.  „Жълтите жилетки“ не харесват френската левица. Не й вярват. Затова са на улицата. Левицата „сее“, когато изкарва на улицата хората да протестират. И им вдъхва вяра, че като дойде на власт ще приберат „реколтата“. Левицата в опозиция обявява капитала за свой враг. За да бъде избрана. А като вземе властта незабавно започва да се прегръща с финансите.  Забравя за своите „жълти жилетки“, които са гласували за нея. Европейската левица е болна от една стара болест наречена „неотроцкизъм“.  Нейното име днес е „соросоизъм“. Тази лицемерна болест я повали. Тя я състари и сбръчка. Троцкистите и соросоидите качиха левицата в инвалидна количка . Тя все още се преструва, че е жива. Но едвам достига с инвалидната количка до предградията, до малките градчета и села. Търси млада и свежа плът. Но все по-безуспешно. Прибира при себе си само млади соросоиди и джендъри. В най-добрия случай откровени кариеристи. „Жълтите жилетки“ са доказателство, че днешната френска левица е тежко болна, на смъртен одър. И не само тя. „Жълтите жилетки“ и техните идейни последователи в Европа в по-голямата си част са бедни хора. Те имат много ниски доходи. Трудно свързват двата края. „Жълтите жилетки“ инстинктивно осъзнаха, че френската левица е изчезнала. И не само тя, не само френската. „Жълтите жилетки“ не виждат в левицата своя говорител. Те не смятат, че левицата ги представлява. Тя не им вдъхва надежда за бъдещето, в което ако не друго, то поне ще могат да се надяват на достоен живот. За европейската левица „жълтите жилетки“ и други подобни престанаха да съществуват. И затова „жълтите жилетки“ излязоха по улиците и площадите. За да покажат, че съществуват, че имат проблеми, че нямат свое легитимно представителство.     Какво може да се очаква от една палеативна и неотроцкистка левица? Нищо. Шоуто, което тя предлага, е естрада издигната на гробището на историята. Комунистическите партии са се превърнали в екзотични лилипути изпразнени от съдържание.  Социалистическите партии, за да продължат илюзията, че са живи, се примириха с избора на „гражданска квота“. Така е не само в България.  И нещата няма рязко да потръгнат с една популистка гримаса на 1-ви май. „Гражданската квота“ няма да плаща партийния членски внос вместо редовите социалисти. Нито в буквален, нито в преносен смисъл. Изплашени от случващото се старите хора с леви убеждения гледат напрегнато този спектакъл. Те инстинктивно не желаят да участват в него. Жизненият опит им подсказва, че това не е тяхното, че има нещо тежко объркано, много фалшиво.", "date": "2019.05.03", "title": "Проблемът на френската левица. И не само на нея"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395153-%D0%BF%D0%B0%D1%80%D0%B0%D0%B4-%D0%BD%D0%B0-%D0%BF%D0%BE%D0%B1%D0%B5%D0%B4%D0%B5%D0%BD%D0%B8%D1%82%D0%B5", "text": "По Първи май си казах, че ни трябва нещо ново, различно от традиционните манифестации - нещо, което да ни събуди, да взриви барута, доколкото е останал в хората.  Време е за Парада на ПОБЕДЕНИТЕ - на жертвите на Победилия Преход. Някой трябва да призове и извади на площадите ония, които години наред - три непосилни десетилетия - бяха обругавани, унизявани, обеднявани, оскотявани.   Тази Манифестация на Победените ще бъде нещо страховито - докато те се влачат мълчаливо пред очите ни.   Крайно време е за този техен Поход, защото и времето им свършва. Летоброенето на Парада може да започне на есен – 10 ноември е напълно подходяща дата за това.   В Политическата Секта няма да има особени спорове около нея, понеже всички там са незаконни деца на Прехода.  Всички имат принос към Погрома на Победените.     Кой каквото можа, направи - според собствената си скромна кройка.   Бяха по-изобретателни само в краденето, но тук винаги е така. Всички се наиграха до насита - докато се точеше Голямото Пропадане.   И дори не се сещаха да уредят един Парад.   И ето ни сега нас, с тази спасителна идея. Реализацията й няма да е лесна - тя ще бъде истинско предизвикателство, няма да е достатъчно рутинното въображение, занаятчийските напъни на нашите политикани няма да са достатъчни.   Нужни са сценаристи с бунтовно мислене - и обезателно трябва да са достатъчно гладни. Те трябва да са наясно с прокуждането на Народа, в превръщането му в една тълпа, която мълчаливо се влачи към Края си. Първият Парад може да се състои още на 10 ноември 2019-а.   Къде трябва да се проведе софийското/централното шествие?   Празното място на бившия Мавзолей изглежда напълно приемливо, хубава метафора ще се получи: „тогава“ са манифестирали пред една празна, както се оказа, идея; сега пък ще се завлачат пред Тоталната Празнота, част от която е и животецът на милиони хора у нас. Онзи ден пак ни подсетиха: милион и половина българи живеели под границата на бедността. Повтарят ни го, сякаш, за да не забравим.   За останалите няколко милиона също не бива много-много да се замисляме. Това не е нормална статистика, тя има друго предназначение - да открие тайната, заради която оцелява българското племе.   Този фокус е интересен, особено за политиканите ни.   Но как може да бъде представен той на Парада, с какви средства? Нямам представа. Дефилето може да се проведе и пред някаква временна конструкция. Понякога, когато въображението е в затруднение, се явяват някои ефектни идеи, донейде груби, но поне ясни, например - това може да е една гигантска клетка, може да е и от злато, и в нея да се разположат Първенците на Прехода. Звучи заплашително, но пак ще има мераклии да се кипрят в Клетката, пред която се влачат Победените.   И ще прииждат те на талази, грабнали останките от живота си. Парадът може да бъде открит от каре маршируващи скелети - толкова на брой, с колкото е намаляло българското население през последната година, това ще бъде и текущият отчет на демографската криза.   Мълчаливо ще преминават скелетите, заедно с оглозганите си мечти… След това ще видим постиженията на здравеопазването - това ще е сравнително лесно: 200 клетници ще носят един безжизнен апарат за цинтография; зад тях няколко гигантски екрана ще припомнят на Клетъчните Хора рекордите ни по смъртност.  Отговорник за мултимедията - комисарката Габриел. Сценарият трябва да предвижда рязка смяна на настроенията в Парада - за да не скучаят Клетъчните.   Затова следва каре от Черносотници/ Наемници на Лъжата от всякаква порода.   Весела групичка малоумници, ухилени до шия, славословят Рая, който обитаваме. И после прииждат пенсионерите - живите мощи на Победата.   Това шествие ще се точи най-малко шест часа - почти колкото парадите на Путин. Там поне оплакват победите си, а ние тук и себе си не смеем да оплачем. Отново следва рязка промяна: възхвала на чуждестранните инвестиции - тя трябва да бъде поднесена въздържано, но убедително.  Например - виждаме робини от шивашки цех в Радомирско, натъпкани като сардели в един товарен асансьор - там ги криел собственикът грък, когато социалните идвали на проверка в предприятието. Ред е на карето на Бодростта, на необяснимото за българския разум веселие - това на циганите; тях не успяха да победят, няма и да успеят.   „Чае шукарие“ принуждава дори скелетите от първото каре да се заклатят доволно. Ехти циганското веселие - и на този фон учители носят няколко хиляди фотоса на закрити училища, превърнати в руини.   Клетъчните прегръщат деца-математици и дори са се накичили с медалите им. Сетне…  После… Накрая специално каре от подбрани Скелети вдига Клетката на Победителите и понася Клетъчните към Рая… Циганското веселие е отминало.  На площада остава да се търкаля един въпрос:   Къде отиват Клетвите, с които ви проклинат?    ", "date": "2019.05.03", "title": "Парад на победените"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/395154-%D0%B4%D1%8A%D1%80%D0%B6%D0%B0%D0%B2%D0%B0-%D0%BD%D0%B0-%D0%B4%D1%83%D1%85%D0%B0-%D0%B8%D0%BB%D0%B8", "text": "Големият руски учен и философ академик Дмитрий Лихачов бе от малкото братя- руснаци, които признаха и публично заявиха, че България е дала на Русия азбуката, писмеността, религията. Това, което на шега или на истина каза Путин, че било от... Македония, може би без да знае, че Македония е всъщност изконна част от България, каквито са: Мизия, Тракия и Добруджа. Но това е друг въпрос – на политика. А тя невинаги е нещо нормално и чисто. Думата ми е за нещо друго. Дали вече сме „империя на духа”, както каза Лихачов или печален резултат от коварния американски план РАН-ът, замислен през следвоенната 1947 година с цел „деградадацията на народите от Източния блок и конкретно на България”.     След 1944 година това обаче не се случи, защото младата държава се нуждаеше от образовани, културни хора, от специалисти във всички области. И затова и образованието и културата ни бяха н завидна висота. Но промяната от 1989 година ни поведе надолу. И резултатите са вече налице. Упадък във всички възможни области – от икономиката, през здравеопазването до културата и образованието. Наскоро бях шокиран от една ужасяваща новина: нашите ученици били на 46-тото място по грамотност в света, тоест до страни от Третия свят като Тринидад и Тобаго, Уругвай и Мексико. Момчетата ни имали цели 52 процента грамотност, тоест само две на сто над полуграмотните. Стряскащо, нали?! И така: оказва се, че всеки пети български гражданин е неграмотен – 65 на сто от циганите, 25 на сто от турците и 9 на сто от българите! Недостатъчно грамотни били дори кандидат- студентите за Софийския университет. Ето какво писа социологът доц. Михаил Мирчев по този болен проблем: „Разрастващата се неграмотност сред младите поколения е изключително важен компонент в общата ни демографска криза. Точно по тази линия ние упорито вървим към национална катастрофа. В смисъл, че възрастните поколения, когато бъдат заместени от сегашните млади поколения, не просто ще има много по-малко хора в продуктивна възраст, но и тяхната производителна и общо гражданска способност ще бъде по-ниска - поради големия, постоянно нарастващ контингент неграмотни, което значи и асоциални. Това е качествено измерение на демографската криза, което има и ще има далеч по-свирепи последици от простото намаляване на количеството на заместващите млади поколения...” Като най- неграмотни са нашите съграждани от петнадесет до деветнадесетгодишнна възраст! И си мисля, дали сме в 21-вия век или се връщаме към Средните векове, към безпросветното турско робство? Но дори и през 19 век за българското образование са се полагали по- големи грижи. Да не говорим за бурния му подем след Освобождението, за периода между двете световни войни и „презрения соц- период”. Та тогава ние се гордеехме като една от най- образованите, най- цивилизованите и културни страни в Европа и в света! Нашето средно образование беше образцово, модел за редица културни западни страни. Успехи имахме и във висшето. Нямаше населено място без училище и читалище. Просветата и културата бяха приоритет за държавата. А сега? Преди време погледнах дипломите на моята покойна майка, завършила русенската девическа гимназия „Баба Тонка” през 1933 и на моя вуйчо, дипломирал се също в Русе, в мъжката гимназия „Княз Борис Първи” през 1938. Останал силно впечатлен от броя и характера на изучаваните дисциплини. В мъжката гимназия са се изучавали дори гръцки и латински. / Сега държавата е решила да съсипе Националната гимназия за древни езици!/ Разгледах и някои запазени учебници, тетрадки и бележници. Какво високо научно ниво?! Колко много предмети! Колко сериозни теми и задачи! При това с много класни и контролни работи и изпити, с много оценки, високи изисквания. И оценка за поведението на ученика, което днес глупаво премахнахме. Та дори изпитът по немски език е завършвал с превод от романа Теодор Щорм „Именското езеро” – ниво за студент по немска филология в СУ! А сега? Сега положението е направо срамно, плачевно. Видях ученичка от Спортното училище в Русе / и защо ли са тези безсмислени скъпоструващи училища, произвеждащи малко шампиони и повече мутри?!/, която не можеше да напише правилно трите си имена в една молба. Или ученик от Електротехникума, който не беше чувал/ или по- точно запомнил имената на Гогол и Пушкин/, а друг, който заяви, че Петко и Пенчо Славейкови били братя, а Райна Кабаиванска ушила...знамето на Хвърковатата чета...на Левски!     А нашите раздути университети са готови да приемат всеки полуграмотен кандидат- студент само, за да си запазят щата и субсидията. Делегираните бюджети / тази невиждана в света глупост!/ и автономността / довела до свръхпроизводството на доценти професори! Някои от тях нагли плагиати, като, например, ректорът от Свищов!/ се оказаха разрушителни не само за театрите, оркестрите и оперите у нас / съсипани от некултурните ни управници от ГЕРБ!/, но и за образованието. Но както каза на една среща с избиратели премиерът: „Аз съм прост и вие сте прости...” И докъде ще стигнем в скоро време, един Господ знае! Б.а . Забравих да добавя: бележникът на голямата ми сестра, завършила също гимназия „Баба Тонка” в Русе, но през 1954 – беше с отделен лист за всеки учебен ден от годината, с пълно описание на всеки час, всеки урок и упражнение, зададена домашна работа, със забележка, ако има такава и накрая подпис на учителя и подпис на родителя. А сега: виждали ли сте ученически бележник? Наскоро чух, че родители дали под съд учителка, затова, че написала двойка на сина им! И учениците имат права, а учителите нямат. Наистина, докъде стигнахме?!", "date": "2019.05.03", "title": "Държава на духа или..."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/395155-%D1%81%D0%BF%D0%B8%D1%81%D1%8A%D0%BA%D0%B0-%D0%BD%D0%B0-%D0%BA%D1%8A%D1%89%D0%B8%D1%82%D0%B5-%D0%B7%D0%B0-%D0%B3%D0%BE%D1%81%D1%82%D0%B8-%D0%BD%D0%B0-%D0%B4%D1%84-%E2%80%9D%D0%B7%D0%B5%D0%BC%D0%B5%D0%B4%D0%B5%D0%BB%D0%B8%D0%B5%E2%80%9D", "text": "  На 20 май 2016 г. Фонд „Земеделие“ публикува списък с изградените къщи за гости по мерки 311 и 312 от ПРСР 2007-2013. В списъка не са посочени нито сумите, нито кой е реализирал проектите. За голяма част от обектите е посочено само населено място, но не и точен адрес.     Министърът на земеделието заяви тази сутрин, че от години е наличен списъка на къщите за гости. Проверка на Фрог Нюз показа, че това е така, но с доста сериозно разминаване с твърденията на министъра. Той каза, че от него се вижда както финансирането, така и бенифициентите, което не е така.  Информацията за изградените къщи за гости на територията на цялата страна е представена по области и населени места и има за цел да бъдат публично популяризирани обектите за селски туризъм, съфинансирани от ПРСР чрез Европейския земеделски фонд за развитие на селските райони (ЕЗФРСР), съобщават от фонда. Преди 4 години държавен фонд „Земеделие“ публикува на интернет страницата си пълен списък с къщи за гости, съфинансирани по проекти по мярка 311 ,,Разнообразяване към неземеделски дейности\", мярка 312 ,,Подкрепа за създаване и развитие на микропредприятия\" от Програмата за развитие на селските райони (ПРСР) 2007-2013 г. и по мярка 41 „Прилагане на стратегиите за местно развитие“, която се реализира от одобрени от МЗХ Местни инициативни групи (МИГ) при прилагане на подхода Лидер.   На сайта се посочва още, че с публикуването на списъка с къщите за гости Фонд „Земеделие“ очаква и адекватна обратна връзка от страна на обществеността. При констатирани видими нередности или при съмнения за използване на изградените обекти не по предназначение, всеки може да изпрати сигнал до ДФ „Земеделие“  ", "date": "2019.05.03", "title": "Списъка на къщите за гости на ДФ ”Земеделие”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395151-%D0%BA%D1%8A%D1%89%D0%B8,-%D0%B0%D0%BF%D0%B0%D1%80%D1%82%D0%B0%D0%BC%D0%B5%D0%BD%D1%82%D0%B8,-%D1%82%D0%B5%D1%80%D0%B0%D1%81%D0%B8-%D0%B0%D0%B1%D1%81%D1%83%D1%80%D0%B4-%D1%81-%D0%BC%D0%B8%D1%80%D0%B8%D1%81-%D0%BD%D0%B0-%D1%87%D0%B5%D1%81%D1%8A%D0%BD", "text": "Предизборната кампания в България започна така, сякаш сценарият ѝ е писан от Йонеско или Бекет. Трудно е да се предскаже краят на тази абсурдистка пиеса с мирис на чесън.         Предизборната кампания започна така, сякаш сценарият ѝ е писан от Йожен Йонеско или Самюъл Бекет. В тази пиеса на абсурда партии, които обитават различни вселени, незнайно как са попаднали на една сцена и трябва да водят разговор. Ще им идват гости от Европа или пък те ще ходят на гости в Европа (не става ясно кое от двете), а разговорът протича горе-долу така: \"Всички знаят, че крадете !\" Не съм откраднал парите. Аз по принцип не крада. А ако някой краде, веднага му искам оставката. Особено за апартаменти, тераси и асансьори. Там съм безкомпромисен. И стига с тези обвинения. Ей сега ще дойдат гостите от Европа - ние пак само за кражби ли ще говорим! Сами се закопаваме с това черногледство. Идва нашият ред да слагаме трапезата. Не, всъщност е по-добре ние да отидем на гости в Европа с цялата си рода. Половината от нея мрази Европа, но другата половина я обича. Успяхме обаче да се споразумеем да сме заедно за пред гостите. Ще им изпълним частушки и \"Интернационала”. Ей, ГЕРБ, оставките ви са прах в очите на хората - всички знаят, че крадете!     А вие защо не си давате оставките? Къщите за гости къде ги забравихте? Не е луд този, който яде зелника, а който му го дава. Не е грях да ядеш зелник. Стига вече с тези гости! Какъв ни е националният интерес от ходене по гости? Ще ходим само ако има агне. А те да идват само ако носят агне. От нас чесънът, мерудията и шарената сол, че техните подправки не ги харесваме. Кога ще тръгваме? То вие и така си миришете на чесън. А целта е с гостите да постигнем повече заедно и да се научим на европейски маниери. И в нашия зелник имаше много чесън... Но пейките не струват 10 000 лева едната... Този разговор продължава вече толкова дълго, че накрая в залата ще останат само най-закоравелите привърженици на театъра на абсурда (и платените клакьори). Целта на упражнението с къщите и  терасите В началото на кампанията ГЕРБ изглежда изпадат в глуха отбрана. Ежедневно излизат някакви корупционни компромати, които показват основно едно: контролните органи на държавата не са функционирали по отношение на близки до властта хора. Това беше и първопричината за грандиозния провал на управлението при фалита на КТБ. Цветан Василев, като близък до властта човек, години наред е минавал под радарите на всякакъв банков, разузнавателен, прокурорски, финансов и какъвто и да било друг държавен надзор. По същия начин днес разбираме, че близки до властта хора са се уредили с “къщи за гости”, в които гостуват само те. За което са получили стотици хиляди евросубсидии. Други пък са си купили апартаменти, в които хем терасата е обща, хем само те могат да я ползват, вписана е в нотариалния им акт, но не трябва да я декларират. И така нататък, и така нататък. Целта на упражнението е цялата обществена енергия да се излее към къщите, апартаментите и терасите (където са замесени мнозина), за да не се пита за подставените лица и офшорните фирми, където са замесени малцина, но с много. БСП не може да привлече по-голяма периферия в сегашната ситуация, но се надява повече избиратели да се оттеглят от ГЕРБ. А не може да привлече, защото не е антикорупционна алтернатива на управляващите. Най-малкото защото е участвала в същите схеми като бенефициер. Само един пример: “къщите за гости” във фамилията на Йончева са факт. Както и нейното съдружно участие в офшорни фирми с КТБ или нейни производни. Нещо повече - БСП беше на власт с ДПС в периода 2013-2014 година, когато драмата с КТБ достигна своята кулминация. Присъствието на социалистите в управлението с нищо не подобри картината - даже я влоши. А и Корнелия Нинова не изглежда като човек, който ще си сложи главата в торбата, за да се справи със структурната корупция в страната. Когато се разрази ЦУМ-гейт, тя си замълча деликатно за участието на главния прокурор и насочи гнева си към своя съпартиец Гергов. И вълкът сит, и агнето изядено. Сигурно е само едно А като стане дума за чеверме, няма как да минем без “патриоти” и “войводи”. За тях ЕС не е много повече от голям курбан, на който те трябва да пристигнат със собствен черпак. И винаги ще се разсърдят, че са им сипали малко или без достатъчно пипер. Изглежда е доста трудно да се проумее, че ЕС не е чорба, приготвена от някой друг. ЕС представлява общ проект, със собствени правила, ценности и идеи, които целят да подпомогнат всяка една от страните-членки. И да им дадат възможност да постигат повече заедно.     Именно това е девизът на коалицията „Демократична България\", която трябва да демонстрира, че това мото е приложимо и към собствените ѝ съставни партии. Част от потенциалните избиратели на европейското, градското център-дясно все още не са убедени, че „Демократична България\" е ефективен инструмент за представителство. Тези хора не се съмняват, че ценностно най-близо до тях е именно тази коалиция. Но биха искали да я видят още по-организирана и ефективна. Ако продължат да се колебаят, тези хора рискуват отново да останат непредставени - и да се червят, че всички избраници на България в Брюксел намирисват на чесън. Така започва предизборната кампания. А БСП и “Патриотите” имат силен интерес тя да продължи именно по този начин. Ако това се случи, ГЕРБ най-вероятно ще загубят с малко, но може и да изкарат равен с БСП, което, разбира се, ще си отчетат като победа. Големият риск за ГЕРБ е на края на кампанията Борисов да остане сам юнак на коня, а всички останали да са подали оставка. Пирова победа, но все пак победа. Единствено „Демократична България\" няма никакъв интерес от подобна абсурдистка кампания. Но един участник не може сам да произведе смислен диалог.    ", "date": "2019.05.03", "title": "Къщи, апартаменти, тераси: абсурд с мирис на чесън"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395152-%D0%BC%D0%B0%D0%B9-%D0%BC%D0%B5%D1%81%D0%B5%D1%86,-%D0%BC%D0%BE%D0%B9-%D0%BC%D0%B0%D0%BB%D1%8A%D0%BA-%D0%B0%D0%B2%D0%B3%D1%83%D1%81%D1%82", "text": "  \"Август е септември\", пееше Миро едно време, а като гледаме как се разместват сезоните - все повече осъзнаваме, че е бил направо пророк. Макар че дори и да падат камъни от небето, повечето българи си взимат отпуска през август и в една голяма част от този месец са в блажен делириум. Тук обаче се случват и други аномалии в пространствено-времевия континиум и то три месеца по-рано от заветния слънчев август.     Така например може още да сте с дебела жилетка през първите майски дни и да пускате климатика на 28 градуса, но във Facebook-а ви вече да има поне един албум \"ProleEeEt 2019\". Да, замирише ли на зелен лук, марули и агнешко - май месец се превръща в август. Ето защо... Дори и Великден да е бил през април, през май има достатъчно почивни дни и България работи като Търговския регистър - с променлив успех и без бекъп. \"Може да сме безделници, но не сме без празници\" - максима, която през пролетния месец се спазва неотлъчно и с религиозна отдаденост. На 1 май например задължително се почива. Някои хейтъри казват, че е парадоксално да се почива точно в Деня на труда. Най-вероятно са прави, предвид брутния вътрешен продукт на странaта, но купонджиите знаят, че това са долни инсинуации. Тук оправдание ще се намери - не сме само ние тези, които възхвалят труда на работника с почивен ден. Много други държави също го правят, така че няма да се цепим от колектива. Иначе задължителни манифестации на този ден отдавна няма за радост на сътрапезниците, така че програмата е предвидима. Тя включва подпиране на маса от късия край, подпиране на маса от дългия край и подпиране на маса от облия край за тези, които са с кръгла трапезна маса. Идилията леко се нарушава в дните преди 6 май. Самолетите и вертолетите в камуфлажни шарки създават паравоенна обстановка. Площад \"Княз Александър I\" се усеща като площад \"Ким Ир Сен\" в Пхенян. Празничната атмосфера на пацифистите е погубена, но по-родолюбивите си спомнят, че сме били на три морета и сме имали задължителна казарма, която е ковала Истински Мъже. На самия 6 май се почива, ясно е. Работили сме три дни, време е за почивка. А и Георги е най-разпространеното име в България. Може ли да се забрави Георги, първият обичан мъж? Не може, разбира се, подай агнешкото там! Агнешкото подхожда прекрасно както на многото почивни дни, така и на трите тави дроб сарма, двата легена зелена салата и бидона с таратор. Има и няколко свински пържоли и козунак, за да не остане някой гладен. За стомаха почивен ден все пак няма. Тази част от народа, която не е толкова патриотично настроена, отбелязва първото си ходене до Гърция. Бляновете за хотелски ол-инклузив обикновено са достатъчни, за да се изтраят километричните опашки по границата. Докато чакат, повечето сънародници измислят нови псувни, обогатяват вече съществуващи. И се чудят как така всеки се е сетил да пътува баш в първия почивен ден... При повече късмет, изобретателност и наличие на останали дни за отпуска, в първата половина на май месец някои успяват да си починат от 5 до 10 дена и да изкарат една преждевременна лятна отпуска, досущ като през август. Което е напълно достатъчно, защото следват около две седмици, в които се налага да се работи и да се яде умерено, защото не сте Алф, нямате седем стомаха, а и имате амбицията да дочакате финала на Game of Thrones. Това изключва преяждане до смърт.     Само че, о, чудо!, идва нова порция почивни дни. 24 май е един от най-българските празници, дори да пишете \"Kleta Majka Balgaria\" и да скачате на бой като ви направят забележка, че пишете на латиница. Тука да не е МЕНСА, ало! Денят на българската култура и писменост изпълва мнозина с порив за празнуване, какъвто дори и Коледа и Великден накуп не създават. Освен това всеки има познат абитуриент. Може да е племенницата на вуйчото на чичото на комшията, но е абитуриентка и нейният повод за радост (завършване на гимназия, йей!) трябва да бъде уважен. Да изкараш 12-и клас в българската образователна система вече се празнува с тържества като от приказките - три дена яли, пили и се веселили. После ви трябват още три дена реанимация и неусетно дошъл юни. А дори не сте си изхабили годишната си отпуска... Ех, да имаше повече месеци като май!  ", "date": "2019.05.03", "title": "Май месец, мой малък август"}
{"url": "http://www.classa.bg/%D1%81%D0%B2%D1%8F%D1%82/item/395145-%D0%B2-%D0%BA%D0%BE%D0%B8-%D0%B3%D1%80%D0%B0%D0%B4%D0%BE%D0%B2%D0%B5-%D0%B6%D0%B8%D0%B2%D0%B5%D1%8F%D1%82-%D0%BD%D0%B0%D0%B9-%D0%B1%D0%BE%D0%B3%D0%B0%D1%82%D0%B8%D1%82%D0%B5-%D0%B2-%D1%81%D0%B2%D0%B5%D1%82%D0%B0", "text": "В кои градове предпочитат да живеят хората, които могат да изберат всеки град на планетата? Според неотдавнашното класиране на „Форбс\" много от милиардерите харесват едни и същи места. От 2153 души от Списъка на милиардерите за 2019, 551 - една четвърт - живеят само в десет града. Всички те заедно притежават богатство от 2,3 трилиона долара, което надвишава БВП на почти всяка нация в света. Град Ню Йорк, в който живеят 84 милиардери с обща нетна стойност от 469,7 млрд. долара, е на челно място в списъка на градовете с най-голям брой богати хора за пета поредна година, след като през 2015 г. успя да детронира Москва. В момента руската столица заема трето място в списъка със 71 милиардера, които натрупват общо 336.5 милиарда долара, докато втората позиция е заета от Хонконг, където живеят 79 души, чиито общи нетни активи възлизат на 355.5 милиарда. Пекин (с 61 милиардера с общо 193.3 милиарда долара) и Лондон (с 55 души с 226 милиарда) оформят топ 5 в класацията на Форбс. Сред 10-те града с най-голям брой богати в света са също Шанхай (45 милиардера), Сан Франциско (42), Шенжен (39), Сеул (38) и Бомбай (37).", "date": "2019.05.03", "title": "В кои градове живеят най-богатите в света?"}
{"url": "http://www.classa.bg/%D1%81%D0%B2%D1%8F%D1%82/item/395147-%D0%B2%D0%B2%D1%81-%D0%BD%D0%B0-%D1%81%D0%B0%D1%89-%D1%81-%D0%BF%D1%8A%D1%80%D0%B2%D0%B0-%D0%B1%D0%BE%D0%B9%D0%BD%D0%B0-%D0%BC%D0%B8%D1%81%D0%B8%D1%8F-%D0%BD%D0%B0-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B8-f-35a", "text": "ВВС на САЩ разгърнаха два от своите самолети-стелт F-35A в иракските планини, на първата им реална мисия, след като бяха обявени за годни за бойни действия през август 2016 г.   Два F-35A Lightning II бомбардираха цели на ислямска държава във Вади Ашай, Ирак, съобщиха американските военновъздушни сили в изявление. „Изтребителите от пето поколение атакуваха укрепена мрежа от тунели на терористичната група и склад на оръжия в планините на Хамрин, способни да заплашват приятелски сили\". \"Тази атака бе първата употреба на F-35A в битка\", се казва в изявлението. В средата на април, САЩ изпратиха няколко самолета F-35A в Близкия изток, на първото оперативно разполагане на тези изтребители в региона. \"F-35A осигуряват на нашата страна контрол на въздуха пред всяка заплаха,\" каза генерал Дейвид Л. Голдфейн, началник на щаба на военновъздушните сили на САЩ. \"Ние добавяме към нашия арсенал най-съвременна оръжейна система, която значително подобрява способността на коалицията да се бори с ИД\", заяви генерал-лейтенант Джоузеф Гуастела, командващ централното командване на военновъздушните сили. F-35, произведен от американската компания Lockheed Martin Corporation, се отличава със способността си да избягва откриването с радари, въпреки че е критикуван за недостатъци в дизайна и много технически проблеми.   Изтребител F-35A на японските сили за самоотбрана на въздуха се разби през април на брега на тази страна. Катастрофиралият самолет имаше проблеми със системите за охлаждане и навигацията преди инцидента, разкри японското министерство на отбраната.", "date": "2019.05.03", "title": "ВВС на САЩ с първа бойна мисия на изтребители  F-35A"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/395150-3-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1791 г.  - В Полско-литовската държава е приета първата модерна конституция в Европа.     1802 г.  - Вашингтон е обявен за град.     1808 г.  - Полуостровната война: Жителите на Мадрид, които вдигат бунт на 2 май срещу френската окупация, са разстреляни.     1837 г.  - В Атина е основан първият университет за страните от източно Средиземно море.     1904 г.  - Американски изобретател Джордж Паркър патентована първата си писалка „Паркър\".     1915 г.  - Канадският военен лекар подполковник Джон Маккрей написва Във Фландърските полета, призната по-късно за една от най-добрите поеми, писани през Първата световна война.     1916 г.  - Екзекутирани са ръководителите на Великденското въстание, целящо постигането на независимост на Ирландия от Великобритания.     1936 г.  - Изборна победа на Народния фронт във Франция.     1937 г.  - Маргарет Мичел печели Пулицър за книгата си \"Отнесени от вихъра\".     1947 г.  - Приета е новата следвоенна конституция на Япония.     1956 г.  - Провежда се първото световно първенство по джудо.     1959 г.  - Обявени са първите награди Грами.     1999 г.  - Торнадо от 5 степен връхлита Оклахома, при което загиват 45 души, 665 са ранени, а щетите са за 1 милиард долара.    ", "date": "2019.05.03", "title": "3 май, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/395148-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%B8%D1%81%D0%BF%D0%B0%D0%BD%D0%B8%D1%8F-%D0%BF%D1%80%D0%B8%D0%B7%D0%BD%D0%B0,-%D1%87%D0%B5-%D0%BF%D1%80%D0%B8%D0%B7%D0%BD%D0%B0%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%B3%D1%83%D0%B0%D0%B9%D0%B4%D0%BE-%D0%B5-%D0%B1%D0%B8%D0%BB%D0%BE-%D0%B3%D1%80%D0%B5%D1%88%D0%BA%D0%B0", "text": "Лидерът на Унидос Подемос, Пабло Иглесиас, разкри, че правителството на Испания е признало грешката, извършена с признаването на опозиционния депутат Хуан Гуайдо за \"президент на Венецуела\", след като той се самообяви за такъв през януари. Иглесиас заяви, че испанското външно министерство е признало, че \"наистина бе грешка да се признае президент, който не иска да призовава за свободни избори\". Политикът отхвърли опита за преврат във вторник срещу президента Николас Мадуро и прецени, че за да преодолее Венецуела политическата си криза, се изискват избори, с участието както на Чавизма, така и на опозицията, която се бори за власт. През март, в интервю за телевизионната мрежа La Sexta, шефът на испанската дипломация Жозеп Борел заяви, че няма съмнение, че \"САЩ подхраниха това, което се случва във Венецуела от 10-ти януари \". Дипломатът също така смята, че Белият дом не е очаквал конституционното правителство на президента Мадуро \"да демонстрира такава устойчивост\". \"Със сигурност САЩ не са очаквали подобна ситуация, ето че след няколко месеца г-н Мадуро все още контролира страната\", обобщи той.", "date": "2019.05.03", "title": "Правителството на Испания призна, че признаването на  Гуайдо е било грешка"}
{"url": "http://www.classa.bg/%D1%81%D0%B2%D1%8F%D1%82/item/395149-%D0%B4%D0%B6%D1%83%D0%BB%D0%B8%D0%B0%D0%BD-%D0%B0%D1%81%D0%B0%D0%BD%D0%B6-%D0%BE%D1%81%D1%8A%D0%B4%D0%B5%D0%BD-%D0%BD%D0%B0-%D0%BD%D0%B0%D0%B4-11-%D0%BC%D0%B5%D1%81%D0%B5%D1%86%D0%B0-%D0%B7%D0%B0%D1%82%D0%B2%D0%BE%D1%80-%D0%B7%D0%B0-%D0%BD%D0%B0%D1%80%D1%83%D1%88%D0%B0%D0%B2%D0%B0%D0%BD%D0%B5-%D1%83%D1%81%D0%BB%D0%BE%D0%B2%D0%B8%D1%8F%D1%82%D0%B0-%D0%BD%D0%B0-%D0%B3%D0%B0%D1%80%D0%B0%D0%BD%D1%86%D0%B8%D1%8F%D1%82%D0%B0", "text": "Кралският съд в Лондон, осъди основателя на WikiLeaks Джулиан Асанж на 50 седмици затвор за нарушения на условията за пробация, кеито се твърди, че е извършил по време на престоя си в посолството на Кито в Обединеното кралство. Съдия Дебора Тейлър заяви, че обвиняемият заслужава максимална присъда от почти една година поради сериозността на престъплението си, подчертавайки, че Асандж „e имал възможност да се предаде на полицията по собствена воля, но не се е възползвал от нея.\" Тя също така отхвърли молбата му за помилване, че е прекарал почти седем години \"в условия на затвор\", докато е бил в политическо убежище в еквадорското посолство. Според съдията, престоят на активиста в дипломатическата сграда, който тя определи като опит за \"отлагане на правосъдието\", е струвал на британските данъкоплатци почти 21 милиона долара. WikiLeaks осъди решението на британския съд и изрази съмнения относно честността на предстоящото изслушване по екстрадирането на Асандж в САЩ. \"Присъдата на Джулиан Асанж е толкова шокираща, колкото и отмъстителна, имаме сериозни опасения относно това дали ще има справедливо изслушване по отношение на екстрадицията\", пише порталът.", "date": "2019.05.03", "title": "Джулиан Асанж осъден на над 11 месеца затвор за нарушаване условията на гаранцията"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/395146-%D1%81%D0%B2-%D0%BC%D1%8A%D1%87%D0%B5%D0%BD%D0%B8%D0%BA-%D1%82%D0%B8%D0%BC%D0%BE%D1%82%D0%B5%D0%B9-%D0%B8-%D1%81%D0%B2-%D0%BC%D1%8A%D1%87%D0%B5%D0%BD%D0%B8%D1%86%D0%B0-%D0%BC%D0%B0%D0%B2%D1%80%D0%B0", "text": "  Св. мъченик Тимотей и св. мъченица Мавра пострадали в 286 г. през царуването на Диоклетиан. Те били измъчвани по заповед на египетския управител в Тиваиди Ариан, който по-късно станал също мъченик. Св. Тимотей бил четец при църквата. Той бил задържан под стража и от него искали да предаде църковните книги, които езичниците се стараели да унищожат, защото ги смятали за едно от най-силните средства за разпространение на християнската вяра.     - А кой от людете ще се съгласи да предаде на смърт своите чеда? - възразил на това искане Тимотей. - Знай, управителю, че преписаните от мене книги са мои обични чеда, и когато чета книгите за Бога, пред мене стоят ангели Божии. Когато след това му предложили да принесе жертва на боговете, Тимотей отговорил: “В мене живее Духът на Христа и затова аз не принасям жертва на езическите богове”. А на заплахите, че той ще бъде предаден на изтезания, Тимотей, спокойно гледайки на поставените пред него наказателни оръдия, твърдо възразил: “Нито жертва ще принеса, ното книгите ще покажа на гонителите на моята вяра”. Когато видели, че са безсилни да го склонят да се отрече от християнската вяра, мъчителите решили да подействат на него иначе: по заповед на управитела била доведена при Тимотей неговата млада, красива и в хубави дрехи облечена жена Мавра, за която той само преди няколко дни се оженил. Могъл ли е Тимотей да я види и да не се трогне от милост, могъл ли е да не се увлече от любов към нея и от изкусителен порив към земно щастие? Така предполагали мъчителите, за които била недостъпна възвишеността на християнската душа. Действително, при вида на жена си могъл да се пробуди у мъченика порив към законно, невинно и поради това висше земно щастие. Но той веднага обуздал своя естествен порив. - Татко! - извикал той, като се обърнал към своя баща свещеник, който присъствал на неговите мъчения, - моля те, загърни с покривало лицето ми, за да не виждам и не усещам дори аромата на поръсените с благовония женски дрехи... В недоумение стояла младата жена, като гледала своя измъчен мъж, който не искал да я види. - Не мога ли аз да ти помогна, и що мога да направя за тебе? - тревожно питала тя своя мъж. - Не за туй ли те мъчат, че ти не си в състояние да изплатиш царския данък? Ако е туй, аз ще продам своята скъпоценна среха, ще продам всичко, каквото имаме, за да можеш да изплатиш дълга... - Питай, какво можеш да направиш за мене ли? - запитал Тимотей. - Ти можеш да оставиш всичко и да вървиш с мене на подвиг заради Христа, нашия Спасител. - Когато идвах при тебе - отговорила Мавра, - сърцето ми бе изпълнено със земни мисли и желания. Но сега, като чух думите ти, Дух Божий влезе в мене, и аз желая същото, което ти обикна! - Ако казваш истината - казал Тимотей, - тогава върви и изобличи управителя за неговото нечестие! - Страхувм се, че няма да издържа мъките, на които ще ме подложи разяреният управител. Аз съм тъй млада - само на 17 години. - Надявай се на Бога и той ще ти даде сила да понесеш мъченията! - казал Тимотей и започнал да се моли: “Боже на благостта, Който от човеколюбие спасяваш всички! Милостиво погледни на Твоята рабиня Мавра! Ти си ни съединил в тайнството брак, не ни разделяй и в предстоящия подвиг, и де не бъдем отлъчени от лика на светите мъченици!” Вдъхновена от Светия Дух, Мавра пристъпила до управителя и му казала: - Ти ме привлече тук и ми обеща богати награди, за да погубиш душата ми, но ти не ще ме победиш чрез своите обещания. Аз се облякох в оръжието на Христа, моя Бог, и чрез Неговата сила смело стоя пред тебе. - Нима и ти предпочитаи смъртта пред живота? - запитал я учуденият управител, и след много убеждавания да я отвърне от онова, което той считал за безумие, заповядал да подложат на изтезания младата жена. Господ дивно подкрепил младата мъченица. Тя понесла всички изпитания. Като видял нейната непоколебимост, Ариан заповядал да разпънат на кръстове младите съпрузи, един срещу друг. В такова положение те прекарали девет денонощия, утешавайки и ободрявайки един другиго. На десетия ден те се освободили от мъките, като душите им отлетели в небесата.     В Цариград по-късно тържествено празнували паметта на светите мъченици Тимотей и Мавра в построения в тяхна чест храм, близо до Юстиниановите дворци. От това се прави заключение, че в този храм се намирали техните мощи или част от тях.", "date": "2019.05.03", "title": "Св. мъченик Тимотей и св. мъченица Мавра"}
{"url": "http://www.classa.bg/%D1%81%D0%B2%D1%8F%D1%82/item/395143-%D0%B8%D0%B4%D0%B5%D0%BD%D1%82%D0%B8%D1%84%D0%B8%D1%86%D0%B8%D1%80%D0%B0%D1%85%D0%B0-160-000-%D0%B3%D0%BE%D0%B4%D0%B8%D1%88%D0%B5%D0%BD-%D0%BF%D1%80%D0%B5%D0%B4%D1%88%D0%B5%D1%81%D1%82%D0%B2%D0%B5%D0%BD%D0%B8%D0%BA-%D0%BD%D0%B0-%D1%87%D0%BE%D0%B2%D0%B5%D0%BA%D0%B0,-%D0%BE%D1%82%D0%BA%D1%80%D0%B8%D1%82-%D0%B2-%D1%82%D0%B8%D0%B1%D0%B5%D1%82", "text": "Според проучване, публикувано в списанието Nature, мандибулата, открита в Тибет, е принадлежала на Денисованец от преди 160 000 години. Това е първото доказателство за този вид, открито извън пещерите Денисова, в Сибир. Вкаменелостта е открита през 1980 г. от местен монах в китайската област Ксиах, но едва сега учените са успели да извършат анализ на древен протеин, извлечен от вкаменелостта и идентифициращ вида. \"Челюстта вероятно представлява най-старият фосил на хоминидите на Тибетското плато\", обяснява авторът на изследването, Фаху Чен. Според експерта този прародител вече е приспособил да живее среда с голяма надморска височина и нисък кислород, много преди Homo sapiens да стигне до района. Изследователите от Института за еволюционна антропология Макс Планк смятат, че тази челюст вероятно принадлежи на население, тясно свързано с жителите на пещерите Денисова. Денисованците, известни също като \"мъжете от Денисова\", са все още доста загадъчен за науката вид. Известно е, че те са живели в Сибир и това вероятно идва от разделянето на клона на генетичното дърво на човешкия вид, което е довело до появата на неандерталците. Досега единствените известни фрагменти от вкаменелости на този вид са открити в пещерите Денисова в Алтай (Русия).", "date": "2019.05.03", "title": "Идентифицираха 160 000-годишен предшественик на човека, открит в Тибет"}
{"url": "http://www.classa.bg/%D1%81%D0%B2%D1%8F%D1%82/item/395144-%D0%BA%D1%80%D0%B0%D0%BB%D1%8F%D1%82-%D0%BD%D0%B0-%D1%82%D0%B0%D0%B9%D0%BB%D0%B0%D0%BD%D0%B4-%D1%81%D0%B5-%D0%BE%D0%B6%D0%B5%D0%BD%D0%B8-%D0%B8%D0%B7%D0%BD%D0%B5%D0%BD%D0%B0%D0%B4%D0%B2%D0%B0%D1%89%D0%BE-3-%D0%B4%D0%BD%D0%B8-%D0%BF%D1%80%D0%B5%D0%B4%D0%B8-%D0%BA%D0%BE%D1%80%D0%BE%D0%BD%D0%B0%D1%86%D0%B8%D1%8F%D1%82%D0%B0", "text": "Тайландският крал Маха Ваджиралонгкорн неочаквано се ожени в сряда за заместник-началника на личната си охрана Сутида Тиджай. Снимките от сватбата бяха публикувани в нощния сегмент на Royal News, който се излъчва по всички тайландски телевизионни канали, съобщава Ройтерс. Жената е получила титлата кралица Сутида и е станала четвъртата съпруга на монарха. Преди това новата съпруга е работила като стюардеса на авиокомпанията Thai Airways. Според местните медии е имало слухове за връзката й с престолонаследника, но дворецът никога не е признавал публично за тях. Според официалния указ, бракът е извършен законно и по съответните традиции. По този начин, отсега нататък, кралица Сутида ще има право на всички предимства на кралството и на статута на семейството. Коронацията на Маха Ваджиралонгкорн, на 66, ще започне тази събота в рамките на няколко религиозни церемонии и ще продължи със шествие в Банкок на следващия ден. Кралят, известен още като Рама Х, стана конституционен монарх след смъртта на баща си, крал Бумибол Адулядей, през октомври 2016 г., който остана 70 години на трона.", "date": "2019.05.03", "title": "Кралят на Тайланд се ожени изненадващо 3 дни преди коронацията"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/395142-%D0%BA%D0%B0%D0%BA-%D0%BB%D0%B8%D1%88%D0%B8%D1%85%D0%BC%D0%B5-%D0%B1%D0%BE%D1%80%D0%B1%D0%B0%D1%82%D0%B0-%D1%81-%D0%BA%D0%BE%D1%80%D1%83%D0%BF%D1%86%D0%B8%D1%8F%D1%82%D0%B0-%D0%BE%D1%82-%D0%BE%D1%81%D0%BD%D0%BE%D0%B2%D0%BD%D0%BE-%D0%B2%D0%B5%D1%89%D0%B5%D1%81%D1%82%D0%B2%D0%B5%D0%BD%D0%BE-%D0%B4%D0%BE%D0%BA%D0%B0%D0%B7%D0%B0%D1%82%D0%B5%D0%BB%D1%81%D1%82%D0%B2%D0%BE", "text": "Борбата с корупцията не беше на себе си от щастие. Години наред стоически бе търпяла какви ли не подигравки. То не бяха приятелски кръгове, братовчеди и братовчедки, батковци и братковци, агнешки главички и суджуци. Чак до Барселона се бе прочула. Съвсем стана за кашмер на злобарите, които за по-модерно вече се наричат хейтъри. Но ето, че сега, тъкмо да я емнат за пореден път заради една скромна кръстница с добро сърце, великодушно приютила стреснато от Пернишкото земетресение семейство и даже наем не му поискала, Борбата с корупцията умело финтира злобарите и гордо се похвали с невероятен пробив срещу софийската мафия.     Гръмки аплодисменти се чуха чак от Брюксел. Мистър Олаф не можеше да повярва на ушите си, а когато се убеди, че си е самата истина, настоя събитието да бъде отбелязано по подобаващ начин при раздаването на годишните европейски награди за благочестиво отношение към бюджетните разходи и така Борбата с корупцията ще може да сподели на всеослушание, как е постигнала този несъмнен успех. Едно, единствено нещо смущаваше Борбата с корупцията и я караше да се чувства като начинаещ актьор, обхванат от сценична треска. За беля на ротационен принцип, домакинството на събитието се падаше на славното балканско село Грънци, което, както е добре известно, си бе извоювало равноправен европейски статут още преди софиянци да си предложат на щателен мониторинг онази част от суверенитета, разположена южно от кръста. В интерес на истината, в село Грънци не бяха много въодушевени, че на тях им се пада да домакинстват на цялата тази дандания. Смятаха да я претупат и да се заемат сериозно с подготовката за посрещането на Новата година. Как обаче да откажат? Невъзпитано се получава. Европейски ангажименти, все пак. Ще трябва червен килим да застилат, това добре, но като нямат достатъчно голяма зала за всички желаещи да гледат на живо В чудо се видяха невинните данъкоплатци. Голяма излагация! Тогава някой се сети за цирка, който бе опънал шапитото си на поляната между Долната и Горната махала. Удариха една-две метли, натаманиха прожекторите, излъскаха инструментите на духовата музика, като обърнаха специално внимание на тромпетите и чинелите, чиито партитури са особено важни при тържествени обстоятелства. Провериха дали са добре обтегнати въжетата, така че да издържи куполът на планинския вятър. И зачакаха. Не чакаха дълго. Първо се изви вой на сирени, после се появиха няколко пилотни автомобила с въртящи се в синьо буркани на покрива. След това от една камионетка наскачаха робокопи с маски на лицето и отцепиха района. Накрая с цялото си величие довтаса и Борбата с корупцията, заедно с многобройната си свита. Насочи се към входа на цирка, като специално обърна внимание на чуждестранните гости, че вървят по червен килим. Изглежда искаше да им подскаже, че се чувства като в Холивуд. Или пък просто с празно бърборене се мъчеше да прикрие сценичната си треска. Струпаните наоколо репортерки не можаха да доловят тези второстепенни детайли. В началото никой не обърна внимание, че сред свитата, добре охранявани се придвижваха един чичо и една лелка на средна възраст. Нищо забележително нямаше нито в невзрачните им фигури, нито в походката, нито в облеклото. Само окованите им в белезници ръце и вързаните им със синджири крака подсказваха, че Борбата с корупцията никак не си поплюва и този път перфектно си е свършила работата. Оркестърът засвири туш. Публиката замря в очакване. Невинните данъкоплатци от славното балканско село Грънци не смееха да гъкнат, колкото от любопитство, толкова и от вродено добро възпитание. Прожекторите в миг осветиха арената, където се оказаха само двамата оковани закононарушители и Борбата с корупцията. – Доведете защитения свидетел! – нареди тя с микрофон в ръка. От сумрака към лъча на прожекторите се придвижи як мъжага, облечен в тъмно на цвят яке. – Внесете и основното веществено доказателство! – издаде поредната си заповед Борбата с корупцията. Тромпетите и чинелите съпроводиха лъча на прожектора, докато той не заля със светлината си поставената на маса сред арената, една най-обикновена…плетена дамаджана. Под купола на цирка се разнесоха овации. – А мезето? – попитаха по-нетърпеливите. – Мезе този път няма! – троснато отвърна Борбата с корупцията. – Сред веществените доказателства, такова нещо не се намери. Дамаджаната не ви ли е достатъчна? – Достатъчна е, ама друго си е с мезе. Едно суджуче поне не открихте ли? – Стига с тези суджуци! Тук става въпрос за сериозни закононарушители! – Борбата с корупцията по всичко личеше, че леко започва да губи присъствие на духа, щом тази дума я вадеше от равновесие. – И с какво са нарушили закона? – плахо полюбопитстваха невинните данъкоплатци. – Ей, тия двамата, с белезниците се возят гратис в трамвая. – А третият? – Третият е корумпиран контрольор. Следихме го месеци, сересета, микрофони, камери ,с агенти под прикритие го държахме под око, докато накрая го пипнахме на местопрестъплението с неопровержими доказателства. – А защо е без белезници? – Защото направи пълни самопризнания, съгласи се да помага на следствието и вече е защитен свидетел, както ви казах. – Дамаджаната и тя ли се е возила като багаж без билет. – Не, дамаджаната е част от престъпната схема. Всичко е надлежно документирано. Борбата с корупцията почна малко по малко да се чувства в свои води като на пресконференция с удобни въпроси от любезни репортерки. Но тъкмо да си поеме дъх и от задните редове невинните данъкоплатци почнаха пак без време да питат. – Дамаджаната беше ли белязана? – Не успяхме да я бележим, а и адвокатът на този тарикат щеше да каже, че само носът му бил светнал. – Може и да е светнал, ако е опънал някоя юнашка глътка. Но я по-добре да чуем онези с белезниците. Ще не ще, Борбата с корупцията даде микрофона на чичкото гратисчия. Човекът, видимо притеснен от многобройната публика и светлините на прожекторите започна с неуверен глас да си разправя историята на престъплението: – Беше Никулден. Братовчедът е Никола. Отдавна съм му приготвил една дамаджана. Пременихме се с булката и с дамаджаната на трамвая. Да, ама сме забравили, че картите изтекли. Идва, ей, онзи мъжага да ни проверява. Добре, викам, момче, подръж за малко да си бръкна в джоба. Подадох му я, дали е гаврътнал от нея, не видях, тъкмо да си я взема обратно, като ни се нахвърлиха някакви качулати, щракнаха на мен и жената белезниците и оттогава все оковани си ходим… Едно продължително освиркване се разнесе откъм местата на невинните данъкоплатци. Борбата с корупцията в първия момент си помисли, че освиркват гратисчиите. – Точно така, хем се возят гратис, хем дават рушвет на длъжностно лице. Две престъпления едновременно! Но при следващия въпрос би трябвало да вдене накъде бият грънчани. – Ти не трябваше ли да бориш корупцията по високите етажи? – И още как! Гратисчиите живеят в Люлин на 18-ия. А защитеният свидетел в Младост, чак на 24-я. Агентите под прикритие специално докладваха това важно обстоятелство. Ниско ли ви се вижда? Уви, Борбата с корупцията явно бавно вдяваше и още дълго щеше да разяснява подробности за невероятното си постижение, ако…     Ако на някой не беше му писнало, взел, та откачил въжетата на шапитото и бурният балкански зимен вятър не беше отнесъл като парашут брезента на цирка някъде по чукарите. Пълен провал на мероприятието! На всичко отгоре в настъпилата суматоха основното веществено доказателство взе че изчезна. Горките репортерки! Ако не бяха се паникьосали и изнесли заедно с всички надолу по Софийско, щяха да опишат с достатъчна степен на достоверност, как в култовата кръчма на славното балканско село Грънци невинните данъкоплатци си умират от смях, докато кротко си пълнят чашите от добрата стара плетена дамаджана. По-наблюдателните биха забелязали, че там някъде се мяркат и тримата участници в корупционната схема. Логично. Що за корупция, като няма веществени доказателства…   От ", "date": "2019.05.03", "title": "Как лишихме Борбата с корупцията от основно веществено доказателство"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395136-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-3-%D0%BC%D0%B0%D0%B9", "text": "ОВЕН ( 21 март - 20 април ) Днес заложете на любовта, а не на парите. Имайте предвид, че ако объркате приоритетите, ще останете без нищо. Определен човек, ще ви помогне да направите първата крачка към постигането на вашите мечти. Не забравяйте да му благодарите, за безкористността. Един добър ден за тези, които наскоро са открили бизнес или рекламна агенция. ТЕЛЕЦ ( 21 април - 21 май )  Днес, ще бъдете напълно под властта на обстоятелствата. Дори няма да можете да изразите мнението си в колектива, защото просто ще го игнорират. Липсата на бодрост и енергия, ще ви вкара в задънена улица. Дори ще се откажете от среща с любимия човек. Затова най-добре си починете или се разходете в парка. БЛИЗНАЦИ ( 22 май - 21 Юни ) Очаква ви високо положение в обществото, което ще спомогне за укрепване на позициите ви. Между другото, бъдете внимателни, в противен случай конкурентите ще ви създават неприятности. Не пренебрегвайте здравните проблеми. Ако имате неприятни и неразбираеми симптоми, тогава е необходима консултация с лекар. Вечерта е възможна, неочаквана печалба.   РАК ( 22 юни - 23 юли ) Възможни са трудности при комуникацията с близък приятел. Взаиморазбирателството липсва, а вие не искате да правите компромиси по никакъв начин. На ръба на колапса, ще бъдете във финансовата сфера. Работили сте толкова усилено, а доходите са под средното. Вечерта, колкото и да е странно, успех ще имате с интелектуалните задачи, ако ги изпълните качествено и бързо. ЛЪВ ( 24 юли - 23 август ) Очаква ви нарастване на авторитета, което дори вездесъщите конкуренти и недоброжелатели, няма да могат да оспорят. След среща с нови партньори, ще останете само с добри впечатления и ярки емоции. И накрая, ще сключите договор, за който мечтаете от началото на годината. Едно пътуване сред природата с приятели, може да се окаже съдбоносно по отношение на любовта. ДЕВА ( 24-ти август - 23 септември ) Трябва да бъдете справедливи с хората около вас и да не лъжете себе си. Ако имате нужда от помощ, най-добре се консултирайте с информацията в интернет. Там ще намерите всичко, от което се нуждаете, за да постигнете професионалните си цели. От покупки, особено скъпи и спешни се откажете. Планирано дълго пътуване, ще бъде благоприятно. ВЕЗНИ( 24 септември - 23 октомври) Препоръчва се, да не се заглеждате в далечното бъдеще, особено след като все още не сте реализирали старите планове. Творческите проекти, трябва да ви бъде приоритет, а техническите проблеми могат да се окажат сложни и скъпи. В любовта, ще ви върви, може да получите предложение от човек, към когото отдавна изпитвате дълбоки чувства. СКОРПИОН ( 24 октомври - 22 Ноември ) Не трябва да се възползвате от слабостите на другите, особено след като вие се представяте по най-добрия възможен начин. Всеки има недостатъци, затова се заемете с вътрешната си трансформация. Разходите могат да надхвърлят печалбите, което ще доведе до криза. При семейните, е възможен конфликт с близък роднина на битова основа.   СТРЕЛЕЦ ( 23 Ноември - 21 Декември ) Още рано сутринта свършете всичко, което сте планирали, така че, по-късно никой да не ви отвлича от основните задачи. Възможно е разкриване на някаква тайна в личната сфера. Но вината за това ще е ваша, не сте си държали езика зад зъбите. Може да се сблъскате с бюрократични пречки, така че трябва да бъдете по-внимателни. Особено при подписване на официални документи. КОЗИРОГ (22 Декември - 20 януари ) Днес ще бъдете толкова ентусиазирани, че в очите на другите ще изглеждате като истинска вихрушка. Но това е за добро, така ще докажете, че не сте инфантилни и слаби. Днес ще постигнете дори тези цели, които са ви изглеждали трудни за постигане. Монотонността в личната сфера, ще ви накара да вземете нови радикални решения.  ВОДОЛЕЙ ( 21 януари -  19  февруари ) Очаква ви прекрасен ден, във финансово отношение, когато ще може да харчите пари за всичко, което искате и във всякакво количество. Постигането на целите ще се окаже реално, което означава, че ви чака успех. Независимостта в любовната сфера, ще стане нещо като \"пътеводна звезда\" за вас. Само не преувеличавайте възможностите си.   РИБИ ( 20 февруари - 20 март ) Възможностите ви в работата, ще бъдат по-големи от тези на опитните колеги. Дори шефът, ще забележи вашите активни дейности. С увеличаването на уменията и придобиването на нови знания, може да получите желаната позиция. Но засега, правете това което е нужно. Вечерта обещава да бъде, романтична и страстна.", "date": "2019.05.03", "title": "Дневен хороскоп 3 май"}
{"url": "http://www.classa.bg/%D1%81%D0%B2%D1%8F%D1%82/item/395137-%D0%B5%D0%B2%D1%80%D0%BE%D0%B2%D0%B8%D0%B7%D0%B8%D1%8F-%D0%BF%D1%80%D0%B0%D0%B2%D0%B8-%D0%B4%D0%BD%D0%BA-%D1%82%D0%B5%D1%81%D1%82-%D0%BD%D0%B0-%D1%83%D1%87%D0%B0%D1%81%D1%82%D0%BD%D0%B8%D1%86%D0%B8%D1%82%D0%B5", "text": "\"Нови правила в \"Евровизия\": всички участници са длъжни да си направят кръвни тестове\" - заглавия с подобно съдържание се появиха в серия руски медии, които се позовават на твърдение на своя кандидат Сергей Лазарев. \r\n 36-годишният музикант обяви, че всички представители на страните-участнички в \"Евровизия\" 2019 са дали кръв преди полуфиналите по искане на главния спонсор на събитието - израелската компания MyHeritage, която притежава онлайн-платформа за проследяване на семейната история на потребителите, а от 2016 г. се занимава и с провеждането на ДНК-тестове. \r\n По думите на Лазарев - компанията \"определя каква част от твоята кръв е от различни националности\". Той твърди, че всички участници в конкурса са дали съгласие резултатите от анализите им да бъдат публикувани впоследствие. \r\n \"Мисля, че това е направено, за да се покаже, че всички сме единни\", коментира още певецът. \r\n Думите му бяха интерпретирани по всевъзможни начини в местните медии, някои от които дори излязоха с предположения, че \"в Израел са решили да проверяват чистотата на кръвта на артистите\". \r\n Руската държавна телевизионна и радиопредавателна компания ВГТРК, която е официалният разпространител на \"Евровизия\" в страната, коментира лаконично думите на Лазарев. От пресцентъра на държавната медийна група са съобщили, че  \"изказванията на артиста са шега\". \r\n Засега няма позиция от страна на Европейския съюз за радио и телевизия, който организира конкурса. \r\n Украинската медия \"The Lime\" съобщава, че изпълнителите в тазгодишното издание наистина са поканени да се включат в експеримент на главния спонсор MyHeritage. \r\n В случая обаче не става дума за задължително условие за допускане до финалите или за тест за \"проверка на чистотата\" на кръвта. \r\n Идеята на компанията е да подчертае културното и етническото многообразие на участниците в европейския музикален конкурс, с което да направи ефектна реклама на собствените си продукти. По всяка вероятност данните от тези анализи ще се включат и в традиционните видео-визитки на претендентите за финала. \r\n В кампанията са привлечени и музиканти, които са участвали в минали издания на \"Евровизия\" - една от тях е и представителката на България в конкурса от 2016 г. Поли Генова, Лени Кар от Холандия, Корин Ермес от Люксембург, Аймър Куин от Ирландия и др. \r\n Проучването при Поли е минало през дълбоко потапяне в държавните архиви. \r\n Намерени са родственици на пра-пра-прадядото на певицата Тодор Генов от 1879 г., като според данните те са се занимавали с производство на грозде в село Белащица. Потърсени са и данни от военните архиви, които показват, че двама души от фамилията й са участвали в Първата световна война на Македонския фронт. \r\n   \r\n   ДНК-тестът на Поли Генова е показал, че 72% от гените й съвпадат с хората с балкански произход, 23,6% - с гръцки и южноиталиански произход; 2,3% е съвпадението с балтийските народи, а 1,3 на сто - със скандинавските. Оказва, се, че 0,8% от нейната ДНК показва връзка с ескимоси/инуити. \r\n MyHeritage има сайт, поддържан на 42 езика, в който хората могат да създадат страници на семействата си, да споделят снимки и клипове, да проследяват фамилната история на своя род или да търсят свои роднини по цял свят. \r\n   \r\n   Официалните им комплекти за проверка на ДНК не изискват кръвна проба, а доста по-лесен метод - събиране на проба от слюнката във вътрешността на устната кухина. Впоследствие тестът трябва да се изпрати за анализ в лабораторията на MyHeritage, откъдето връщат резюме от данните. \r\n           Победителката от \"Евровизия\" 2018 Нета Барзилай също е участвала в кампанията на MyHeritage. Нейният ДНК тест показва 51,4% съвпадение с гените на сефарадските евреи, 45,4% съвпадение с евреите ашкенази, 1,7% - с балтийските народи, 1,5% - с хората от ирландски, шотландски или уелски произход. Компанията е проследила и семейната история на фамилията Барзилай, като намира данни за родствениците на Нета от преди 300 години, някои от които са живели в Полша, Мароко и т.н. \r\n Полуфиналите на Евровизия 2019 са планирани за 14 и 15 май, а победителят ще бъде избран на шоуто, насрочено за нощта на 18 май в Тел Авив. \r\n     \r\n   \r\n", "date": "2019.05.03", "title": "\"Евровизия\" прави ДНК-тест на участниците"}
{"url": "http://www.classa.bg/%D1%81%D0%B2%D1%8F%D1%82/item/395138-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%8F%D1%82-%D0%B3%D0%B0%D0%B7-%D0%B7%D0%B0%D0%BB%D0%B8%D0%B2%D0%B0-%D0%B5%D0%B2%D1%80%D0%BE%D0%BF%D0%B0", "text": "Енергийният министър на САЩ Рик Пери ще подпише два договора за внос на втечнен природен газ (LNG) в Брюксел в четвъртък, като по този начин доставките на американското синьо гориво за Европа ще се удвоят до 112 млрд. куб.м годишно, съобщава Euractiv.  75 години след освобождението на Европа от окупацията на нацистка Германия „САЩ отново предоставят форма на свобода за Стария континент“, посочва Пери, като добавя: „Но вместо млади американски войници, това освобождение ще бъде под формата на втечнен природен газ“.     По неговите думи това е възможност за Европа да се разграничи от руския газ, който, според американския президент Доналд Тръмп, е успял да постави на колене някои от най-силните европейски икономики. „Това ще бъде голяма сделка“, подчертава още Пери. Договорите за допълнителни доставки на LNG са естествено продължение на преговорите от миналата година, между Тръмп и председателя на Европейската комисия (ЕК) Жан-Клод Юнкер, по време на които двете страни се споразумяха именно за това – увеличаване на вноса на американски газ за Европа. „Европейският съюз (ЕС) желае да внася повече втечнен газ от САЩ, за да диверсифицира своите енергийни доставки“, посочва още Пери пред журналисти. Изминали са само няколко години, откакто САЩ започнаха да добиват такъв газ, като в момента Япония е най-сериозният купувач на горивото. „Очакваме приблизително 8 млрд. куб.м годишно допълнителни доставки на газ за Европа през следващите 12 месеца“, споделя Стивън Уинбърг, асистент на Пери по отношение на изкопаемите горива. По неговите думи през 2020 г. САЩ ще увеличат своят износен капацитет от 50 млрд. куб.м до 112 млрд. куб.м годишно. LNG е значително по-скъп от природния газ, който се транспортира чрез газопроводите на Русия и Норвегия, които в момента са основните два снабдителя на този ресурс за Европа. Но някои страни в ЕС, като Полша и държавите от Прибалтика, са готови да плаща повече с идеята да избегнат енергийното влияние на Русия. България, която в момента е 100% зависима от руския газ, също , ако цената е конкурентна.     Но Пери отхвърли всякакви предположение относно намесата на американското правителство в ценообразуването, заявявайки, че зависи от това зависи от всички участници в сделката. „ Северен поток 2“ Според Пери увеличаването на вноса на американски LNG към Европа ще подкопае значението на руския газопровод „Северен поток 2“, който минава по дъното на Балтийско море и ще доставя газ до Германия. „Това го („Северен поток 2“) икономически неосъществим“, заяви енергийният министър на САЩ. Според него Русия би затегнала кранчето на природния газ, ако Европа не отговори на нейните интереси. Той припомни спора между Киев и Москва през 2006-7 г., когато Русия спря преноса на газ по газопровода, минаващ през Украйна към Централна Европа. САЩ заплашиха да наложат санкции на всички европейски компании, които работят съвместно с руснаците по завършването на проекта „Северен поток 2“, като наказателните мерки „остават на масата“, предупреди още Пери. По неговите думи налагането на такива санкции зависи от президента на САЩ Доналд Тръмп, който ще реши дали да ги използва или не.", "date": "2019.05.03", "title": "Американският газ залива Европа"}
{"url": "http://www.classa.bg/%D1%81%D0%B2%D1%8F%D1%82/item/395139-%D0%B5%D1%80%D0%B4%D0%BE%D0%B3%D0%B0%D0%BD-%D1%89%D0%B5-%D1%81%D1%8A%D0%B4%D0%B5%D0%B9%D1%81%D1%82%D0%B2%D0%B0-%D0%B7%D0%B0-%D0%B2%D0%BA%D0%BB%D1%8E%D1%87%D0%B2%D0%B0%D0%BD%D0%B5-%D0%BD%D0%B0-%D0%B1%D0%BE%D1%81%D0%BD%D0%B0-%D0%B8-%D1%85%D0%B5%D1%80%D1%86%D0%B5%D0%B3%D0%BE%D0%B2%D0%B8%D0%BD%D0%B0-%D0%B2-%D1%82%D1%83%D1%80%D1%81%D0%BA%D0%B8-%D0%BF%D0%BE%D1%82%D0%BE%D0%BA", "text": "Турция възнамерява да окаже съдействие за включване на Босна и Херцеговина в проекта \"Турски поток\", заяви днес турският президент Реджеп Тайип Ердоган на пресконференция в Анкара след разговори с членовете на колективното босненско Председателство Милорад Додик и Шефик Джаферович, предаде ТАСС, като се позовава на турския телевизионен канал \"А хабер\".     Ние обсъдихме днес възможности за укрепване на нашите икономически и търговски отношения от гледна точка на това, че икономическото развитие на Босна и Херцеговина ще съдейства за благосъстоянието, стабилността, единството и целостта на тази страна. Ние с радост констатираме, че обемът на двустранната търговия продължава да нараства. Турция ще окаже освен това всестранна подкрепа за включване на Босна и Херцеговина в \"Турски поток\", отбеляза Ердоган. Актуализираното споразумение за свободна търговия, което подписахме днес, ще допринесе за това да достигнем обем на търговията от 1 милиард долара, посочи Ердоган, цитиран от в.\"Миллиет\". Той изрази увереност, че подписаният меморандум за разбирателство за проекта за автомагистрала Сараево-Белград ще има силен ефект за стабилността на Босна и Херцеговина. Ердоган заяви, че продължава да насърчава турския частен сектор да инвестира в Босна и Херцеговина. Междувременно турският външен министър Мевлют Чавушоглу заяви, че Турция не е в състояние лесно да диверсифицира вноса си на петрол. Той каза това, след като изтече срокът, до който САЩ правеха изключение за осем държави и им позволяваха да купуват ирански петрол, предаде Ройтерс. На пресконференция днес Чавушоглу посочи, че рафинериите на Турция не са подходящи за петрол от някои други страни, като добави, че Вашингтон трябва да преразгледа решенията си по въпроса. Иран е един от най-големите доставчици на петрол за Турция, която е почти изцяло зависима от внос, за да посрещне енергийните си нужди. През ноември миналата година влязоха в сила санкции на САЩ, засягащи износа на ирански петрол. Вашингтон обяви временни изключения за шест месеца от санкционния режим за осем държави, сред които и Турция. Миналата седмица обаче Вашингтон обяви, че няма да поднови възможността за изключения и настоя купувачите да спрат покупките на петрол до 1 май или рискуват налагане на санкции. Ние трябва да обновим технологията на нашите рафинерии, когато купуваме петрол от трети страни. Това би означавало рафинериите да останат затворени известно време. Това, разбира се, има цена, посочи турският външен министър.     Белият дом заявява, че работи с водещите износители на петрол Саудитска Арабия и Обединените арабски емирства, за да гарантира, че пазарът ще бъде \"достатъчно снабден\". Турският внос от Иран постепенно намаля от миналия май насам, когато САЩ за първи път споменаха за възможни санкции. Турция внасяше средно 912 000 тона петрол месечно от Иран до май 2018 г., което представлява 47 процента от общите й потребности от петрол. През четирите месеца след налагането на санкциите през ноември Турция е внесла средно 209 000 тона петрол на месец от Иран, което представлява 12 процента от нейните нужди, според изчисления на Ройтерс, базирани на официални данни. Миналата седмица Турция обяви, че работи, за да убеди Вашингтон да позволи на рафинерията Тюрпаш да продължи вноса на суров петрол от Иран. Рафинериите на компанията са използвали петрол от 11 други страни освен Иран през миналата година, според информация на сайта на компанията. Близкият изток е доставил 80 процента от този петрол, докато 14 процента са били от доставени от Русия, Азербайджан и Казахстан. Компанията Тюрпаш не е отговорила на въпрос на Ройтерс как санкциите ще засегнат нейните операции.    /БТА/  ", "date": "2019.05.03", "title": "Ердоган ще съдейства за включване на Босна и Херцеговина в \"Турски поток\""}
{"url": "http://www.classa.bg/%D1%81%D0%B2%D1%8F%D1%82/item/395140-%D0%B7%D0%B0%D1%87%D0%B5%D1%81%D1%82%D1%8F%D0%B2%D0%B0%D1%82-%D0%BE%D0%BF%D0%B8%D1%82%D0%B8%D1%82%D0%B5-%D0%B7%D0%B0-%D0%BE%D0%B3%D1%80%D0%B0%D0%BD%D0%B8%D1%87%D0%B0%D0%B2%D0%B0%D0%BD%D0%B5-%D0%BD%D0%B0-%D0%BF%D1%80%D0%BE%D1%81%D1%82%D1%80%D0%B0%D0%BD%D1%81%D1%82%D0%B2%D0%BE%D1%82%D0%BE-%D0%BD%D0%B0-%D1%81%D0%B2%D0%BE%D0%B1%D0%BE%D0%B4%D0%BD%D0%B8%D1%82%D0%B5-%D0%BC%D0%B5%D0%B4%D0%B8%D0%B8", "text": "\"Здравата демокрация се основава на открит, свободен и честен обществен дебат\", подчерта върховният представител на ЕС за външната политика и сигурността \"Свидетели сме на все по-чести опити за ограничаване на пространството на свободните медии, в това число чрез систематичното подкопаване на доверието в тях. Много журналисти загубиха живота си или го изложиха на риск, разкривайки неудобни истини\". Това казва върховният представител на ЕС за външната политика и сигурността Федерика Могерини по повод утрешния Световен ден на свободата на печата, предаде БНР.    Като отбелязва наближаването на европейските избори, Могерини допълва, че потенциалът на дезинформацията да влияе отрицателно на демократичните процеси и обществените дебати навсякъде по света е голям, а Европейският съюз не прави изключение. Тя подчертава, че затова ЕС е поставил началото на Плана за борба с дезинформацията, който е насочен към по-доброто ѝ разкриване, координиране и обединяване на действията на Съюза и на държавите членки в тази насока.  \"Здравата демокрация се основава на открит, свободен и честен обществен дебат. Наш дълг е да защитаваме това пространство и да не позволяваме на никого да разпространява дезинформация, която подклажда омраза, разделение и недоверие в демокрацията\", казва още Могерини.   \r\n  ", "date": "2019.05.03", "title": "Зачестяват опитите за ограничаване на пространството на свободните медии"}
{"url": "http://www.classa.bg/%D1%81%D0%B2%D1%8F%D1%82/item/395141-%D1%87%D0%B5%D1%85%D0%B8%D1%8F-%D0%BF%D1%80%D0%BE%D0%B4%D1%8A%D0%BB%D0%B6%D0%B0%D0%B2%D0%B0-%D0%B1%D0%B8%D1%82%D0%BA%D0%B0%D1%82%D0%B0-%D0%B7%D0%B0-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%B0-%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0", "text": "Дали премиерът Андрей Бабиш и президентът Милош Земан искат да отнемат независимостта на чешката прокуратура? В центъра на Прага от началото на седмицата десетки хиляди демонстрират срещу планираните персонални назначения в министерството на правосъдието. Медии твърдят, че целта на кадровите промени е забавяне на прокурорското разследване срещу премиера Бабиш, официално обвинен в измами с европейски дотации.  Доказателствата за мошеничеството на практика са необорими, но случаят се влачи от няколко години, защото обвинените са висши държавни служители. Общественото мнение смята, че един от гарантите за независимост на разследването е главният прокурор Павел Земан. Той е на този пост от осем години и оцеля в не една и две политически бури. Неотдавна се прочу с това, че отказа да приеме покана от президента популист Милош Земан (съвпадението на фамилиите е случайно). Поводът: продължава следствието по случай с нагласени престъпни търгове, свързани с ремонтите на президентската резиденция в двореца „Лани“ край Прага, по който заподозрени са близки сътрудници на президента. Всякакви лични контакти биха навредили на независимостта на разследването. Юристка, удобна за премиера? Демонстрантите не приемат новата министърка на правосъдието, посочената лично от премиера Мария Бенешова. Това е авторитетна юристка, която преди години се бореше срещу обвързаностите в правораздавателната система, но междувременно влезе в света на голямата политика и сега е близка приятелка на президента Земан. Подозренията се подсилват от факта, че досегашният министър на правосъдието Ян Кнежинек се оттегли от поста си преди две седмици при много странни обстоятелства. Първо в медиите изтече информация, че се планира за поста да бъде номинирана Бенешова. Те не бяха официално потвърдени, но Кнежинек изненадващо на набързо свикана пресконференция обяви, че се отказва от поста, считано от 30 април. И не посочи никакви причини. Коментатори са убедени, че е бил принуден да вземе това решение, най-вероятно от хората на президента или на премиера.  Разследването ще бъде парализирано По-нататъшният сценарий е предвидим – Бенешова като министър на правосъдието трябва да парализира следствието срещу премиера. Самата тя в интервюта за печата уверява, че няма такова намерение и че със сигурност няма „да пипа“ генералния прокурор Павел Земан. Мнозина обаче не вярват на тези уверения, защото в същото време премиерът Андрей Бабиш за пореден път повтаря, че цялото разследване срещу него всъщност е заговор, скроен от враговете му. Всъщност става дума за 50 милиона крони от европейски дотации, които през 2006 – 2008 г. чрез измама получили фирми, влизащи в холдинга Агроферт на Андрей Бабиш, който по онова време е бил амбициозен бизнесмен от хранително-вкусовия бранш. Измамата се състояла в това, че от големия концерн било извадено едно неголямо стопанство (фермата „Щъркелово гнездо“, бивше държавно кооперативно стопанство на юг от Прага) и за ремонта му е получена споменатата дотация, след което обектът, вече ремонтиран, е върнат в структурата на концерна. Междувременно дотацията е била за малки и средни фирми и със сигурност не се е полагала на такава мощна компания като Агроферт.     Случаят е още по-любопитен, защото от изясняването му са заинтересовани и служби на Европейския съюз, които напълно подкрепят обвиненията на чешката прокуратура. Самата дотация – 50 милиона крони – вече е върната преди няколко години в европейската каса. Целта на следствието, което от няколко години все приключва, е да бъдат наказани виновните за измамата, включително самият премиер. В обвинението се говори не само за финансово мошеничество, но и за „организирана престъпност“, а в този случай чешките закони предвиждат до 15 години затвор. БТА *Томаш Мачковяк – журналист и познавач на Чехия и Словакия. От 90-те години работи в полския вестник „Газета виборча“ като чуждестранен кореспондент. Преди това е бил свързан с двуседмичното издание „Форум“ (като заместник-главен редактор) и с Радио RDC – бел. на „Политика“.    ", "date": "2019.05.03", "title": "Чехия продължава битката за независима прокуратура"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395133-%D1%87%D0%B0%D0%BB%D0%B3%D0%B0-%D0%B4%D0%B8%D0%B2%D0%B0-%D0%B7%D0%B0%D1%88%D0%B5%D0%BC%D0%B5%D1%82%D0%B8-%D1%81", "text": "Фолкпевицата Татяна тези дни отново впечатли в нощен клуб!Най-перфектното тяло във фолка се развихри в леопардов марков тоалет и завидна коремна преса!   Феновете в препълнения клуб едва успели да се докопат до любимката си и да се снимат с нея за спомен. Определено приза за най-перфектно тяло за 2018 важи и до днес виждайки визията на певицата!         Татяна печели публиката не само с неустоимата си визия, а и с хитовете, които създаде в последно време!Последната й песен”Записано е в сърцето”стана като визитка на певицата и любима за хиляди хора. А Татяна издаде, че  подготвя много горещо парче с настъпването на лятото! Запазена марка са и режимите, които изготвя за много хора, които искат да бъдат  като любимката си.В Инстаграм тя много често им демонстрира различни начини за ваене на перфектна фигура.      ", "date": "2019.05.03", "title": "Чалга дива зашемети с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395134-%D0%BC%D0%B8%D1%81-%D0%B4%D1%83%D0%BF%D0%B5-%D1%81%D0%B2%D0%B0%D0%BB%D0%B8-%D0%B4%D1%80%D0%B5%D1%85%D0%B8%D1%82%D0%B5", "text": "Една от най-известните фенки на звездата на Барселона Лионел Меси - Сузи Кортес се съблече в негова част. Носителката на титлата Мис Дупе остана по бельо и обясни, че го прави заради аржентинеца. \"Разбира се, че ще отпразнувам победата на Барселона. Казвала съм го милиони пъти и ще го направа пак - Той заслужава всичко, защото е крал\", написа Кортес.     Припомняме, че снощи Меси вкара два от трите гола за Барса при победата с 3:0 над Ливърпул и получи най-висока оценка от съотборниците си след двубоя от полуфиналите на Шампионската лига.    ", "date": "2019.05.03", "title": "Мис Дупе свали дрехите"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395135-%D1%81%D0%B5%D0%BA%D1%81-%D1%81%D0%BA%D0%B0%D0%BD%D0%B4%D0%B0%D0%BB-%D0%BD%D0%B0-%D0%BE%D1%81%D1%82%D1%80%D0%BE%D0%B2%D0%B0", "text": "Секс скандал вълнува феновете на отборите от топ 8 на английския футбол.  Вестник \"Сън\" съобщава, че женен футболист от отбор от първата осмица (Манчестър Сити, Ливърпул, Тотнъм, Челси, Арсенал, Манчестър Юнайтед, Улвърхямптън или Лестър) е флиртувал с модела Джорджа Харисън, изпращайки й свои голи снимки.  Не се споменава името на футболиста, но се твърди, че играчът е искал да се срещне с блондинката с цел секс. За негово нещастие тя го блокирала в социалните мрежи, а историята вече е по всички медии на Острова.      ", "date": "2019.05.03", "title": "Секс скандал на Острова!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/395132-%D0%B7%D0%BD%D0%BE%D0%B9%D0%BD%D0%B0%D1%82%D0%B0-%D0%BA%D1%80%D0%B0%D1%81%D0%B0%D0%B2%D0%B8%D1%86%D0%B0-%D1%82%D0%B0%D0%BD%D1%8F", "text": "23-годишната Таня Йорданова, която бе арестувана днес в Пловдив по време на разследване за измама на еврофондове, е източила близо 300 хиляди лева само за година. Момичето е родом от Карнобат, но учи \"Биотехнологии\" в Университета по хранителни технологии в града под тепетата. Днес ченгета нахлуха именно в квартирата и в Пловдив, пише TrafficNews.      Таня е дъщеря на служители във фирма на Миню Стайков, а освен това изглежда е виден управител на над 500 декара лозя. По нищо в личния ѝ профил в социалните мрежи обаче не личи дамата да се занимава със земеделския бизнес. Извънредно: Арестуваха дъщерята на директор във \"Винпром Карнобат\" (ВИДЕО) БЛИЦ припомня, че по-рано днес Специализираната прокуратура, съвместно с МВР е ДАНС, извършват акция на територията на София, Пловдив, Сливен, Карнобат и Бургас за със средства от европейски фондове.      Наказанието е за това престъпление е лишаване от свобода от две до осем години. В новата акция с европари отново е замесено името на бизнесмена Миню Стайков, като подозренията са, че децата на негови служители са регистрирали еднолични дружества с цел да се възползват от различни финансови облаги.      По непотвърдени данни става дума за източване на земеделски проекти, откъдето 9 младежи са успели да се сдобият с около 7 млн. евро. Таня Йорданова влиза напълно в хипотезите на разследващите. Тя е дъщеря на Калчо и Хриска, които са служители във \"Вин.С.Индустрийс\" ООД, чийто капитал от рекордните 25 915 050 лева се държи от дружеството на Миню Стайков \"СТФ\" ООД и две чуждестранни компании \"Юрамко Холдингс\" ООД и \"Алталинк\" ООД, регистрирани в Невада, известна като по-голям рай от офшорните зони.      \"Вин.С.Индустрийс\" върти една от най-големите рафинерии за дестилати и зърнен спирт не само в България, но и на Балканите. Основният им завод, отрит през 2001, се намира в село Церковски, община Карнобат. Дружеството е управлявано за известно време от щерката на Стайков Яна, но основно от Кичка Хазърбасанова, която е роднина на шурея на Стайков Белун Хазърбасанов. Припомняме, че именно Кичка бе връзката между нелегално производство на цигари и Стайков. На 17 юни 2015 Таня Йорданова, която по това време е едва на 19 години, се регистрира като едноличен търговец като \"ТАНИВА - ТАНЯ ЙОРДАНОВА\".      Адресът на ЕТ-то съвпада с този на още три еднолични търговци, създадени буквално в еднотипен стил. Чрез фирмата си, Йорданова започва да кандидатства за редица финансови помощи. Справка в изплатени субсидии от Държавен фонд \"Земеделие\" показва, че Йорданова е получила 285 000 лева по програми през 2018 година и още 16 хиляди през предходната година.      Парите са отпуснати на различни основания, но основният транж от 250 хиляди е по мярка „Преструктуриране и конверсия на лозя\". Междувременно обаче няма как да не избоде очи фактът, че още един от бенефициентите по същата мярка - ЕТ \"АГРОФЕРМ - ДИМИТЪР ТОТЕВ\" на Димитър Тотев, регистрира своето дружество на същата дата 17 юни, само 20 минути по-късно от това на Таня. Съвпаденията обаче не се изчерпват с това. През 2016 година, ЕТ-то на Таня влиза като съсобственик в новоучредена фирма \"ТЕРА ГРЕЙН\" ООД. В нея равноправно участие имат още 6 ЕТ-та: МИЛЕНА ПИЛЕВА - ЕКОФОРЕСТ, АГРОКРАСИ - КРАСИМИР ЙОРДАНОВ, ТОПАЗ - Димитър Балджиев, ГРОЗД - БЕЛУН ХАЗЪРБАСАНОВ, Биоплант - Николай Трифонов и АГРИКА - КАМЕЛИЯ ДИМИТРОВА. По същия път само за 2 години Белун Хазърбасанов е взел 500 хиляди лева, Николай Трифонов - 408 хиляди, 23-годишната Камелия Димитрова - 450 хиляди лева, Димитър Балфжиев - 216 хиляди, Милена Пилева - 22 хиляди, Красимир Йорданов - 32 хиляди. Двамата по-възрастни съдружници Хазърбасанов и Балджиев са свързани с Винпром Карнобат, ЕТ-тата им са създадени в един ден, в почти един и същи час. Фирмите на младото поколение също са копия една на друга, регистрирани са през няколко дни през 2015. В началото на 2018 младата дама дори е представила инвестиционно намерение за изграждане на капково напояване на лозови насаждения с обща площ от 471 дка в землището на с. Терзийско, община Сунгурларе и на 59 дка в масив до с. Огнен, община Карнобат. Възможна версия на този етап е децата на участници в големия алкохолен бизнес, да са взимали на аренда или да са им прехвърляни големи лозови масиви, за да могат да източат помощи за дейността си. Тепърва предстои да се направят проверки за фирмите, получили траншове и кой стои зад схемата за милиони.    ", "date": "2019.05.03", "title": "Знойната красавица Таня..."}
