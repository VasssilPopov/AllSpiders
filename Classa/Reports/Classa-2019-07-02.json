{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/397434-%D0%BE%D1%81%D0%BB%D0%B5%D0%BF%D0%B8%D1%82%D0%B5%D0%BB%D0%BD%D0%B0%D1%82%D0%B0-%D0%BF%D0%B8%D0%B0%D0%BD%D0%B8%D1%81%D1%82%D0%BA%D0%B0-%D0%BB%D0%BE%D0%BB%D0%B0-%D0%B0%D1%81%D1%82%D0%B0%D0%BD%D0%BE%D0%B2%D0%B0-%D1%81%D1%8A%D1%81-%D1%81%D0%BF%D0%B5%D1%86%D0%B8%D0%B0%D0%BB%D0%B5%D0%BD-%D0%BF%D0%BE%D0%B7%D0%B4%D1%80%D0%B0%D0%B2-%D0%BA%D1%8A%D0%BC-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0%D1%82%D0%B0-%D0%BF%D1%83%D0%B1%D0%BB%D0%B8%D0%BA%D0%B0", "text": "Блестящата пианистка и приятелка на Степан Хаусер от 2 Cellos  Лола Астанова  отправи специален поздрав към българската публика. Адресирано към всички почитатели на класическата музика у нас, любимката на Андреа Бочели засне специално видеообръщение по повод предстоящия й концерт на  10 ноември в София, Зала 1 на НДК. \r\n   \r\n   „  – споделя Лола и допълва:  \r\n   \r\n   Определяна като новата сензация на световната музикална сцена, талантливата 34-годишна пианистка ще представи за първи път пред родна публика забележителните си клавирни умения, прославили я в цял свят.  \r\n   \r\n   Позната с блестящите си интерпретации на композициите на Шопен, Лист и Рахманинов и виртуозни пиано аранжименти на хитове като \"Don't Stop the Music\" на Риана, „We Are the Champions“ на Куийн и „Лунната соната“ на Бетовен, която изпълнява в пламенен дует заедно с нейния любим Степан Хаусер от 2 Cellos, Астанова обещава едно изключително въздействащо и емоционално преживяване.  \r\n             Концертът на блестящата пианистка Лола Астанова , която ще гостува за първи път у нас, ще се състои на  10 ноември в Зала 1 на НДК . Билетите за събитието са на  цени от 40 до 80 лв., оркестрина – 1 0 лв.  и могат да бъдат закупени от мрежата на  Eventim  в цялата страна. \r\n", "date": "2019.07.02", "title": "ОСЛЕПИТЕЛНАТА ПИАНИСТКА ЛОЛА АСТАНОВА СЪС СПЕЦИАЛЕН ПОЗДРАВ КЪМ БЪЛГАРСКАТА ПУБЛИКА"}
{"url": "http://www.classa.bg/%D1%81%D0%B2%D1%8F%D1%82/item/397429-%D0%B5%D1%80%D0%B4%D0%BE%D0%B3%D0%B0%D0%BD-%D0%B4%D0%BE%D1%81%D1%82%D0%B0%D0%B2%D0%BA%D0%B0%D1%82%D0%B0-%D0%BD%D0%B0-%D1%80%D1%83%D1%81%D0%BA%D0%B8%D1%82%D0%B5-s-400-%D0%B2-%D1%82%D1%83%D1%80%D1%86%D0%B8%D1%8F-%D1%89%D0%B5-%D0%B1%D1%8A%D0%B4%D0%B5-%D0%B8%D0%B7%D0%B2%D1%8A%D1%80%D1%88%D0%B5%D0%BD%D0%B0-%D0%B4%D0%BE-10-%D0%B4%D0%BD%D0%B8", "text": "Президентът Реджеп Тайип Ердоган обяви, че доставката на руски противоракетни системи С-400 в Турция ще бъде извършена в рамките на 10 дни, съобщава каналът НТВ. Турският президент също изрази увереност, че Анкара ще може да разреши различията със САЩ, причинени от доставката на руската S-400. В рамките на срещата на върха на Г-20 в Япония, Ердоган обяви, че американският президент Доналд Тръмп е потвърдил по време на срещата им, че Вашингтон няма да налага санкции срещу Турция поради придобиването на руски противоракетни системи. Договорът за доставка на четири руски системи S-400 Triumf на Турция на стойност около 2,5 милиарда долара бе подписан през 2017 г. На свой ред, в продължение на тези две години, САЩ се опитват да убедят Анкара да се откаже от идеята да купува тези системи и да купи американски Пейтриът. За Вашингтон руските S-400 не са съвместими с отбранителните системи на НАТО и застрашават американските изтребители F-35, които Турция също планира да купи. Изправена пред този аргумент, Анкара предложи да се сформира екип, който да оцени въздействието на S-400, но все още не е получила отговор от САЩ. В края на май 2019 г. Вашингтон даде на Анкара две седмици, за да отмени покупката на S-400, за да се избегне налагането на санкции.", "date": "2019.07.02", "title": "Ердоган: Доставката на руските S-400 в Турция ще бъде извършена до 10 дни"}
{"url": "http://www.classa.bg/%D1%81%D0%B2%D1%8F%D1%82/item/397431-%D1%82%D1%80%D1%8A%D0%BC%D0%BF-%D1%81%D0%B5-%D1%85%D0%B2%D0%B0%D0%BB%D0%B8-%D1%81%D1%8A%D1%81-%D1%81%D1%8A%D0%B7%D0%B4%D0%B0%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%BD%D0%BE%D0%B2%D0%B8-%D1%8F%D0%B4%D1%80%D0%B5%D0%BD%D0%B8-%D0%BE%D1%80%D1%8A%D0%B6%D0%B8%D1%8F,-%D0%BA%D0%BE%D0%B8%D1%82%D0%BE-%D1%81%D0%B5-%D0%BD%D0%B0%D0%B4%D1%8F%D0%B2%D0%B0-%D0%BD%D0%B8%D0%BA%D0%BE%D0%B3%D0%B0-%D0%B4%D0%B0-%D0%BD%D0%B5-%D0%B8%D0%B7%D0%BF%D0%BE%D0%BB%D0%B7%D0%B2%D0%B0", "text": "По време на посещението си тази неделя на военновъздушната база \"Осан\", близо до Сеул (Южна Корея), американският президент Доналд Тръмп се похвали с военните постижения на страната си, които струват милиарди долари, и каза, че се надява \"никога да не ги използва\". \"Обновяваме се и се подобряваме напълно, а в някои случаи получаваме напълно нови ядрени оръжия, не искаме никога да ги използваме, но имаме най-доброто в света\", каза президентът пред американските войници в базата. Въпреки че Тръмп многократно настоя, че никога няма да иска да използва ядрени оръжия, някои от последните действия на неговото правителство увеличиха заплахата от ядрена конфронтация с Европа. Решението на Вашингтон да се оттегли от Договора за ракети със среден и малък обхват (INF) с Русия по-рано тази година предизвика страхове в Европа за нова ядрено натрупване в стил на Студената война.", "date": "2019.07.02", "title": "Тръмп се хвали със създаването на нови ядрени оръжия, които се надява \"никога да не използва\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/397433-%D0%BF%D1%80%D0%BE%D1%84-%D0%BB%D1%8E%D0%B4%D0%BC%D0%B8%D0%BB-%D1%81%D0%BF%D0%B0%D1%81%D0%BE%D0%B2-%D1%82%D0%B0%D0%BA%D0%B0%D0%B2%D0%B0-%D0%BF%D0%BE%D0%BB%D0%B8%D1%82%D0%B8%D1%87%D0%B5%D1%81%D0%BA%D0%B0-%D0%BF%D0%BE%D0%BC%D0%B8%D1%8F%D1%80%D1%89%D0%B8%D0%BD%D0%B0-%D0%B4%D0%BE%D1%81%D0%B5%D0%B3%D0%B0-%D0%BD%D0%B5-%D0%B5-%D0%B8%D0%BC%D0%B0%D0%BB%D0%BE", "text": "Защо МОН допусна двама лаици да обучават учители и да дават акъл на историческата общност, пита авторът  на един от учебниците за Х клас       – Проф. Спасов, какво според вас се случва около учебниците по история за Х клас?   – Политическа атака, безпрецедентна, каквато в най-мракобесните времена в България не е имало. Това, което се случва, е нещо ужасно. Едни световно неизвестни лица – онзи неподстриган журналист и някоя си Келбечева от Американския университет, искат да цензурират учебниците. Аз предлагам следното: излагам си научната продукция публично пред цяла България и тази госпожа да си изнесе своята и да видим кой кой е. Написал съм 12 учебника досега, от 1974 г. преподавам – от Силистра до Петрич имам учители мои студенти, от Видин до Свиленград. От една година пишем този учебник – създаването на учебник е адски трудна и сложна задача, но се появява да ни диктува какво да пишем някакъв журналист, който е световно неизвестен, не се знае какво му е образованието. И са си измислили тези двамата някаква служба по линия на министерството (кой им плаща?) – те извършват подготовката на учителите как трябва да се учи история в периода 1944-1989 г.! Като какви? Това е безпрецедентно – и Мусолини и Хитлер не са си позволявали такова нещо!   – Един ваш колега – доц. Лъчезар Стоянов, публично заяви, че в училището трябва да се казва за социализма единствено, че е престъпен, и нищо положително. Как може историк да каже такова нещо?   – Това не са историци, това е помиярска история. Най-много ме дразни, че хора, които са завършили в “братския Съветски съюз”, сега са най-големите противници на Русия и най-големи критикари. Аз работя по българо-съветските отношения от 1974 г., от цялата работа с учебниците съм най-засегнат. Но има поговорка: умните хора не се сърдят, те си правят изводи. Тотално загърбен е професионалният исторически подход.   – Проблемът са не те, а това, че министърът пусна техните искания с предписание да ги добавите в учебниците.   – Аз пиша периода 1978-1944 г., по моя период те не смеят нищо да кажат, защото нищо не знаят. Разберете, учебникът включва 1300 години история на България, има антична история, средновековна и т.н. Те там зъб не обелват, защото нищичко не знаят и не разбират. Аз не защитавам себе си и учебника на издателство “Домино”, защитавам всичките си колеги. С изключение на един – доц. Стоянов на издателство “Рива”. Той беше в Института за история, отиде в НБУ, а сега се изживява като Истината с голяма буква. Аз и него призовавам да покаже продукцията си и аз си показвам моята и да видим кой какво. Как така ще обижда той Жени Калинова или Искра Баева, проф. Огнянов, проф. Пламен Павлов, който е мой студент и е толкова талантлив човек! Над една трета от хората в авторските колективи на тези учебници са мои студенти. И трябва да ви кажа – това са най-талантливите. Високи професионалисти. Да се пише учебник е адски трудно и страшно отговорно. Това са отговорни хора, които не правят компромис със съвестта си, не внасят своите предпочитания в учебниците. Не може това правителство такова мракобесничество да върши. Трябва да кажа, че днешното ни поколение историци е на нивото на предходното, а у нас висшето образование започва с историята.  От една година пишем този учебник, зарязах си научните изследвания, лично време губя, а някакви лаици тръгнали да ни обиждат. Ами, като си толкова кадърен, вземи напиши шести учебник. Как тези хора се самоназначиха за цензори? Такава цензура по никое време не е имало или ако е имало – тя е била малко по-интелигентна. Това сега е просташка работа.   – От самата учебна програма, по която са писани учебниците, излиза, че при фашизма няма никакви престъпления, а след това със социализма започват кървави престъпления!   – Много изкривени неща се произвеждат. Колкото до фашизма, този термин ни го лепна Коминтернът и ние се скъсахме да повтаряме като папагали, че първото в света антифашистко въстание е септемврийското. Което е недостоверно и в моя раздел аз такива работи не съм писал. Не е уместно да ми говорят и за комунизъм, комунизъм в България и никъде не е имало – комунизмът е един идеал, който не е осъществен. Колегата, който е писал за този период в нашия учебник, е употребил термина “държавен социализъм”. Има технология на писането на учебници, не може за периода на социализма да пишеш само за затвори, само за Държавна сигурност. Такива като този журналист Христов ходят по държавните архиви само това да четат и искат в целия раздел до 1989 г. да са само затвори и репресии. Не може така, имало е образование, култура, икономика и т.н.   – Като автор на частта до 1944 г. как ще коментирате, че в учебната програма липсват посичането на Стамболийски, Белият терор, антиеврейското законодателство, лагерите по онова време, Съпротивата?   – Има ги, аз съм ги написал, но не може да се напишат така подробно, понеже за една година се учи цялата история на България. Как учителите ще се оправят, това не знам. Но ако пишем само едната страна на историята за всеки период, ще излезе накрая, че в България е имало само убийства. Имало ги е, и във ВМРО и т.н. Но в България има и модернизация, имаме толкова неща, които трябва да кажем! Дори за Освобождението – Варна и Шумен кога бяха освободени и присъединени към България? Нищо не се прави – само плакати, плакати, плакати. Но и нещо друго – събрала се някаква комисия да оценява учебниците. Абе, кажете кои хора са в тази комисия, с имената си да излязат, както аз излизам с името си. Някакви анонимници. Извинявайте, в България, докато не се научим да си ценим специалистите, нищо хубаво не ни чака.   – Според новия учебен план историята като задължителен предмет приключва в Х клас…   – След Х клас тези деца повече история не учат. Това е нивото, до което те достигат в отечествената история. А историята е в основата на цивилизацията. След това тези млади хора стават инженери, лекари, компютърни специалисти – и ако не си знаят отечествената история, тежко ни и горко!       *   ", "date": "2019.07.02", "title": "Проф. Людмил Спасов: Такава политическа помиярщина досега не е имало"}
{"url": "http://www.classa.bg/%D1%81%D0%B2%D1%8F%D1%82/item/397432-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0%D1%82%D0%B0-%D0%B2%D0%BE%D0%B9%D0%BD%D0%B0-%D0%BC%D0%B5%D0%B6%D0%B4%D1%83-%D1%81%D0%B0%D1%89-%D0%B8-%D0%BA%D0%B8%D1%82%D0%B0%D0%B9-%D0%BC%D0%BE%D0%B6%D0%B5-%D1%81%D0%BA%D0%BE%D1%80%D0%BE-%D0%B4%D0%B0-%D1%81%D0%B5-%D0%BF%D1%80%D0%B5%D0%B2%D1%8A%D1%80%D0%BD%D0%B5-%D0%B2%D1%8A%D0%B2-%D0%B2%D0%B0%D0%BB%D1%83%D1%82%D0%BD%D0%B0-%D0%B2%D0%BE%D0%B9%D0%BD%D0%B0", "text": "САЩ може да задейства валутна война в следващите две или три години, когато приключат своята търговска война с Китай, казва стратегът Кристиан Гатикър, ръководител на проучването в банката Julius Baer. В изявление пред CNBC, Гаттикер заяви, че Федералният резерв на САЩ се поддава на натиска на Белия дом с политика, която може да оформи бъдещето на долара. \"Те се изместиха на 180 градуса - от режима за автоматично коригиране, до намаляване на лихвените проценти и облекчаване на паричната политика, така че мисля, че има някакъв натиск\", каза стратегът, добавяйки, че настоящата геополитическа среда създава нови цели за Централната банка на САЩ, включително поддържането на \"организирана икономическа среда\". В този контекст, анализаторът смята, че \"по-слабият долар е оправдан от гледна точка на САЩ\", така че той прогнозира, че може да с премине \"от ситуация на търговска война към ситуация на валутна война през следващите две или три години. \" Валутна война се случва, когато дадена нация умишлено обезценява стойността на своята национална валута, за да стимулира собствената си икономика. Американският президент Доналд Тръмп наскоро обвини други държави, че са манипулирали своите валути, за да получат \"нечестни\" конкурентни предимства. В началото на юни Тръмп заяви \"Китай е получил огромно предимство, като отслаби валутата си, и Вашингтон трябва да има право на справедливи условия\". Седмица по-късно президентът каза, че Европейската централна банка използва паричната си политика, за да направи за Европа \"несправедливо по-лесно да се конкурира със САЩ\". През февруари ООН предупреди в доклад, че интензификацията на търговските напрежения може да \"доведе до валутни войни, което ще направи по-трудно плащането на деноминирания в долари дълг\". След срещата си в събота на срещата на върха на Г-20 в Осака (Япония) Тръмп и неговият китайски колега Си Цзинпин се съгласиха да подновят икономическите и търговските преговори между двете страни въз основа на равнопоставеност и взаимно уважение, както и да отложат налагането. на нови мита, съобщи Синхуа.   Според китайската агенция, обитателят на Белия дом е обещал, \"поне за момента\", да не въвежда нови мита за китайския износ и заявил, че преговарящите екипи на двете власти ще обсъдят конкретни въпроси.", "date": "2019.07.02", "title": "\"Търговската война между САЩ и Китай може скоро да се превърне във валутна война\""}
{"url": "http://www.classa.bg/%D1%81%D0%B2%D1%8F%D1%82/item/397425-%D1%81%D1%83%D1%88%D0%B0%D1%82%D0%B0-%D0%B2-%D0%B8%D1%80%D0%B0%D0%BA-%D1%80%D0%B0%D0%B7%D0%BA%D1%80%D0%B8-%D0%B4%D0%B2%D0%BE%D1%80%D0%B5%D1%86-%D0%BE%D1%82-%D0%BF%D1%80%D0%B5%D0%B4%D0%B8-3,400-%D0%B3%D0%BE%D0%B4%D0%B8%D0%BD%D0%B8", "text": "Екип от германски и кюрдски археолози, благодарение на сушата в района, е получил достъп до руините на дворец от империята Митани, на около 3400 години, в иракски Кюрдистан, съобщи тази седмица университетът в Тюбинген. Районът, в който се намира дворецът Кемуне, е бил наводнен при изграждането на язовира Мосул в средата на 80-те години на миналия век, а обектът е открит през 2010 г., когато язовирът е имал ниски нива на водата. Но едва през миналата година, след дълга липса на дъжд, се е улеснил достъпът до обекта, така че археолозите да могат за първи път да извършат разкопки. Археолозите установиха, че Кемуне първоначално е бил на около 20 метра от източния бряг на река Тигър. Стените на конструкцията са дебели, широки до два метра и са изработени от тухли. В руините, които са разположени на височина седем метра, експертите открили няколко стаи, някои от които с измазани стени. Открити са и останки от стенописи, изписани в ярко червено и синьо, както и 10 глинени таблетки с текстове, които вече се превеждат. Един от тях, както изглежда, предполага, че градът съществува от поне 400 години. \"Империята на Митани е една от най-малко изследваните в древния Близък Изток дотолкова, че не е известно дори коя е била нейната столица \", казва Ивана Пулхиз, една от изследователките. Така откриването на този дворец е изключително важно за археологията. Известно е, че империята се е развивала от петнадесети век до средата на четиринадесети век преди Христа, като се простирала от източния бряг на Средиземно море до региона, където е сега Ирак. Един от нейните отличителни белези била керамиката, боядисана внимателно с ярки цветове на тъмен фон.", "date": "2019.07.02", "title": "Сушата в Ирак разкри дворец от преди 3,400 години"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/397427-%D0%BD%D0%B0-%D0%BA%D0%BE%D0%B3%D0%BE-%D0%B4%D0%B0-%D1%81%D0%B5-%D0%BE%D0%B1%D0%B0%D0%B4%D1%8F,-%D0%B7%D0%B0-%D0%B4%D0%B0-%D0%B3%D0%BE%D0%B2%D0%BE%D1%80%D1%8F-%D1%81-%D0%B5%D0%B2%D1%80%D0%BE%D0%BF%D0%B0", "text": "\"Не можем да водим преговори със световните лидери в толкова опасни времена, а в същото време да сме клуб от 28 членове, които се събират и никога не решават нищо\". Тук Еманюел Макрон е абсолютно прав. Няма нищо гордо в 18-часовите кабинетни маратони в Брюксел, в които безплодните работни вечери преминават плавно в също толкова безплодни и още по-досадни работни закуски. Прав е, че ЕС започва да изглежда някак несериозно - подобно на ситуацията в анкедота за Хенри Кисинджър, който така и не знаел на кого трябва да се обади, за да говори с Европа. Централната \"телефонна слушалка\" почти попадна в ръцете на българка. За кратко Мария Габриел и Кристалина Георгиева се оказаха в късата листа с номинации за поста на върховен представител на ЕС по външната политика. Офертата стоя на масата за преговори само колкото Бойко Борисов да заключи, че \"тази тема не ни е интересна\". А точно преди 5 години Кристалина Георгиева водеше доста амбициозна лична кампания за \"външен министър\" на ЕС - пост, който загуби в полза на италианската социалистка Федерика Могерини не без \"помощта\" на кабинета \"Орешарски\". Тогава Brexit не съществуваше като понятие извън вътрешнополитическия жаргон във Великобритания, името на Доналд Тръмп не присъстваше във всяка новинарска емисия по света, тероризмът и имигрантската вълна все още бяха далеч от точката на изпуснатия контрол, а ЕС имаше достатъчно силна съюзническа позиция, за да постави Русия в най-тежката й икономическа изолация след края на Студената война.     Какво щеше да се случи със света, ако \"една жена от Източна Европа\" беше станала дипломат No.1 на ЕС в онзи период - историята може само да предполага. От днешна гледна точка нито съюзът е същият, нито европейската десница е единна, а и Кристалина Георгиева не би \"продала\" толкова лесно работното си място като главен изпълнителен директор на Световната банка. По резултатите от мандата на Могерини (или по пълната липса на такива) можем да съдим, че Борисов има право на капризи за \"реален\" ресор. Просто нищо върховно и нищо представително не е произтекло от съществуването на едноименната дипоматическа служба през последните 10 години. Полякът Доналд Туск сякаш успя да изиграе по-смислена посредническа роля за извеждане на общ интерес от разнопосочните гласове на държавите-членки. Неслучайно достъпът до неговия кабинет като президент на Европейския съвет се оказа блокиран за кандидат като Георгиева. Залогът е много по-висок, конкуриращите се интереси - по-остри. Самата тя не разполага с какъвто и да е опит на национално правителствено ниво (не би била \"равна сред равни\"), а и няма безспорни заслуги на полето на висшата дипломация; дори да не броим скоростния провал на кампанията й за генерален секретар на ООН през 2016 г. Къде е интересът на България през следващия 5-годишен период? \"Българска\" ли е амбицията за връщане на Георгиева във висшия ешелон на ЕС? Или реваншът й в Брюксел е част от по-сложен наднационален пасианс, в който Борисов участва без особен ентусиазъм, енергия и разбиране? Притискането с ултиматуми на евентуалния нов шеф на ЕК Тимерманс за окончателно включване на България към Шенген и за прекратяване на мониторинга върху съдебната система може да се окаже напълно лишено от смисъл - също толкова напразни бяха и дружеските обещания от Юнкер, подпечатани с целувки и прегръдки. София има гарантирано място в Европейската комисия, но нищо повече от това. Съвсем не е сигурно, че Мария Габриел ще може да запази портфейла \"Цифровата икономика и общество\", който дори не съществуваше преди нейното включване в комисията \"Юнкер\". В крайна сметка, еврокомисарята няма право да работи по държавна поръчка, освен да \"проявява загриженост\" по проблемните национални въпроси и да кичи колегите си с мартеници веднъж в годината. Както се видя по поведението на Кристалина Георгиева през 2015-2016 г. - няма и задължение да доведе мандата си докрай, независимо колко важен стратегически ресор държи. \"Не може ли това заседание на Европейския съвет да продължи още 5 години и половина? Така проблемът с назначенията ще изчезне от само себе си\"  - коментира на шега кореспондентът на Wall Street Journal в Брюксел по време на безкрайните часове на бюрократичен застой. Някога ЕС искаше да се превърне в стабилна, ефективна и геополитически непоклатима организация, която не просто да защитава търговските интереси на стотици милиони продавачи и купувачи, а на 500 милиона европейски граждани. Вместо това 28 нации (+/- Великобритания) наблюдават безрадостните заседания на преуморени, стресирани и отегчени от живота мъже и жени над средната възраст, които имат достатъчно неразрешени проблеми у дома, за да си губят времето в нови ненужни кризи. Точно когато ЕС има нужда от рязко събуждане и от подготовка за следващата вълна на икономически трудности, успиването за още 5 години изглежда неизбежно, а силното лидерство - отдавна забравено изкуство. От времето на Кисинджър минаха четири десетилетия, а континентът все още не е научил нищо ново.  ", "date": "2019.07.02", "title": "\"На кого да се обадя, за да говоря с Европа?\""}
{"url": "http://www.classa.bg/%D1%81%D0%B2%D1%8F%D1%82/item/397426-%D1%82%D1%80%D1%8A%D0%BC%D0%BF-%D0%BD%D0%B0%D1%80%D0%B5%D1%87%D0%B5-%D0%B4%D1%8A%D1%89%D0%B5%D1%80%D1%8F-%D1%81%D0%B8-%D0%B8%D0%B2%D0%B0%D0%BD%D0%BA%D0%B0-%D0%B8-%D0%BF%D0%BE%D0%BC%D0%BF%D0%B5%D0%BE-%D0%BA%D1%80%D0%B0%D1%81%D0%B0%D0%B2%D0%B8%D1%86%D0%B0%D1%82%D0%B0-%D0%B8-%D0%B7%D0%B2%D1%8F%D1%80%D1%8A%D1%82", "text": "Президентът на САЩ Доналд Тръмп нарече в неделя \"красавицата и звярът\", дъщеря си Иванка Тръмп – негов съветник - и неговия държавен секретар Майк Помпео, по време на появата си във въздушната база Осан в Пьонгтек, Южна Корея. Това стана само часове след срещата му с лидера на Северна Корея Ким Чен Ун. По време на речта си пред персонала на базата, Тръмп покани Иванка и Помпео да дойдат на сцената, за да кажат по няколко думи. \"Каква красива двойка!\", пошегува се президентът, докато ги наблюдаваше да се приближават под силните аплодисменти на публиката, добавяйки: \"Красавицата и звярът\".", "date": "2019.07.02", "title": "Тръмп нарече дъщеря си Иванка и Помпео \"Красавицата и звярът\""}
{"url": "http://www.classa.bg/%D1%81%D0%B2%D1%8F%D1%82/item/397428-%D1%80%D1%83%D1%81%D0%B8%D1%8F-%D0%B8-%D1%81%D0%B0%D1%89-%D0%BF%D1%80%D0%BE%D0%B2%D0%B5%D0%B6%D0%B4%D0%B0%D1%82-%D0%B2%D0%BE%D0%B5%D0%BD%D0%BD%D0%B8-%D0%B8%D0%BD%D1%81%D0%BF%D0%B5%D0%BA%D1%86%D0%B8%D0%B8-%D1%81%D1%8A%D0%B3%D0%BB%D0%B0%D1%81%D0%BD%D0%BE-%D0%B4%D0%BE%D0%B3%D0%BE%D0%B2%D0%BE%D1%80%D0%B0-%D0%B7%D0%B0-%D0%BA%D0%BE%D0%BD%D1%82%D1%80%D0%BE%D0%BB-%D0%BD%D0%B0-%D0%B2%D1%8A%D0%BE%D1%80%D1%8A%D0%B6%D0%B5%D0%BD%D0%B8%D1%8F%D1%82%D0%B0", "text": "През последната седмица Русия и Съединените щати проведоха взаимни проверки по Договора за намаляване на стратегическите оръжия (START III или New START), съобщава руският вестник Красная звезда. Според публикуваната информация, руските военни са извършили общо три проверки в чужбина: в САЩ, в рамките на споменатия договор за намаляване на оръжията, в Турция и в Румъния, в рамките на Документа. на Виена от 2011 г. От своя страна чуждестранните военни са извършили три инспекции на руска територия. В допълнение към прегледа от страна на САЩ е имало представители на Дания в рамките на Виенския документ от 2011 г., както и на Турция и Норвегия, които извършили инспекция по Договора за открито небе. Русия и САЩ подписаха Договора за намаляване на стратегическите оръжия, който влезе в сила през 2011 г. и ще остане в сила до 2021 г. с възможност за удължаване до 2026 г. Той предвижда намаляване на ядрените бойни глави в арсеналите на всяка от страните до 1550 единици и до 700 броя на оперативните звена, които включват инсталации за изстрелване на междуконтинентални балистични ракети, които не са разгърнати (МБР), подводни инсталации за изстрелване на балистични ракети (SLBM) и разгърнати или оперативни ядрени бомбардировачи.", "date": "2019.07.02", "title": "Русия и САЩ провеждат военни инспекции съгласно Договора за контрол на въоръженията"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/397430-%D0%BD%D0%B0%D1%88%D0%B5%D1%82%D0%BE-%D1%81%D0%B1%D0%BE%D0%B3%D1%83%D0%B2%D0%B0%D0%BD%D0%B5-%D1%81-%D1%86%D0%B8%D0%B2%D0%B8%D0%BB%D0%B8%D0%B7%D0%B0%D1%86%D0%B8%D1%8F%D1%82%D0%B0", "text": "Когато обикалях библиотеките в Германия във връзка с подготовката на докторска работа по отношенията на Германия с Балканите, между другото попаднах на документи, свързани с Македония, от които бяха откъснати страниците, доказващи българските корени на езика, културата и историята й. Спомням си това днес във връзка със споровете за съдържанието на учебниците за десети клас. Защото ми се струва закъснял и този спор.     Междувременно изчезнаха дори музейни експонати от периода 1944–1989 г. При подготовката на доклад за една конференция, установих, че българският герб, извезан от легендата Пеньо Пенев, лежал 9 г. в турски затвори, на когото турските войници на границата са изпълнили команда «За почест», при предаването му на българските власти, го няма на сайта с историческите експонати. Българският герб, извезан с пребити и окървавени от мъченията ръце и крит с години в килията! Проверете хранилищата на БНТ или на българската Филмотека, военните филми и ще установите огромни липси. Влезте peticiq.com и ще видите, че в защита на академичната общност и българското образование срещу опитите за цензура върху учебниците е подписана само от 616 души за 4 дни. Но петицията срещу Националната стратегия за детето– от 29 181. Може би защото детето е последното съкровище, което ни остава. Още по–интересно става, ако сравните тези 616 подписа с онези срещу едно осакатено животно 6514 или строителството на една детска площадка 6300. А осакатяването на историята?!?! Осакатена е душевността на българина. Сринати са съпротивителните му сили срещу несправедливостта. Историците и учителите вече започват да се страхуват да отстояват истината. Да ги подкрепим, защото това е само на крачка от един известен режим от миналия век. Историята е учител, да, но сега една креслива клика иска да научим децата си да мразят. Не можеш да отговаряш на историята с отмъщение, защото бумерангът ще се върне срещу теб, децата и внуците ти. Истината е обвита като глава лук и докато свалиш люспите, ще трябва да поплачеш. Не се отнасяйте с истината като Пепеляшка пред полуотворена врата и не я използвайте за да измие пода Ви, а за да просветли душите Ви. Лъжите, които тази креслива клика използва са последната привилегия на бедните духом пред останалите Човеци. Неуважението към историята е сбогуване с цивилизацията.  ", "date": "2019.07.02", "title": "Нашето сбогуване с цивилизацията"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/397424-%D0%B1%D0%B8%D0%BB%D0%B0-%D0%BB%D0%B8-%D0%B5-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B8%D0%BD%D0%B4%D1%83%D1%81%D1%82%D1%80%D0%B8%D0%B0%D0%BB%D0%BD%D0%B0-%D0%B4%D1%8A%D1%80%D0%B6%D0%B0%D0%B2%D0%B0-%D0%BF%D1%80%D0%B5%D0%B4%D0%B8-1945-%D0%B3%D0%BE%D0%B4%D0%B8%D0%BD%D0%B0", "text": "На срещата на КРИБ (Конфедерация на работодателите и индустриалците в България) на 4 юни тази година, Бойко Борисов каза:  „Много съм впечатлен от обиколките по заводите. Мога да кажа, че България се завърна като индустриална държава, КАКТО Е БИЛА ПРЕДИ 1945 г. Където минете – ЗАВОД ДО ЗАВОД“.  Аз пък съм впечатлен от друго. К ой е казал на Борисов, че България е била индустриална държава преди 1945 г. Чувам го за първи път от такова високо място. И се учудвам. Дори се срамувам, че нашият министър-председател говори такива недомислия! Към 1939 г. около 80-82% от населението на България е живеело в селата и се е препитавало от земеделие. Това трудно се съчетава с представите ми за индустриална държава, преситена с нови заводи. Буквално „завод до завод“, както казва той. Наистина, човек трябва поне малко да помисли, преди да говори. На 28 юни 2019 г., при обиколката си в района на Божурище и Сливница, Борисов ни каза: сега се строи толкова много, че  „след две години няма да има място за нови заводи“.  И това чувам за първи път. То звучи дори шокиращо. И също ме кара да се срамувам, дори да се страхувам, че такъв човек ни управлява. Би трябвало вече да са построени хиляди и хиляди заводи по нашата земя, за да няма място за нови след две години! Аз не виждам тези нови заводи! Нито пък виждам експлозията от инвестиции, с които са построени безбройните нови заводи.Може би те са само във въображението или в сънищата на нашия министър-председател.! Но нека се върнем 80 години назад, където той ни препраща. Недоумявам къде Бойко Борисов вижда чертите на България като индустриална държава през онези далечни години!  Даже в страните от съвременна Африка индустрията има по-голям дял от този в тогавашна България. Но никой не нарича днешните африкански държави индустриални. Няколкото години преди 1945 г. са пламъците на Втората световна война, които не могат да се използват като база за динамични сравнения. Някои романтични привърженици на нашето политическо и монархично минало продължават да ни внушават, че през 1930-те години България е била между най-развитите и най-богати страни в Европа.  Че сме били „Икономическият тигър на Европа“. В това също няма нищо вярно!  Може само да се каже, че през 1939 г. нашата икономика е достигнала най-добрите си предвоенни икономически показатели. Че е малко по-добре, отколкото е била в миналото. Особено в сравнение със световните кризисни години на първата половина на 1930-те. Но това съвсем не означава, че сме постигнали някакво „икономическо чудо“ и че сме станали за пример на другите европейски държави с големите си постижения. В този контекст нашата общественост се интересува къде сме били тогава в сравнение с другите европейски страни и  вярно ли е, че сме били индустриална държава, каквато Бойко Борисов ни дава сега за пример.. По тази тема има различни мнения.  Ако се съди по авторите на оценките, може би най-меродавната е на световно известния британски учен  Ангюс Медисон,  специалист по количествени макроикономически сравнения в развитието на различните държави. За сравняването на БВП на човек от населението по страни, в негова публикация на университета в Гронинген, в Холандия, през 2011 г., е използван надежден метод и съпоставими цени в американски долари от същата година. Както е известно на специалистите, БВП не е надежден показател за благосъстояние, но засега не е предложен по-добър за международни икономически сравнения и ще използвам него. Виж таблица 1. Таблица 1. БВП на човек от населението в  някои европейски страни в 1939 година.       Източник:  Angus Meddison, Publication of the University of Groningen, 2011. Пояснение:  В съпоставими цени в американски долари от 2011 г. От таблицата личи, че в 1939 г. България е периферна европейска държава  с три пъти по-нисък БВП на човек от населението в сравнение с Великобритания и 2,0-2,5 пъти по-ниско от средното в Европа. Наличието на що годе елементарна индустрия, по принцип, би трябвало да осигурява доста по-голям БВП на човек от населението, от този който сме имали тогава. Ако не равен, то поне близък до средното европейско равнище. И по-добри условия за живот, от тези който сме имали тогава. Това поражда сериозни съмнения за наличието на някаква що годе сериозна индустрия по онова време у нас.  Доколкото е имало нещо, то е било съвсем ограничено, едва прохождащо и на равнището на малки примитивни фабрики и занаятчийски работилници. С няколко малки и средни по размери фабрики за първична преработка на тютюн, предачници и тъкачници, дараци, елементарни консервни фабрики, маслобойни, шивачници, обущарници, ремонтни работилници на посредствено занаятчийско равнище и с ограничен брой ниско квалифициран персонал. Такава е била масовата физиономия на нашата тогавашна индустрия. Може би с няколко дребни изключения. Тревожи ме и още нещо.  Ако сме имали тогава що годе елементарна индустрия във важни базови отрасли, тя би следвало да послужи като стартова основа за по-нататъшно интензивно индустриално развитие. Това, обаче не се е случило при нас, за разлика от съседите ни в тогавашната класация: Полша, Унгария, Португалия.  Те всички ни изпревариха към днешно време. Някои от тях – значително. Изпревари ни и Румъния,  която тогава е имала три пъти по-неблагоприятен показател от нашия. Поради погрешна макроикономическа политика на правителствата и некомпетентно управление на фирмено равнище, България се бетонира на последно място в икономическата класация на ЕС. Това не може да не ни тревожи! Не само за тогавашното – към 1939 г. ,примитивно равнище на нашата индустрия, но и за настоящото й най-ниско равнище в Европа. За важни икономически заключения не е достатъчен анализ само по един показател.  Желателно е те да се проверят и по други показатели. Затова ще прибегна до сравнения и по такива показатели. Обърнах се към официалната българска статистика преди Втората световна война и установих следното (виж таблица 2.): Таблица 2. Средногодишна структура на българския износ        По структурата на износа на всяка страна може да се съди за структурата на нейното производство.  Общият средногодишен износ през тези години е бил 4059,0 млн. лв., а неиндустриалният износ – 3837,3 млн. лв., т.е. 94,5%. Това е структура на износа и на производството, за  типична изостанала аграрна икономика.  Различни мнения тук не може да има. Последна дума имат числата. Не е вярно, че сме били „Икономическият тигър на Европа“. На това могат да повярват само неосведомените. Може да се каже, че през 1939 г. българската икономика е достигнала относително най-добрите показатели на своето собствено развитие. Това не означава, че е имала някакви изключителни постижения, че е давала на Европа икономически примери за подражание или че е била някакъв икономически тигър. В този контекст нашата общественост се интересува къде сме били спрямо другите европейски страни и вярно ли е, че през 1939 г сме били индустриална държава. От горните таблици личи, че сме били в икономическата и в индустриалната периферия на Европа. Интересно би било да проверим  как е изглеждала България тогава на отраслово, фирмено и дори на битово равнище. По-подробни данни за българската икономика в навечерието на Втората световна война може да се намерят в изследването „ “, на  видния български икономист Асен Христофоров . Той доказва, че българската индустрия тогава е била в зачатък и че вече се развивали някои производства – текстил, каучук, добив на въглища, кожи, захар и др. Сравнението на България с другите европейски страни показва значително – 3-4-кратно изоставане по произведения БВП на човек от населението. Единствените европейски държави, пред които Царска България е имала някакво предимство, според Медисън и Христофоров, са Румъния и Югославия, а за Албания няма оценка, защото е била окупирана от Италия. Но вероятно и тя е била след нас.  Царска България, през 1939 г. е на четвърто място по бедност в предвоенна Европа. Ние сме били една от най-слабо развитите страни в Европа. Както посочих по-горе,  над 80 процента от населението, тогава се е препитавало с примитивно земеделие  и страната ни е изоставала от развитите държави с 50-70 години. Ако допуснем, че Медисън е имал някаква неточност в макроикономическата си оценка за Царска България, може да я съпоставим с още по-конкретните оценки на добре информирани висши български политици. На 25 януари 1939 г. в Народното събрание на Царство България  министърът на земеделието Иван Багрянов заявява:  „Имах случай да го кажа и друг път:  ние сме земеделска страна БЕЗ ЗЕМЕДЕЛИЕ…  Ние нямаме излишъци от зърнени храни. Изнасяме не излишъци, а само туй, което крадем от устата на нашия народ и неговия нещастен добитък. (Общи ръкопляскания в залата). Вече ви приведох изобилни данни за доказателство”. Ръкопляскат му депутатите, които са били така нареченият елит на Царска България. Очевидно, и те са споделяли тъжната констатация на  министъра. Показателно за равнището на икономическото, в това число и за индустриалното развитие на всяка страна, е качеството на живота на хората.  Защото целта на всяко индустриално развитие на всяка страна е да подобрява живота на гражданите на тази страна. В държави със що годе средно развита индустрия има съответно равнище на количеството и структурата на заетостта на работната сила по отрасли, професии и квалификация; в методите и средствата за обработка на земята; в доходите на домакинствата; в развитието на инфраструктурата; в използваните транспортни средства; в размера и качеството на жилищата; в отоплението, осветлението и снабдяването с питейна вода; във вътрешното обзавеждане на жилищата; в наличието или липсата на бани за домакинството; в достъпа до здравеопазване и образование; в раждаемостта, смъртността и продължителността на живота; в количеството и качеството на храната на преобладаващата част от населението; в хигиенните условия; в качеството на облеклото и обувките; в поддържането на лична хигиена и т.н. Във всички тези и в много други аспекти на живота на хората би трябвало да се чувства отпечатъкът на индустрията. Ето как описва на 12 март 1940 г. жизненото равнище на нашия народ през 1939 г. депутатът Серафим Георгиев в изказване пред Народното събрание: „Картината на българската мизерия е страшна…  Мога да ви припомня картини от Берковско, които видях с очите си. Едно дете ядеше симид, вместо сирене с царевичен хляб. Мога да ви прочета и данни: 19,5% от селските семейства живеят в тухлени, а 61% в кирпичени къщи; селското жилище се състои обикновено от две стаи, в които живеят средно шест души; в тези стаи обикновено се готви. 57% от домакинствата нямат кладенци; 17,4% нямат клозети. 20% от домакинствата нямат кревати, а останалите 80% имат средно по два кревата за шест души. 28,5% от домакинствата нямат маса, а 36% нямат стол. 28% нямат печка. 36% нямат юрган. 46,5% нямат дюшеци, а 34% нямат никаква постеля. Домашните съдове и прибори са със съмнителна чистота и се държат на открито, понеже 53% от домакинствата нямат нито един шкаф. Домашните перални, хладилници и електрически готварски печки са непознати вещи. Измиването на тялото през зимата е непознато. Долните дрехи обикновено са така замърсени, че са хванали кожа от кир. Ето това са покъртителните условия за закъснялостта на българския живот”, заключава депутатът. Аз съм роден през 1934 г. в средно селско семейство в Харманлийска околия , на пътя от Харманли към Тополовград .  През 1939 г. съм бил на 5 години, а на 9 септември 1944 г. – на 10 години. Бил съм малък, за да участвам в обществения живот, но помня добре бита на хората през онези години в моето семейство, в родното ми село, в родното село на моята майка и в някои околни села. Животът на хората в нашия край беше същия, като описания от народния представител за района на Берковица. И то в селата по протежение на пътя към Тополовград. В страничните села на нашия Сакарски край, особено в отдалечените от пътя, мизерията на изолацията, отчуждеността и чувството на хората за забрава и изоставеност от държавата, бяха още по-големи. Доколкото съм чел и слушал от други хора, подобно е било положението в почти всички български села. Следователно,  по живота на  огромната част от тогавашното население на България  не личи в тази страна да е имало някаква що годе забележима индустрия,  която да е влияела върху техния живот.А и самият факт, че над 80% от населението е живеело на село и се е препитавало от земеделски труд показва, че доколкото е имало някакви наченки от индустриална дейност в средните и по-големите градове, там е била заета нищожна част от работната сила на България. Истинската индустриализация започна 10-15 години по-късно, а с нея и мащабното преселение на стотици хиляди хора от селата към градовете.  И възникна сериозна жилищна криза в по-големите градове, въпреки мащабното жилищно строителство. За жилищна криза в българските градове през 1930-те години никой не си спомня. Защото не е имало такава. Важно е отново да се подчертае , че горните оценки за мизерното стопанко положение в България и в бита на хората по онова време, са на световно известен учен, на голям български учен, на министър и на депутати, правени от трибуната на Народното събрание и посрещнати с общи аплодисменти. Ако се опитаме да вникнем в подробностите, действителната картина за живота на хората в България през онези години вероятно е била още по-критична от макроикономическата картина, описана добросъвестно от Медисън. Заключението от този анализ е безспорно:  ПРЕДИ 1945 Г. В БЪЛГАРИЯ НЕ Е ИМАЛО И ПОМЕН ОТ ИНДУСТРИАЛНА ДЪРЖАВА.  Българската индустрия по онова време едва прохожда. Може само да се съжалява, че премиерът Бойко Борисов не познава съвременната история на България, която сега управлява. И безразборните оценки за неща, които не познава. Като ни дава за пример миналите 80-85 години, характерни с икономическата ни изостаналост и мизерния живот на тогавашните 6,5 милиона българи. Това не може и не трябва да бъде наша цел! А фактът, че сега ни управлява еднолично такава некомпетентна и своенравна личност, обрича България на още много години икономическа и социална изостаналост.  Някои хора казват, че народът ни го заслужава, щом го търпи вече 10 години и продължава да го преизбира. И може би са прави! Създаването на що годе съвременна индустрия и земеделие в България започна след 1945-1947 г.  България беше превърната в средно развита промишлено-аграрна страна към 1990 г.  През последните 30 години, обаче индустрията и цялата ни икономика беше разгромена и  България сега не е между последните страни в Европа, както беше в 1939 г., а бетонирана на последно място в Европейския съюз.  ", "date": "2019.07.02", "title": "Била ли е България индустриална държава преди 1945 година?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/397419-%D0%BF%D0%BE%D0%BB%D0%B0%D0%B3%D0%B0%D0%BD%D0%B5-%D1%87%D0%B5%D1%81%D1%82%D0%BD%D0%B0%D1%82%D0%B0-%D0%B4%D1%80%D0%B5%D1%85%D0%B0-%D0%BD%D0%B0-%D0%BF%D1%80%D0%B5%D1%81%D0%B2%D0%B5%D1%82%D0%B0-%D0%B1%D0%BE%D0%B3%D0%BE%D1%80%D0%BE%D0%B4%D0%B8%D1%86%D0%B0-%D0%B2%D1%8A%D0%B2-%D0%B2%D0%BB%D0%B0%D1%85%D0%B5%D1%80%D0%BD%D0%B0", "text": "  В дните на византийския имератор Лъв Велики  (царувал от 457 г. до 474 г.)  в Цариград живеели двама братя в сенаторски сан - Галвий и Кандид. С разрешение на царя те предприели пътуване из Палестина, за да се поклонят на светите места. Отишли и в Назарет да видят къщата, в която св. Дева Мария получила архангелското благовестие, че ще стане майка на Спасителя Христос. По Божие внушение те влезли в дома на една девойка - благочестива еврейка. Тази девойка пазела в тайна стаичка, осветявана от свещи и благоухаеща от тамян, дрехата на св. Богородица, от която мнозина получавали изцеление от разни болести и недъзи. На братята направило впечатление, че при този дом се трупали много болни. Пък и сами почувствали, че съцата им пламтят като на   и  , когато на път за Емаус разговаряли с възкръсналия Христос. Те поискали да узнаят на какво се дължи това.     Девойката им разказала, че била получила дрехата на св. Богородица по наследство от своя сродница девойка, която имала тази дреха като предсмъртно завещание от св. Богородица. Така дрехата била предавана от девойка на девойка досега. Девойката разказала, че вече нямала от рода си друга девойка, на която да предаде тайната, а била вече в напреднала възраст. Дрехата била поставена в ракла - ковчег на подходящо място в стаята. Около раклата имало запалени лампади и благоуханни аромати. Двамата братя паднали на колене и се молили цяла нощ пред раклата. Те били обхванати от една мисъл - как да се сдобие столицата с това многоценно благодатно съкровище. Взели размерите на ковчежето по неговата форма, като обрънали внимание и на дървото, от което било направено. На заранта поблагодарили за дадената им възможност да се помолят пред него и заминали за Йерусалим, като казали, че пак ще дойдат, преди да си заминат обратно. В Йерусалим те поръчали да им се приготви ракла - ковчеже по размери, вид и дърво като онова в Назарет. Поръчали златотъкана покривка и когато всичко било готово, върнали се в Назарет. Пак се молили пред ковчега. Проливали молитвени сълзи и молили св. Богородица да не им забрани да се докоснат до ковчежето с дрехата й - да им позволи да го вземат и отнесат със себе си в Цариград. В полунощ, когато всички спели, братята изнесли ковчежето от стаичката и го занесли в колесницата си. На негово място поставили новия ковчег със злототъканата покривка и останали да се молят до заранта. На сутринта те отблагодарили за приема, обдарили бедните с щедра милостиня и възрадвани си заминали. В Цариград в своя дом устроили малка църквица на името на светите апостоли Петър и Марко и там поставили ковчежето. Но като видели, че не могат да укрият това съкровище, което било източник на благодатни изцеления, братята съобщили за него на императора и на  , които зарадвани отишли у дома им. С благоговение и всенародно шествие дрехата била пренесена в църквата \"Св. Богородица\" във Влахерна  - на брега на морето и я поставили в нарочна ракла, украсена със злато, сребро и скъпоценни камъни. Това станало на 2 юли 458 година.", "date": "2019.07.02", "title": "Полагане честната дреха на Пресвета Богородица във Влахерна"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/397420-2-%D1%8E%D0%BB%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1556 г. - Русия завладява и присъединява Астраханското ханство.   1644 г. - Английска гражданска война: Състои се Битката при Марстън Мур.   1776 г. - Континенталният конгрес гласува за обявяване на независимост на Тринадесетте колонии (САЩ) от Великобритания.   1819 г. - Със закон в Англия се забранява наемането на деца под 9 години във фабриките и се ограничава работния ден до 12 часа за децата до 16-годишна възраст.   1853 г. - С преминаването на река Прут от руската армия започва Кримската война.   1900 г. - Граф Фердинанд фон Цепелин извършва първия полет с дирижабъл край Боденското езеро, Германия, продължил 18 мин.   1934 г. - Със смъртта на Ернст Рьом приключва Нощта на дългите ножове.   1937 г. - Амелия Ерхарт и нейният навигатор за последен път са чути над Атлантическия океан, докато се опитват да осъществят първия околосветски полет със самолет над екватора.   1947 г. - СССР отказва да се включи в Плана Маршал за възстановяване на съюзническите страни в Европа след Втората световна война.   1949 г. - Георги Димитров умира. Министър-председател на България става Васил Коларов.   1954 г. - Започва да функционира телевизионна мрежа Евровизия.   1962 г. - В Арканзас е открит първият магазин от най-голямата в света верига от хипермаркети Уолмарт.   1964 г. - Президентът на САЩ Линдън Джонсън подписва Акта за гражданските права, който забранява расовата дискриминация.   1976 г. - Северен и Южен Виетнам, разделени след 1954 г., се обединяват отново в Социалистическа република Виетнам със столица Ханой.   1990 г. - По време на ислямското богомолство Хадж, по време на похода между Мека и Медина, при преминаване на многохилядна тълпа през пешеходен тунел настъпва паника, при която загиват 1 426 пилигрими.   2000 г. - В експлоатация е пуснат мостът Йоресунд между Швеция и Дания, който е най-дългият комбиниран железопътен и автомобилен мост в Европа.   2003 г. - МОК избира Ванкувър, Канада, за домакин на Зимни олимпийски игри 2010.   2004 г. - Асоциацията на страните от Югоизточна Азия (АСЕАН) приема Пакистан, като 24-ти член.   2008 г. - В Колумбия е освободена Ингрид Бетанкур - бивша кандидатка за президент на страната, държана в плен от екстремиската групировка ФАРК в продължение на 6 години.  ", "date": "2019.07.02", "title": "2 юли, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/397421-%D0%B3%D1%80%D0%B0%D0%B4%D1%81%D0%BA%D0%B8%D1%8F%D1%82-%D1%82%D1%80%D0%B0%D0%BD%D1%81%D0%BF%D0%BE%D1%80%D1%82-%D0%BD%D0%B0-%D1%88%D1%80%D1%8C%D0%BE%D0%B4%D0%B8%D0%BD%D0%B3%D0%B5%D1%80", "text": "Възможно е доскоро да не сте вярвали, че е истинско лято заради внезапните проливни дъждове, които превръщаха София в бледо подобие на Венеция, минус гондолите и забележителностите. Сега Центърът за градска мобилност (ЦГМ) е решен да ви докаже, че е лято... истинско, горещо, потно и лепкаво лято. Ще намалят цената на билета, за да стимулират пътуванията с градския транспорт? Нееее. Ще пуснат възможно най-новите и климатизирани коли? Неееее. Отговорът е в така нареченото лятно разписание на градския транспорт (вместо от дъжд на вятър, превозните средства ще идват още по-рядко). То е изобретено със съмнителния довод, че през лятото градът остава празен, а някой репортаж от границата ни с Гърция или от автомагистрала \"Тракия\" окончателно е бетонирал идеята, че в София през лятото нЕма никого. Груба грешка! В столицата остават достатъчно хора, които трябва да стигнат до офиса си или гледат да се разкарат от там час по-скоро, за да водят социален живот. Да, винаги има вариант да ходите с колата дори и до магазина, който е на 400 метра от вас. Страничният ефект е, че цяла вечер ще ви се наложи да смучете фреш от портокал и да гледате кисело останалите, които нямат проблем да консумират напитки с хмел и ферментирали гроздови зърна.     Можете да си причините и съмнителното удоволствие на пътуването с такси, при което получавате бонус точки, ако още с качването си в колата кажете на шофьора: \"Еее, съсипа'а я та'а държава...\". Но въпреки сагата \"Опълченците на Кулата - Промахон\" тук има останали хора и те искат да използват градския транспорт. Уви, ЦГМ като че ли все по-малко иска да използвате градския транспорт, а още по-малко има за цел да разчитате на него. Затова разрежда графика на подвижния състав колкото се може повече и оттам нататък - каквото пантограф покаже. Така се стига до градска идилия с елементи на съспенс, комедия и драмедия. Тъй като обикновено трябва да сте на работа в 9, най-късно към 8 и нещо се подреждате чинно на спирката. Там като изпрани чорапи висят вече половината квартал - нещо нормално, предвид че превозно средство не е минавало от поне 10 минути. Автобус или трамвай не се вижда, а електронното табло, ако има такова, напомня на това как едно време се сваляха файловете - трамваят ще дойде след 2 минути... 5 минути... 7 минути... 4 минути... 5 минути... Междувременно навън е истинско софийско лято и от сутринта е 30 градуса на сянка, които се усещат като 35, а Емо Чолаков би казал, че са 40, ако още водеше времето. Това означава, че когато слезете от трамвая (автобуса, тролея), ще имате екзотичен вид. Има една уловка - за да слезете, първо трябва да сте се качили. Повечето трамваи (автобуси, тролеи) са с X капацитет, но от ЦГМ непрекъснато се опитват да докажат, че тази вместимост всъщност е поне три пъти по X. Лятото разписание на градския транспорт само спомага опитите необичайната формула да бъде доказана веднъж завинаги. Само че докато тече този така любопитен научен експеримент, пътуването се превръща в некомфортно, но и донякъде интимно и спиритуално преживяване. Така например, ако се качите на трамвай номер 5 от спирка ж.к. \"Красно село\", имате огромен шанс в теснотията до Руски паметник вече да сте си намерили половинка в тоя живот. Рамо до рамо с нея/ него ще решавате проблема с отрицателния прираст и ще зарадвате Андрей Арнаудов, движение ДНК и Волен Сидеров. Ако трамваят е твърде претъпкан, решението на демографската криза може да се осъществи още преди крайната спирка. А защо да се ограничаваме само с лятното разписание?  Можем да предложим на ЦГМ и други нестандартни мерки за по-разреден график и то целогодишно. Например определени линии да се движат само на четни дати, а другите - само на нечетни. Така ще си знаем, че въпросният трамвай номер 5 минава в понеделник, сряда и петък и няма да се хабим в останалите дни да ходим до спирката напразно. Въобще, има още накъде - до постигането на \"градския транспорт на Шрьодингер\" - ще знаем, че го има, но няма да сме сигурни, че е жив...  ", "date": "2019.07.02", "title": "Градският транспорт на Шрьодингер"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/397422-%D0%B1%D0%BE%D1%80%D0%B8%D1%81%D0%BE%D0%B2-%D0%BE%D1%82%D0%BA%D0%B0%D0%B7%D0%B2%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B4%D0%B0-%D0%B8%D0%B7%D0%BB%D1%8A%D1%87%D0%B8-%D0%B2%D1%8A%D1%80%D1%85%D0%BE%D0%B2%D0%B5%D0%BD-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8%D1%82%D0%B5%D0%BB-%D0%BD%D0%B0-%D0%B5%D1%81-%D0%BF%D0%BE-%D0%B2%D1%8A%D0%BD%D1%88%D0%BD%D0%B0%D1%82%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0", "text": "Премиерът Бойко Борисов е отказал да приеме предложение България да излъчи новия върховен представител на ЕС по външната политика. И Мария Габриел, и Кристалина Георгиева са номинирани за този пост по време на преговорите на Европейския съвет в неделя и понеделник, но Борисов обяви, че е отхвърлил тези предложения, защото \"на нас ни трябва реален ресор и човек в ЕК\". Борисов обяви, че предложението Кристалина Георгиева да оглави Европейския съвет на мястото на Доналд Туск е отхвърлено заради съпротива от страна на европейските либерали.     Заради липсата на окончателно решение за разпределението на постовете, правителствените ръководители на страните от ЕС ще се съберат отново във вторник на пореден тур преговори. \"Тази тема не ни е интересна\" \"По принцип се пуснаха и Мария Габриел, и Кристалина Георгиева, защото искаха много да има и българи в тези имена, но това, което предлагаха, е върховен представител по външната политика. Тази тема не ми е интересна, защото така си губя комисар\", каза Борисов пред журналисти в Брюксел. \"Кое е по-добре за нас? Комисар с реален ресор или върховен преговарящ, който има... представете си, което е много вероятно, страните от Западните Балкани да не бъдат поканени (за началото на преговори за членство в ЕС, б.р.). И тогава косовари, албанци, македонци, сърби ще почнат да казват: \"Заради българката не стана\". Просто считам, че на нас ни трябва реален ресор и човек в комисията. Мисля, че Мария Габриел е доказана\", каза още Бойко Борисов. На въпроса дали има шанс за българска кандидатура начело на Европейския съвет, Борисов отговори: \"Не - там либералите са неотстъпчиви. То затова и няма решение\".  \"Предлагат (на Мария Габриел, б.р.) да бъде върховен представител. Други колеги - от Италия и Вишеградската четворка - предлагат същото за Кристалина Георгиева, тъй като за Съвета тя отпадна, за Комисията отпадна. Пакетът върви: Тимерманс и Вебер. \" Не си спомням досега да сме имали такъв проблем. Освен когато за Гърция се разбрахме, но тогава имаше реална криза. Сега ние си я създаваме. Това можеше да е решено още на 28 май \", коментира още премиерът. Борисов изрази убеждение, че единственият вариант за събиране на мнозинство в ЕП, което да подкрепи компромисно разпределение на постовете, е Франс Тимерманс (ПЕС) да оглави Европейската комисия, а Манфред Вебер (ЕНП) да стане председател на парламента. \"Това, което е договорено, е Тимерманс в ЕК и Вебер в ЕП. Иначе ако предложим някого пред Европейския парламент и парламентът не го гласува, този човек го съсипваме и изчезва от политическата сцена. Утре в 11 ч. ще се види\", каза още Бойко Борисов.  ", "date": "2019.07.02", "title": "Борисов отказва България да излъчи върховен представител на ЕС по външната политика"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/397423-%D0%BD%D0%B0%D0%B2%D0%BE%D0%B4%D0%BD%D0%B5%D0%BD%D0%B8%D1%8F,-%D0%B1%D0%B5%D0%B4%D1%81%D1%82%D0%B2%D0%B8%D1%8F,-%D0%B7%D0%B0%D1%81%D1%82%D1%80%D0%B0%D1%85%D0%BE%D0%B2%D0%BA%D0%B8-%D0%B8%D0%BB%D0%B8-%D0%BA%D0%B0%D0%BA%D0%B2%D0%BE-%D0%BD%D0%B5-%D0%BA%D0%B0%D0%B7%D0%B2%D0%B0%D1%82-%D0%BF%D0%BE-%D1%82%D0%B5%D0%BB%D0%B5%D0%B2%D0%B8%D0%B7%D0%B8%D1%8F%D1%82%D0%B0", "text": "Преди време, когато пак имаше наводнения, давах интервю за банковия произвол на репортер от Нова тв. Веднага след интервюто репортерът трябваше да тръгне към прелял язовир. Викам му:  – Хубаво де, няма ли кой да обясни с прости думи, че тези къщи по селата, няма как реално да бъдат затраховани? – Ама наистина ли? И така вече години наред, при всяко бедствие, от телевизиите ни показват ниската финансова култура на хората. Като собственик на застрахователен брокер и като изнервен тв-зрител искам да внеса някои ясноти по въпроса за бедствията и застраховките.   Паянтови постройки не се застраховат При който и застраховател да отидете, ще ви каже, че паянтови постройки не се застраховат. Паянтови означава кирпичена или такава, строена без проект или някакви специални изисквания. Сега си помислете какви са къщите, които ни показват по телевизиите след наводненията. Незаконни постройки или в несъответствие със строителните норми не се застраховат. Как мислите, че се строи на село? С план, разрешително и строителен назор? Дори да се застраховат, застрахователят после няма да плати. Преди да бъде сключена застраховката имущество, трябва да се попълват въпросници. Често клиентите не разбират какво попълват или какво ги питат. Доста често. Сега си представете Баба Кина от Сусурлево как отговаря на въпроса „Има ли обектът спринклерна инсталация?” Ясно като бял ден нали? А едно нещо да не попълниш както трябва и отказа на изплащане на обезщетение е гарантиран.     Подобно е положението със земеделските застраховки Застрахователите не застраховат за слана или градушка в периодите, когато те се проявяват. Застраховат за слана, ако падне през лятото. Август месец например ще имате покритие за слана. Помните ли кога последно сте забелязали слана през август? Аз мисля, че не сте виждали, няма и да видите. Мисля, че стана ясна идеята със застраховането по селата. Когато има застраховки и все пак застрахователят плати, макар по договор да не е длъжен, то е с цел реклама. Казва се плащане „екс грация” (компромисно плащане). Спомням си как ми надуха ушите, че „Лев Инс“ платили при незнамси кое наводнение. Колко са платили и какво… никой не ти казва. Знам обаче как се правят земеделски застраховки. Земеделците дойдат, платят първата вноска, вземат парите от европейската субсидия и останалите 3 вноски… имаш да взимаш. Застрахователната полица им я изискват в набора документи за плащане на субсидии.  И са си прави земеделците. Знаят че не могат да разчитат на плащане от застрахователите.  Някои застрахователи дори прекратиха издаването на селскостопански полици на разсрочени плащания по този повод.  С две думи – проста работа е застраховането, ама не е за простаци. И за репортери не е.", "date": "2019.07.02", "title": "Наводнения, бедствия, застраховки или какво не казват по телевизията"}
{"url": "http://www.classa.bg/%D1%81%D0%B2%D1%8F%D1%82/item/397415-%D0%B0%D0%BA%D0%BE-%D1%84%D0%BE%D0%BB%D0%BA%D1%81%D0%B2%D0%B0%D0%B3%D0%B5%D0%BD-%D0%B8%D0%B7%D0%B1%D0%B5%D1%80%D0%B5-%D1%82%D1%83%D1%80%D1%86%D0%B8%D1%8F", "text": "Ако Фолксваген избере Турция, ще го стори не на последно място заради ниските заплати. Но точно в тях е проблемът - ниски са, защото работниците де факто нямат права. Междувременно в надпреварата се включи нов играч.         Само след броени дни, на 11 юли, се очаква решението къде ще бъде построен новият завод на Фолксваген - в Турция или в България. Макар да не е членка на ЕС, Турция се класира по-напред от България по ред други показатели: пазарът е голям, има достатъчно квалифицирана работна ръка, налице е сериозен опит в автомобилостроенето, трудовите разходи са по-ниски, отколкото в ЕС. Въпреки това обаче замислената милиардна инвестиция може да се окаже проблемна, пише \"Франкфуртер Алгемайне Цайтунг\" (ФАЦ). \"Човешката цена на тази инвестиция\" Основната причина: в тази авторитарно управлявана държава правата на работниците се свиват все повече, отбелязва ФАЦ и продължава: \"Профсъюзи и правозащитници предупреждават, че режимът на Ердоган ограничава правото на стачки, усложнява членуването в синдикати и не се колебае да прати неудобните работници под измислен претекст зад решетките\". \"Ще се радваме, естествено, ако Фолксваген реши да построи новия си завод в Турция\", казва пред изданието Еюп Йозер, един от лидерите на синдиката \"Бирлешик Метал Иш\". \"Но концернът би трябвало да се запита - на каква цена?\", добавя Йозер. Според него трябва да бъде гарантирано, че заетите в новия завод край Измир сами ще могат да взимат решение относно членството си в синдикати, както и че ще могат редовно да избират своите профсъюзни представители. Йозер предупреждава, че в завода не бива да се допускат нарушения на международните права и норми на Европейския съюз, каквато е обичайната практика в Турция. Лаконичният отговор, който дават от Фолксваген по този въпрос, гласи, че концернът винаги внимава при дейността му да не се допускат нарушения на човешките права.     Според синдикалиста Йозер, условията на труд в Турция са такива, че в бранша се плащало по 2,40 евро нето на час, а на новопостъпилите - едва 1,40 евро. \"Това е в резултат от забраната за стачки и за свободен избор на синдикати\", твърди Йозер и призовава Фолксваген в преговорите с Турция да настоява за спазването на основни човешки и трудови права. В противен случай \"човешката цена на тази инвестиция би била твърде висока\". Опасенията на синдикалиста намират потвърждение в последния доклад на ЕК за Турция, в който е отбелязано, че \"мирно работещи активисти и членове на синдикати са подложени на произволни уволнения, заплахи и арести\". По думите на Йозер, правителството забранява стачките под предлога, че застрашавали националната сигурност. Нищо чудно, че Международната конфедерация на профсъюзите нарежда Турция сред десетте страни, в които работниците са най-зле. Тъй като Турция е част от митническия съюз, но не е длъжна да се съобразява с европейските трудови и социални стандарти, Фолксваген може да подбере най-доброто от двата свята, казва синдикалистът Йозер. \"Турция се възползва от предимствата на членството в митническия съюз, но не е принудена да спазва стандартите в областта на човешките и трудовите права.\" И Саудитска Арабия иска завода на Фолксваген Междувременно германската обществена телевизия АРД информира, че всички досегашни планове може и да бъдат объркани. Причината: появил се е нов участник в играта - Саудитска Арабия. По сведения на АРД, офертата на Рияд изглежда доста примамлива. Така например кралството предлага по най-малко 1000 долара субсидия за всеки произведен автомобил, и то в продължение на цели 10 години. Саудитска Арабия обещава освен това да изкупува десетки хиляди автомобили годишно, да предостави терена, сградите и съответната инфраструктура, както и да финансира обучението и преквалификацията на работниците.    ", "date": "2019.07.02", "title": "Ако Фолксваген избере Турция"}
{"url": "http://www.classa.bg/%D1%81%D0%B2%D1%8F%D1%82/item/397416-%D0%BA%D0%BE%D0%BB%D0%BA%D0%BE-%D0%B1%D0%B5%D0%B4%D0%BD%D0%BE%D1%81%D1%82-%D0%B8%D0%BC%D0%B0-%D0%B2-%D0%B4%D0%BD%D0%B5%D1%88%D0%BD%D0%B0-%D0%B0%D0%BD%D0%B3%D0%BB%D0%B8%D1%8F", "text": "В очите на мнозина Великобритания е богата държава. Но огромен брой британци едва свързват двата края. Единствената им надежда са кухните за бедни и хранителните банки.       Жилището на Тони Плат в град Сметуик, близо до Бирмингам, външно не се различава по нищо от всички останали: безупречно чисти прозорци и добре поддържани градини. Но когато Тони отваря вратата, отвътре се разнася остра миризма на боклуци. В слабо осветената стая има две легла, маса и половин дузина котки. Тони връща на Имран Хамид, основателя на хранителната банка Salma Food Bank, сумата от 4,20 лири (около 4.70 евро). С взетите назаем пари Тони си купил билет за градския транспорт, за да получи  . Тони Плат работел като градинар до миналата година, когато получава инфаркт.     Тъй като нямал никакви спестявания, мъжът, едва прехвърлил 50-те години, бил принуден да разчита на т.нар. универсален кредит – един твърде бюрократичен елемент от системата за социални грижи във Великобритания, приет от торите. С парите от него обаче Тони така и не успява да изкара до края на месеца. Сто и деветдесетте лири, които получава от социалното министерство, стигат само за едно пазаруване, казва  мъжът. Преди да открие хранителната банка често му се случвало вечер да си ляга гладен. Неговата съпруга Ема преди работела като болногледачка, но стресът я разболял. Междувременно тя страда от епилепсия, диабет и високо кръвно налягане, заради които 51-годишната жена пие силни лекарства. \"А когато храната не достига, диабетът може да се превърне в риск за живота\", казва тя.     Един от многото подобни примери   Хранителната банка е последната надежда на мнозина бедни британци   Преди 3 години Имран Хамид стартира своя проект за хранителна банка и не спира да се изумява от неподозираните размери на бедността в страната. \"За мен бедността беше нещо, което свързвах с Индия или Пакистан. След като започнахме да се занимаваме с ппроблема, бяхме истински изненадани да открием, че  .\" От април 2018 до май 2019 година хранителните банки Trussel Trust са осигурили близо 1,6 милиона пакета с храни за три дни, предназначени за хора в нужда – с 19% повече, отколкото година по-рано. Над половин милион от тези пакети са били предназначени за деца. Фактът, че бюджетът за социални помощи бе орязан с 37 милиарда, повиши ролята на религиозните благотворителни организации. Миналия месец специалният докладчик на ООН по въпросите на бедността и човешките права Филип Алстън сравни политиката на британското правителство за борба с бедността с тази от времето на Викторианската епоха. Мат Адкок от организацията Church Urban Fund признава, че проблемът с бедността в страната се разраства. Същевременно това водело и до нещо положително: \"Виждаме как в стремежа си да отговорят на нарасналото търсене на хранителни банки и друга социална подкрепа, черкви, джамии и различни благотворителни организации излизат с нови инициативи, като \"Feeding Bradford\", например.\" В цяла Великобритания днес има около 8 хиляди черкви, които са разкрили или подпомагат различни хранителни банки. В някои части на страната те са и единственият лъч на надежда за хората, които се опитват да оцеляват.  ", "date": "2019.07.02", "title": "Колко бедност има в днешна Англия"}
{"url": "http://www.classa.bg/%D1%81%D0%B2%D1%8F%D1%82/item/397417-10-%D0%B4%D0%BD%D0%B8-%D0%B7%D0%B0%D1%82%D0%B2%D0%BE%D1%80-%D0%B7%D0%B0-%D0%BD%D0%B0%D0%B2%D0%B0%D0%BB%D0%BD%D0%B8", "text": "Съд в Москва осъди руския опозиционен лидер Алексей Навални на 10 дни затвор, предаде БТА, цитирайки Ройтерс. Навални бе признат за виновен за това, че миналия месец е участвал в неразрешена  Редом с Навални в демонстрацията взеха участие над 500 души, които бяха задържани от полицията.     \"Десет дни в затвора заради демонстрация срещу произвола. Неприятно е, но си мисля, че сторих правилното нещо. Ако продължим да си мълчим и да си седим у дома, произволът никога няма да приключи\", написа Алексей Навални в Туитър. Навални, който е един от най-видните опозиционни дейци в Русия, на няколко пъти бе вкарван в затвора през последните години заради организирането на демонстрации срещу правителството, отбелязва Ройтерс.", "date": "2019.07.02", "title": "10 дни затвор за Навални"}
{"url": "http://www.classa.bg/%D1%81%D0%B2%D1%8F%D1%82/item/397418-%D0%B4%D0%B8%D0%BF%D0%BB%D0%BE%D0%BC%D0%B0%D1%82-%D0%B7%D0%B0-%D0%BC%D0%B0%D1%80%D0%B8%D1%8F-%D0%B3%D0%B0%D0%B1%D1%80%D0%B8%D0%B5%D0%BB-%D0%B2%D1%8A%D0%BD%D1%88%D0%BD%D0%B0%D1%82%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0-%D0%BD%D0%B5-%D0%B5-%D0%B7%D0%B0-%D0%B0%D0%BC%D0%B0%D1%82%D1%8C%D0%BE%D1%80%D0%B8", "text": "”Слухът е, че Мария Габриел е предложена от ЕНП като върховен представител на ЕС. Ако е истина, мъдростта зад този ход ми убягва”. Това написа в ”Туитър” Карл Билд, който е бивш премиер на Швеция и един от най-опитните дипломати в ЕС.     \"Във въртележката на Европейския съвет тази нощ искрено се надявам да бъде отделено внимание на назначаването на опитен и с тежест върховен представител. Външната политика в днешния по-оспорван, сложен и пълен с конфликти свят не е за аматьори\", написа още той в социалната мрежа, без да изписва името на българката. Карл Билд е бил сред главните преговарящи по време на Югославската война.", "date": "2019.07.02", "title": "Дипломат за Мария Габриел: Външната политика не е за аматьори"}
{"url": "http://www.classa.bg/%D1%81%D0%B2%D1%8F%D1%82/item/397414-%D0%BF%D1%80%D0%BE%D0%B2%D0%B0%D0%BB-%D0%B7%D0%B0-%D0%BA%D1%80%D0%B5%D0%BC%D1%8A%D0%BB", "text": "Планът на Кремъл бе просто изящен: транзитът на руски газ да заобиколи Украйна още в края на 2019 год. Видя се обаче, че Русия не може да спази срока, затова Киев ще може да преговаря с Москва от позицията на силата.       Геополитическият план на Кремъл бе и мащабен, и дързък, а и нелишен от известно изящество: на „Газпром\" бе възложено да привлече европейски партньори с крайно изгодни условия, за да изгради два гигантски морски газопровода, заобикалящи Украйна - от север и от юг. Експлоатацията и на двата трябваше да започне в края на тази година, когато изтича десетгодишното руско-украинско газово споразумение. \"Газпром\" не може да се откаже от украинския транзит без загуби Ако планът бе реализиран, от 1 януари 2020 година транзитът на руски газ през територията на Украйна към Европейския съюз и Турция щеше да бъде прекратен изцяло. Това би лишило непокорния съсед, обърнал поглед към Европа, от милиардни приходи от такси. Би обрекло големи части от неговата газопреносна система на бърз упадък и би намалило влиянието на Киев над ЕС.     Същевременно пред Кремъл би се открила поне теоретичната възможност да задвижи  , целейки създаването на \"Новорусия\". Шест месеца преди края на срока обаче реализацията на плана не е напреднала достатъчно - по-скоро може да се говори за провал. Най-малкото - в първоначалния му вид. Това бе относително ясно и преди, но сега, в средата на годината, вече е съвсем ясно. \"Газпром\" просто няма да успее в срок от шест месеца да се откаже от украинския транзит без сериозно нарушение на сключените договорености и без големи финансови загуби за себе си и за бюджета на Русия. А и не става дума само за шест месеца - не е изключено забавянето да трае година-две, а може и по-дълго. Тръбопроводите на юг и на север няма да заработят с нужната мощност Основната причина: така и не се оказа възможно да се построят тръбопроводите, заобикалящи Украйна, с нужния обем и в изискваните срокове. Първоначалният вариант на юг - \"Южен поток\", предвиждаше три разклонения към Европейския съюз и едно към Турция. След което Путин го превърна в \"Турски поток\", но мощността на газопровода бе намалена по искане на президента Ердоган, така че към ЕС ще бъде насочена само една от неговите тръби. Все още не е ясно обаче дали тя ще започне да функционира от началото на следващата година. След като намерението за доставка на газ през Гърция пропадна (Атина не прояви интерес), сега би трябвало да се водят  . Но за момента не се чува нищо нито за подобни преговори, нито за обема на доставките и техния по-нататъшен маршрут. Това, което е сигурно, е, че от 1 януари 2020-а година двете тръби на \"Северен поток-2\" няма да могат да заработят с пълна мощност, дори да бъдат прокарани в срок. В изявленията си ръководството на \"Газпром\" старателно премълчава факта, че второто разклонение на транзитния газопровод EUGAL, което е  , се предвижда да бъде прокарано чак в края на следващата година. След което - в чисто технически план - ще има нужда от още няколко месеца, докато тръбата достигне пълната си мощност. Неяснотите около \"Северен поток-2\" Към това планирано забавяне на пускането в експлоатация на двете разклонения на \"Северен поток-2\" се добави и едно непланирано. Не е известно кога и какво ще реши новото правителство на Дания - единствената страна, която не е дала разрешение за прокарването на този тръбопровод през нейни води. Както се разбра от изявление на компанията Nord Stream-2, направено на 28 юни, на \"Газпром\" ще му се наложи да промени маршрута на подводната част на съоръжението. Това няма да провали проекта, но определено ще го забави - вероятно с няколко месеца. Освен това неотдавнашните   могат да доведат дотам, че от двете тръби на \"Северен поток-2\" едната да си остане празна - и то за продължителен срок от време. Това няма да е прецедент, но същевременно не бива да се забравят заплахите за санкции от страна на Вашингтон спрямо западните участници в този проект. Киев ще може да оказва натиск над Москва, но не бива да рискува Накратко: \"Газпром\" ще може да прекрати транзита през Украйна след шест месеца, само ако радикално съкрати износа към държавите от ЕС, което Кремъл едва ли ще направи. С други думи - ще се наложи да се преговаря с Киев. Необичайното в тази ситуация за Москва е, че тя няма да може да излезе от позицията на силата. В този случай силата явно е на украинска страна. Защото ако не се постигне договореност, Русия като доставчик е заплашена от по-голяма загуба на имидж, и на финансови средства, отколкото транзитната страна Украйна. В Москва най-сетне са стигнали до този извод. На пресконференция на 28 юни след годишното събрание на акционерите на \"Газпром\" в Санкт Петербург, шефът на компанията Алексей Милер се пошегува мрачно, че ако не се постигне нова договореност преди изтичането на действащата, на 1 януари \"ще стане весело\". \"Готови сме да продължим договора си с Украйна\", каза Милер, с което всъщност потвърди, че планът на Кремъл да лиши Украйна от транзита на газ до края на 2019-а година е провален и погребан. Сега погледите са отправени към Киев. Новите предложения ще трябва да бъдат представени от новия президент и новото правителство, което предстои да бъде сформирано след парламентарните избори на 21 юли. В Петербург шефът на \"Газпром\" почти помоли за това публично. Така че в момента Киев разполага с доста силен лост за оказване на натиск над Москва. Въпросът е как ще се възползва от него в оставащото време. Украинските власти имат шанса да предявят определени изисквания, но рискуват и да прекалят с тях. А ако газът продължи да се доставя през територията на Украйна при взаимноизгодни условия, това би било най-добро за всички. Ако път транзитът бъде прекратен, ще пострада и Европейският съюз, а от това не са заинтересовани нито Москва, нито Киев. Европейският съюз е най-важният газов пазар за Русия, а за Украйна той е стратегически партньор по пътя към европейското бъдеще.    ", "date": "2019.07.02", "title": "Провал за Кремъл"}
{"url": "http://www.classa.bg/%D1%81%D0%B2%D1%8F%D1%82/item/397410-%D0%BB%D0%B8%D0%B4%D0%B5%D1%80%D0%B8%D1%82%D0%B5-%D0%BD%D0%B0-%D0%B5%D1%81-%D0%BF%D1%80%D0%B5%D0%BA%D1%80%D0%B0%D1%82%D0%B8%D1%85%D0%B0-%D0%BF%D1%80%D0%B5%D0%B3%D0%BE%D0%B2%D0%BE%D1%80%D0%B8%D1%82%D0%B5-%D0%B1%D0%B5%D0%B7-%D1%81%D0%B4%D0%B5%D0%BB%D0%BA%D0%B0-%D0%B7%D0%B0-%D1%80%D1%8A%D0%BA%D0%BE%D0%B2%D0%BE%D0%B4%D0%BD%D0%B8%D1%82%D0%B5-%D0%BF%D0%BE%D1%81%D1%82%D0%BE%D0%B2%D0%B5", "text": "Лидерите на Европейския съюз прекратиха срещата си на върха, след като не успяха да се договорят кой да заеме ръководите постове в блока, предава Ройтерс. Франция, Германия и Испания предложиха холандския социалист Франс Тимерманс за следващ председател на Европейската комисия, но макар дипломати да намекнаха, че той е близо до получаването на номинацията, Италия и страните от Източна Европа се обявиха против кандидатурата му.     Невъзможността на страните членки да постигнат споразумение в преговорите, които продължиха цялата нощ, предизвика гневна реакция от страна на френския президент Еманюел Макрон. Той се завърна в Париж малко след като разговорите неочаквано бяха отложени до вторник сутрин и определи прекратяването на срещата като „провал“. „Това създава много лош имидж както на Европейския съвет, така и на Европа“, каза Макрон пред репортери.  Испанският премиер Педро Санчес заяви, че е „изключително разтревожен“ от липсата на сделка. Въпреки че математически Тимерманс има подкрепа, за да получи номинацията, съществуват притеснения, че голямата опозиция ще направи политическия микс твърде токсичен, заявиха официални представители и дипломати.  Изключително необичайно е среща на върха да продължава трети ден, а настоящите преговори са третият опит за намиране на наследник на Жан-Клод Юнкер за следващите пет години наред с разпределението на още четири ръководни постове, включително на гуверньор на Европейската централна банка (ЕЦБ). Макрон заяви, че може да няма ново разширяване на ЕС без реформи, които да му позволят на функционира гладко. Изказването му е потенциално голямо препятствие пред надеждите за членство на Северна Македония, Албания и останалите балкански страни. Отслабването на ролята на Меркел Номинацията на Тимерманс е силно непопулярна и сред дясноцентристките лидери, които са част от Европейската народна партия (ЕНП). Тя има най-много депутати в Европейския парламент, но няма мнозинство, за да прокара своя кандидат за ръководител на Комисията, германския консерватор Манфред Вебер. Бунтът на ЕНП показва колко отслабена е германският канцлер Ангела Меркел, чийто Християндемократичен съюз (ХДС) е част от ЕНП, но тя беше принудена да подкрепи Тимерманс като компромисен кандидат. Меркел беше по-отстъпчива от Макрон, като заяви, че най-големите страни членки на ЕС не могат да пренебрегват възгледите на по-малките държави. „Да гласуваме срещу цялата (Вишеградска) група и срещу страна като Италия щеше да е наистина трудно“, каза Меркел на пресконференция в Брюксел след прекратяването на разговорите. Вишеградската група включва бившите комунистически страни Унгария, Полша, Чехия и Словакия. Първите две имаха сблъсък с Тимерманс, който в момента е заместник-председател на ЕК, заради наказателните процедури срещу тях за нарушаване на върховенството на закона Меркел и естонският премиер Юри Ратас изразиха безпокойство, че противоречива фигура начело на изпълнителния орган на ЕС може да задълбочи разделението в съюза. „Тимерманс няма да успее, много е трудно да си представим, че кандидатурата му може да оцелее на фона на противопоставянето от Полша, Италия и Унгария“, заяви европейски дипломат. „Петима лидери на ЕНП заявиха, че не виждат причина да дадат председателството на Комисията на социалист“, допълни той. Невероятно сложно Лидерите на ЕС трябва да се договорят и кой да ръководи Европейския съвет, който представлява страните членки в Брюксел и определя широката политическа посока на ЕС. Те трябва да изберат и председател на Европейския парламент, върховен представител по външната политика и сигурността и гуверньор на ЕЦБ. Новият парламент ще избере председателя си в сряда, така че националните лидери трябва да постигнат сделка утре, ако искат да изпреварят парламента. Българката Кристалина Георгиева и белгийският премиер Шарл Мишел са свързвани с ръководния пост в Европейския съвет. По-късно българският премиер Бойко Борисов изключи Георгиева, като заяви, че тя е кандидат за председател на Комисията. Другите имена, които са били обсъждани в маратонските преговори, са на испанеца Йосеп Борел и на французина Мишел Барние. Холандският премиер Марк Рюте призна мащаба на проблема: „Невероятно сложно е. Имаме толкова много политически фракции“, заяви той. В същото време чешкият премиер Андрей Бабиш каза, че някои от колегите му са клюмали на масата. За да бъде избран за председател на ЕК, кандидатът трябва да получи подкрепата на най-малко 72% от 28-те страни членки, които трябва да представляват поне 65% от населението на блока.    ", "date": "2019.07.02", "title": "Лидерите на ЕС прекратиха преговорите без сделка за ръководните постове"}
{"url": "http://www.classa.bg/%D1%81%D0%B2%D1%8F%D1%82/item/397411-%D0%B3%D1%83%D0%BC%D0%B5%D0%BD%D0%B8-%D0%BA%D1%83%D1%80%D1%88%D1%83%D0%BC%D0%B8-%D0%B8-%D1%81%D1%8A%D0%BB%D0%B7%D0%BE%D1%82%D0%B2%D0%BE%D1%80%D0%B5%D0%BD-%D0%B3%D0%B0%D0%B7-%D1%81%D1%80%D0%B5%D1%89%D1%83-%D0%B3%D0%B5%D0%B9-%D0%BF%D0%B0%D1%80%D0%B0%D0%B4%D0%B0-%D0%B2-%D0%B8%D1%81%D1%82%D0%B0%D0%BD%D0%B1%D1%83%D0%BB", "text": "Полицията в Истанбул използва сълзотворен газ и гумени куршуми, за да разпръсне шествие на активисти на ЛГБТ общността, организирано въпреки петата поред забрана на Парада на гордостта, предаде агенция Франс прес. \r\n Хиляди хора се събраха близо до булевард Истиклял и до площад Таксим, където първоначално организаторите бяха планирали да протече шествието. \r\n Частите за борба с безредиците използваха сълзотворен газ, за да разпръснат множеството, което скандираше: “Всички заедно срещу фашизма!” и “Няма да мълчим!”, предаде АФП. \r\n   \r\n   Амнести интернешънъл призова в петък Турция да отмени “произволната забрана”. Властите оправдаха решението си с желанието да запазят обществения ред. “Това е напразен опит да се заличи от общественото пространство група, която е смятана от валийството за “социално отблъскваща”, заяви организацията в съобщение. \r\n Валийствата в егейския регион на Измир и средиземноморския на Анталия също забраниха проявите на ЛГБТ общността в началото на месеца, напомни Амнести интернешънъл. \r\n Последният разрешен гей парад в Истанбул през 2014 г. привлече десетки хиляди участници и бе едно от най-големите събития, организирани от ЛГБТ общността. \r\n Същевременно над 150 000 души участваха в гей парада в Ню Йорк, който продължи няколко часа вчера. Зрителите на пъстрото шествие бяха 4 милиона, предаде Ройтерс. \r\n Парадът започна по обед местно време. Гей паради се проведоха вчера и в редица други американски градове. \r\n По традиция през юни се провеждат гей паради в целия свят. В Северна Македония в събота се състоя първият гей парад в историята на страната. \r\n      ", "date": "2019.07.02", "title": "Гумени куршуми и сълзотворен газ срещу гей парада в Истанбул"}
{"url": "http://www.classa.bg/%D1%81%D0%B2%D1%8F%D1%82/item/397412-%D0%BC%D0%B0%D0%BA%D1%80%D0%BE%D0%BD-%D0%BF%D0%BE%D0%BF%D0%B0%D1%80%D0%B8-%D0%BD%D0%B0%D0%B4%D0%B5%D0%B6%D0%B4%D0%B8%D1%82%D0%B5-%D0%BD%D0%B0-%D1%81%D0%BA%D0%BE%D0%BF%D0%B8%D0%B5-%D0%B8-%D1%82%D0%B8%D1%80%D0%B0%D0%BD%D0%B0", "text": "Скептичен съм за предлаганото ни ново разширяване, щом като сега сме 28 и не можем да се разберем, казва президентът на Франция Френският президент Еманюел Макрон попари надеждите на Северна Македония и Албания скоро да получат покана за членство в ЕС. Разочарован от неуспеха на лидерите на ЕС да излъчат председатели на Европейския съвет, ЕК, ЕП, ЕЦП и дипломацията на ЕС френският президент не скри, че ще блокира всеки опит за разширяване на Европейския съюз преди да бъдат осъществени дълбоки реформи, предаде Асошиейтед прес. Думите му бяха цитирана подробно от медиите в югозападната ни съседка. \"Скептичен съм за предлаганото ни ново разширяване, щом като сега сме 28 и не можем да се разберем\", казва президентът на Франция. Лидерите от ЕС не успяха да постигнат съгласие за разпределението на ключовите постове в съюза за следващите пет години. След завършилите с неуспех многочасови преговори, Макрон каза: \"Аз ще откажа каквото и да е разширяване преди дълбока реформа на функционирането на нашите институции\". На 18 юни се разбра, че ЕС отлага за октомври определянето на дата за начало на преговори за присъединяване на Албания и Северна Македония. Решението за това бе взето на заседание на Съвета „Общи въпроси“ в Люксембург. Европейската комисия препоръча Албания и Северна Македония да бъдат поканени да започнат преговори по присъединяване, а страните от ЕС планират да вземат решение по този въпрос до октомври. Върховният представител на ЕС за външната политика и сигурността Федерика Могерини предупреди през май, че един провал в стартирането на преговорите може \"да подкопае стабилността и сериозно да обезсърчи бъдещите реформи\", припомня АП.    ", "date": "2019.07.02", "title": "Макрон попари надеждите на Скопие и Тирана"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/397413-%D1%81%D1%85%D0%B5%D0%BC%D0%B8%D1%82%D0%B5-%D0%B2-%D1%81%D0%B0%D0%BD%D0%B8%D1%80%D0%B0%D0%BD%D0%B5%D1%82%D0%BE-%D0%BD%D0%BE%D0%B2-%D0%B3%D0%B5%D0%B9%D1%82-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Санирането и строителството на магистрали са визитките на ГЕРБ, тяхната гордост. И затова управляващите няма да позволят тя да бъде опетнена. А разкритията за картел в санирането? А странните съвпадения?         Някои новини не са това, на което приличат. Когато тези дни Комисията за защита на конкуренцията (КЗК) съобщи, че е установила картел от 33 фирми, възползвали се от програмата за саниране, мнозина възкликнаха: “Знаехме си!”. Но какво по-точно? Че от санирането, което е запазена марка на ГЕРБ, се облагодетелстват определени фирми и политици? Че при обществените поръчки по програмата за 2 милиарда лева има нередности? Че КЗК си върши работата? Първо, картелът е установен при дейности, за които не отива лъвският пай от Националната програма за енергийна ефективност, чийто старт бе даден през 2015 година - става дума за обследване на сгради и изготвяне на енергийни и технически паспорти. Големите разходи са за външната топлоизолация. И тъй като санирането и строителството на магистрали са визитките на управлението на ГЕРБ, техните “лаврови венци”, управляващите няма да допуснат и листо да падне от тях.     Второ, един и същ кмет на два пъти сигнализира КЗК за картели на фирми, облагодетелствали се от програмата за саниране. Това е д-р Дарин Димитров, първи мандат кмет на Търговище, избран от листата на ГЕРБ, който би желал и втори. Кметът е подател на сигнала, по който е актуалното решение за картел. Но има и друг от март 2016 - анонимка, за която Димитров твърди, че нямало как да не препрати на КЗК. А самата КЗК се произнася чак след две години, през декември 2018 - също със заключение за картел, този път от 13 фирми. И в двата сигнала става дума за едно и също - фирми се договаряли как да си разпределят обектите и какви цени да предлагат. Твърде много съвпадения Освен проявената на два пъти кметска бдителност, впечатление правят и други съвпадения - въпросните картели изпълняват обществени поръчки в общините Пловдив и Гоце Делчев. (Но са работили и на територията на община Търговище.) От което следва, че ще бъдат проверявани кметовете на двете общини - Иван Тотев, чиито несходства с премиера и лидер на ГЕРБ Бойко Борисов са публично известни, и Владимир Москов, който кара шести пореден мандат като кмет на Гоце Делчев, от листата на БСП. Три фирми се набиват на очи в съобщенията на КЗК за картели по Националната програма за енергийна ефективност - ВМЛ-Консулт, Архкон Проект и Евиданс инженеринг. Те (заедно с други) фигурират в три решения на КЗК - в двете по сигналите на кмета на Търговище и в още едно от декември 2018, където отново се визира сговаряне за същата дейност в картел от 11 фирми, действали в община Гоце Делчев. Но какъвто и да е резултатът от решенията, от там няма да тръгне разплитането на схемите в санирането. Досега всеки опит да се надникне в тях беше блокиран. Опитаха се да го направят от служебния кабинет, назначен от президента Радев през 2017 година. Тогава имаше сигнал до прокуратурата заради прекалено високи и необосновани цени на санирането, но прокуратурата не откри данни за престъпление. Според говорителката на главния прокурор Румяна Арнаудова, в сигнала било посочено, че навярно е възможно да има злоупотреби, както и че липсва контролен орган за разходване на средствата. Но нямало конкретно нарушение. От БСП пък, въпреки отделни критики, не показаха последователност по темата.     Така една от най-големите схеми за разходване на публични средства се оказва извън обсега на опозицията, макар че през 2017 Сметната палата констатира, че е нарушена бюджетната дисциплина, тъй като правителството е изляло 1 милиард в проект, за който не са били предвидени разходи в бюджета. А активността на КЗК по отделни случаи разфокусира вниманието от общини, обявени за първенци в санирането - и съответно получатели на най-много средства по националната програма. Половината от тези средства са от заеми, чието изплащане предстои в следващите години. Българската банка за развитие (ББР), през която минава финансирането на санирането, изтегли два кредита - от Банката за развитие към Съвета на Европа и от германската KfW, за общо 500 милиона лева, които трябва да се върнат през 2022 и 2023 година. Освен това има и друг финансов ангажимент за още половин милиард лева. \" Не е справедливо \" По-рано от падежите обаче изтича 5-годишната гаранция на първите санирани сгради. В случай на дефекти сдруженията на собствениците, регистрирани заради изискванията на програмата, трудно ще си търсят правата по съдебен ред. Защото под договора за целево финансиране стои подписът на съответния кмет, упълномощен от сдружението да го подпише. Други новини за санирането няма. И пари няма. Управляващите периодично съобщават, че над 2 000 жилищни сгради имат договори за целево финансиране с ББР, но това е факт от януари 2016, когато е преустановено сключването на нови договори. По данни на Министерството на регионалното развитие, санираните сгради са 1669, за други имало обявени обществени поръчки за техническо обследване или за строително-монтажни работи, а по трети нищо не е започнато. Тази пролет властта обяви, че програмата спира. При едно пътуване до Пазарджик с джипа на министър-председателя, вицепремиерът Томислав Дончев обясни, че програмата за държавно саниране спирала, защото не било справедливо с данъците на всички да се ремонтират жилищата на малцина. Това през 2015 не го ли знаехте, г-н Дончев?  ", "date": "2019.07.02", "title": "Схемите в санирането: нов гейт в България?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/397405-%D0%BA%D1%80%D0%B0%D1%81%D0%B0%D0%B2%D0%B8%D1%86%D0%B0-%D0%BF%D1%80%D0%BE%D1%81%D1%82%D0%B5%D0%BD%D0%B0", "text": "Красавицата Мерхан Келер, която обвини футболиста Амр Уарда в сексуален тормоз, се страхува да се прибере в Египет. Причината за това е, че египетският национал получи подкрепата на най-голямата футболна икона на страната Мохамед Салах. Звездата на Ливърпул коментира скандала с кратка публикация в социалните мрежи: „Всеки трябва да получи втори шанс.“     „Салах е като божество в Египет. Това е буквалната истина. Не се отнасят към него като футболист. За всички той е безгрешен, точно като боговете. Това поставя живота ми под опасност. Не мога да посетя родината си и да видя семейството си. Ще ме нападнат на улицата. Знаете какви са футболните фенове, а в Египет са сто пъти по-лоши“, коментира Келер. „Нямате представа какво огромно количество съобщения със заплахи получавам. Ужасно е да видиш снимката си в различни колажи и клипчета, а хората да се забавляват с това“, допълни красавицата.", "date": "2019.07.02", "title": "Красавица простена"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/397406-%D1%80%D0%B5%D1%80%D0%B5%D0%BF%D0%BE%D1%80%D1%82%D0%B5%D1%80%D0%BA%D0%B0-%D1%81%D0%B5-%D0%B4%D0%BE%D0%BA%D0%BE%D0%BF%D0%B0-%D0%B4%D0%BE-%D0%BA%D0%BE%D0%B1%D1%80%D0%B0%D1%82%D0%B0", "text": "Бившият световен шампион в супертежка категория Тайсън Фюри принуди водеща да избие бутилка бира пред 1000 зрители в Глазгоу, за да й даде интервю. Става въпрос за Мишел Джой Фелпс. \r\n Фюри от няколко дни е на турне в градове из Острова, където се среща с фенове и отговаря на техните въпроси. В Глазгоу, на сцената пред зрителите на живо, той трябваше да бъде интервюиран от американската журналистка. \r\n \"Ти може да си американка, но ние сме в Шотландия! До дъно!\", извика Фюри по микрофона, а Мишел го изгледа втрещено. \r\n Боксьорът, известен с прякора Циганския крал, беше бурно подкрепен от скандиранията на феновете в залата. Това накара Фелпс да изпълни желанието му и да изпие бирата до дъно, обирайки овациите на публиката. \r\n   \r\n            ", "date": "2019.07.02", "title": "Ререпортерка се докопа до Кобрата"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/397407-%D0%BD%D0%B8%D0%BA%D0%BE%D0%BB-%D0%B7%D0%B0%D1%88%D0%BB%D0%B5%D0%B2%D0%B8%D0%BB%D0%B0-%D0%B3%D1%80%D0%B8%D0%B3%D0%BE%D1%80-%D0%B4%D0%B8%D0%BC%D0%B8%D1%82%D1%80%D0%BE%D0%B2", "text": "Григор Димитров ударил яко на камък в деня, в който бившата му любовница Никол Шерцингер имаше рожден ден. Гришо, като истински джентълмен, решил да поздрави доскорошната си изгора. В събота, 29 юни, той й изпратил специално съобщение от телефона си, без да прави никакви намеци за нищо. Просто по случай ЧРД отделил три-четири изречения за Никол.    Навършилата 41 години дама обаче не си направила труда да му отговори,  което шокирало най-добрия ни тенисист. За Гришо постъпката, или по-точно липсата на такава, от страна на американската певица била като звучен шамар.  „Или казано по друг начин – мълчалив шамар е това. Григор се изненада и няма обяснение за случилото се. Въпреки че са скарани, той винаги е държал на добрите обноски. Така е и с другите жени, с които е делил леглото си. С Мария Шарапова се чуват, даже, знаете, тя го съветва да се подложи на операция на рамото и да разреши здравословния си проблем”, коментираха пред БЛИЦ от обкръжението на Гришо, който днес започва участието ни на турнира „Уимбълдън”  във Великобритания.  Мачът на Димитров срещу французина Корентен Муте е на корт №15, а преди него ще се изиграят два други двубоя. Първият е с начален час 13:00.", "date": "2019.07.02", "title": "Никол зашлевила Григор Димитров"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/397408-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-2-%D1%8E%D0%BB%D0%B8", "text": "ОВЕН ( 21 март - 20 април ) Днес вашата категоричност, може да доведе до конфликти. И то сериозни. Не забравяйте за бдителността, особено когато попълвате важни документи и подписвате договори. Може да бъдете обвинени в користни цели, дори и от най-близките хора. Със сигурност не се нуждаете от това, особено в навечерието на отдавна планираната почивка. ТЕЛЕЦ ( 21 април - 21 май )  Не е нужно, да се опитвате да направите добро впечатление на хора, с които сте се запознали наскоро. Предстоят ви много запознанства, но в тази област, вие сте като риба във вода, истински професионалисти. Но във финансовата сфера, е възможно нещо да се обърка. Ако искате да спечелите милиони, не е нужно да мечтаете за това. Работете и създавайте идеи. БЛИЗНАЦИ ( 22 май - 21 Юни ) Възможна е извънредна ситуация с роднини. В която всеки ще иска да се възползва, от чуждото нещастие. Ако приложите здрав разум, бързо ще излезте сухи от водата. Разходка сред природата или културни мероприятия - ще ви помогнат да погледнете на света по-оптимистично.   РАК ( 22 юни - 23 юли ) Препоръчително е, да се наслаждавате на свободата, но така че никой да не ви осъди за измяна на принципите. Любовната сфера от живота е леко помрачена, но ситуацията, изцяло лежи на съвестта на вашият партньор. В работата трябва да насочите енергията си в правилната посока, за да имате печалба. Що се отнася до здравето, добре е да започнете диета и избягвате алкохола. ЛЪВ ( 24 юли - 23 август ) Ще успеете бързо да свършите, всичките си задачи за деня. Във финансите няма да имате проблеми, ако изплатите дълговете си. И никакви заеми и нови кредити! Обещанията си в любовта, трябва да изпълните, в противен случай отношенията с партньора ще бъдат засенчени от недоверие. Благоприятен ден, за духовна трансформация. ДЕВА ( 24-ти август - 23 септември ) Очаква ви не лек ден, така че да се разсейвайте от дребните неща не бива. Не влагайте цялата си енергия в работата, така че вечерта да ви останат сили и за битовите въпроси. Отлично ще се развиват пътувания, дребни ремонти или устройване на ново работно място. Ако не се страхувате от промени в личния живот, съдбата може да ви зарадва с нов любим. ВЕЗНИ( 24 септември - 23 октомври) Днес не поемайте цялата работа на себе си. Ако го направите, то всички ще ви товарят със своите задължения. Дори ако шефовете обещават висока премия, не се напрягайте. Вашето здраве е по-скъпо. Проблемите в семейството, ще се решат благодарение на роднина. Не отлагайте решаването на битови и финансови проблеми.   СКОРПИОН ( 24 октомври - 22 Ноември ) Очаква ви, интелектуален скок напред, който ще открие нови и интересни перспективи. Смело изпълнявайте желанията на хора, които винаги са ви подкрепяли във всичко. Моралният облик днес, ще е по-важен за вас, отколкото меркантилният поглед на ситуациите. Не са изключени кратки пътувания, срещи с приятели и романтика.   СТРЕЛЕЦ ( 23 Ноември - 21 Декември ) Може да ви провокират и да влезете в спор, заради близък приятел. Но бъдете внимателни, иначе няма да е лесно да се измъкнете от дебрите на завистта и користта. Може да засегнете невинни хора с една дума или да попитате за нещо не особено деликатно. Проблеми във финансите няма да имате, но не ви очакват и големи печалби. КОЗИРОГ (22 Декември - 20 януари ) Трябва да си поставите ясни цели, така че да не се налага, да преодолявате куп препятствия по пътя към реализацията. Укрепвайки позицията си в работата, не забравяйте и за репутацията си в обществото. Възможно е печелившо предложение или сътрудничество, което ще донесе печалба. Властта в семейството ви принадлежи напълно, но често не намирате време за домакинската работа.  ВОДОЛЕЙ ( 21 януари -  19  февруари ) Днес главата ви, ще бъде препълнена от всякакви идеи и мисли. Но сега е време за действия, а не за мечти и илюзии. За да напреднете в кариерата, ще трябва да работите усилено, както и да свършите определени задачи. Но всичко, ще ви се отплати стократно, вярвайте. Дори любимият, ще ви гледа с други очи.   РИБИ ( 20 февруари - 20 март ) Препоръчително е, по-малко да изисквате от другите и повече, да полагате усилия за личен растеж. Ако някой трябва да направи отстъпки, бъдете вие. Особено в комуникацията с роднини. Близък приятел, може да ви даде добър съвет, който ще ви помогне радикално да промените нещата в работата си. Не е изключено и бизнес пътуване.", "date": "2019.07.02", "title": "Дневен хороскоп 2 юли"}
{"url": "http://www.classa.bg/%D1%81%D0%B2%D1%8F%D1%82/item/397409-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D0%BC%D0%B5%D0%B4%D0%B8%D0%B8-%D1%81%D0%B0-%D0%BE%D0%B1%D0%B5%D0%B7%D0%BF%D0%BE%D0%BA%D0%BE%D0%B5%D0%BD%D0%B8-%D0%BE%D1%82-%D0%B2%D1%8A%D0%B7%D0%BC%D0%BE%D0%B6%D0%BD%D0%BE%D1%81%D1%82%D0%B8%D1%82%D0%B5-%D0%BD%D0%B0-%D0%B7%D1%80%D0%BA-%D1%81-500", "text": "Според военнополитическото издание „Military Watch” са станали известни характеристиките и новите подробности за създаването на руския зенитно-ракетен комплекс С-500. Журналистите са загрижени за възможностите на най-новата система за противовъздушна отбрана, която руските въоръжени сили подготвят за въвеждане в употреба. Журналистите от изданието предполагат, че новата свръхзвукова система надминава чуждестранните аналози по точност, скорост, височина и обхват на удара. Както отбелязва първият заместник-генерален директор на отбранителното предприятие „Алмаз-Антей”, Сергей Друзин, ракетната система има способността да поразява цели в космическото пространство, което преди това се смяташе за невъзможно. В допълнение, различни боеприпаси ще бъдат инсталирани на комплекса, които са предназначени да неутрализират всички видове балистични ракети, както и различни въздушни цели и космически спътници.     Редица експерти отбелязват, че ЗРК- C500 се превръща в новата дума в развитието на системите за противовъздушна отбрана. Ракетната система също се нарича „всемогъща” поради способността си да унищожи абсолютно всяка цел от невидими безпилотни летателни апарати до хиперзвукови ракети и дори сателити. Изданието отбелязва, че руските специалисти са успели значително да увеличат обхвата на поразяване на системата С-500 до 600 км, докато предшественикът С-400 поразява цели само на разстояние от 400 км. Така новата руска система за противовъздушна отбрана елиминира възможността самолетите на НАТО да провеждат разузнавателни полети по границите на Русия. Според западните източници, новата система е проектирана да неутрализира съвременните американски „стелт” самолети, като бомбардировач B-21 Raider и изтребители F-22 и F-35. Американските медии наричат въвеждането на системата С-500 неизбежно, тъй като създаването на устройството е започнало, а екипажите вече преминават обучение за работа на платформата. „През 2019 г. първите офицери от академията ще завършат като част от програмата за обучение с комплекса С-500, която все още не е пусната в експлоатация, но ще бъде пусната в експлоатация в близко бъдеще”, уверява генерал-лейтенант Владимир Ляпоров Според американски журналисти, въвеждането на С-500 от руските сили за противовъздушна отбрана ще бъде своевременно събитие, тъй като Съединените щати обръщат голямо внимание на космическата отбрана и залагат на хиперзвуковото въоръжение.  ", "date": "2019.07.02", "title": "Американските медии са обезпокоени от възможностите на ЗРК С-500"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/397404-%D0%B0%D1%81%D0%B4%D0%B8%D1%81-%D1%80%D0%B0%D0%BD-%D1%81%D0%B5-%D0%B7%D0%B0%D0%B2%D1%8A%D1%80%D0%BD%D0%B0-%D1%83-%D0%BD%D0%B0%D1%81-%D0%B8", "text": "Ледената кралица Асдис Ран се завърна в България. Русата секс бомба нашумя у нас, след като беше женена за футболиста на ЦСКА Гардар Гунглаугсон. Асдис се отбеляза от Созопол, където вероятно е по работа.  Исландската манекенка сподели провокативен кадър по еротично бельо в социалната мрежа и зарадва хилядите си почитатели.  Явно родното Черноморие е предпочитана дестинация за горещата изкусителка, тъй като преди 2 лета отново бе в курортния град.  Дали е сама, или със сегашната си половинката Йохан Томмасон, не става ясно.  ", "date": "2019.07.02", "title": "Асдис Ран се завърна у нас и..."}
