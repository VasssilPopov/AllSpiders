{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383822-%D0%B3%D0%BE%D0%B4%D0%B8%D0%BD%D0%B0-%D0%BD%D0%B0-%D0%BE%D1%82%D0%B2%D0%BE%D1%80%D0%B5%D0%BD%D0%B8%D1%82%D0%B5-%D0%B2%D1%80%D0%B0%D1%82%D0%B8-%D0%B2-%D0%B7%D0%B0%D1%82%D0%B2%D0%BE%D1%80%D0%B8%D1%82%D0%B5", "text": "Защо мнозина осъдени у нас напоследък взеха да се отклоняват от местата за изтърпяване на наказанието (според държавническия жаргон), тоест си бият камшика и фъсват от пандиза (както му викаме в махалата). Наблюдатели от Фейсбук вече са доказали, че в нашите затвори изходите са завардени горе-долу добре, обаче затворниците бягали през входовете. И че у нас било по-трудно да влезеш в затвора, отколкото да излезеш. Въпросът е: защо бягат? Причините – както всичко у нас – са комплексни. Да вземем преди всичко затворническия персонал. Просто надзирателите ни не стават. Много рядко ще срещнеш български надзирател, който да говори оксфордски английски и с когото да можеш да си побъбриш я върху Шекспировия въпрос, я за теорията на Нобеловия лауреат Ричард Файнман за нанотехнологиите... Ти му обясняваш като човек, че според една от трактовките на живописната творба „Мона Лиза\" загадъчната усмивка на Джокондата се дължи на бруксизъм, а надзирателят дори не знае, че бруксизмът е скърцане със зъби насън. Необразована работа. Същото се отнася и до чистачките. Чистачките в затворите са абсолютни махленски кавгаджийки – постоянно ти крещят да внимаваш къде стъпваш, понеже току-що били измили мозайката. Или направо те погват с метлата и понякога те гонят чак до спирката отсреща. И директорите не са хора!... Ти му поискаш телефона за малко, че имаш да звъннеш на едно приятелче в Испания за една спешна работа, той гледа лошо и ти вика нахално: „Имаш си два телефона, звъни си от тях!...\" За болниците в затворите да не говорим! Тъкмо си се разболял като бял човек от някоя болест с тържествено наименование – например обструктивна белодробна болест, – а в болницата или почват да ти вадят зъб, или ти прилагат една зверска колоноскопия. Или тоалетната хартия. В българските затвори тоалетната хартия не е многопластова, а е проста! С което се нарушават две директиви на Европейския парламент, едно пилотно решение на Европейския съд по правата на човека и осем жалби на Хелзинкския комитет. А все пак в затворите лежат не само лица, а и някои други анатомични части, не ли?! Непрекъснато се повтаря, че затворите били остарели... Какво ти остарели?! Те направо плачат за археологически разкопки или поне за паметници на архитектурата през древността и могат да минат не към правосъдното, а към културното министерство – да ги опазва и съхранява. Ето, един френски колега на нашите затворници избяга с вертолет! В кой български затвор може да кацне вертолет?! Къде са ни хеликоптерните площадки? В кой век живеем?! Във времето на Шильонския затвор, или по времето на граф Монте Кристо, както сполучливо се изрази един виден народен (с извинение!) избраник от самата парламентарна трибуна? От друга страна, къде изчезнаха някогашните раирани дрешки? Как така изчезнаха и кой го допусна това? Без раирана дреха направо ти се съсипва затворническият имидж! Изведат те на работа извън затвора или сам поизлезеш да се разкършиш – и какво? Никой не те разпознава, че си затворник, и следователно не ти се възхищава. Голямо унижение! С известни уговорки добри думи могат да се кажат единствено за готвачите. Много са любезни напоследък. Откакто беше обявена Годината на отворените врати в затворите, са станали още по-учтиви. Отиваш с таблата, а той от шубера те пита сговорчиво: „За тук или за вкъщи?\". Защо бягат хората, е ясно, защо обаче се връщат? Много просто: защото отвън е по-лошо! Тъй че си се връщат обратно в затвора, та да си отживеят.", "date": "2018.07.07", "title": "Година на отворените врати в затворите"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383817-%D0%BA%D1%8A%D0%B4%D0%B5-%D0%B8%D0%B7%D1%87%D0%B5%D0%B7%D0%BD%D0%B0-%D0%BA%D0%B0%D1%88%D0%BF%D0%B8%D1%80%D0%BE%D0%B2%D1%81%D0%BA%D0%B8", "text": "Преди милиони жители на Русия, а и в чужбина, се събираха пред екраните на телевизорите в очакване на чудо. Чудото се случвало. Анатолий Кашпировски бе познат на всички. Славата го връхлита, когато по националната телевизия на СССР започнали да предават „Сеанси за здравето на лекаря-психотерапевт Анатолий Кашпировски\".    Този човек провокирал същинско боготворене. Той давал рецепти, лекувал болести, оправял спрели часовници и т.н. В един момент Кашпировски изчезва от екрана. Какво се случи?      Преди да ви дадем отговор на този въпрос, ще ви разкажем малко за него, пише profit.bg. Анатолий Кашпировски е роден в Украйна през 1939 г. Когато започнала войната, баща му отишъл на фронта, а семейството било евакуирано в Казастан. През 1962 г. Анатолий завършва медицински институт. След това 25 години работил в психиатрична болница.    Първото предаване с него е реализирано през 1989 г. по Първа програма. Сеансите му се гледали дори във Виетнам, а в Полша му връчват специална награда на полската телевизия – премията Wiktory. През 1993 г. Кашпировски става депутат в Държавната дума. След две години излиза от фракцията си. През 1995 г. взема участие в преговори с терористи в Буденовска. Успява да хипнотизира част от тях, но не всички. Дълго време води беседа с терористите.    След това дори написва книга по темата. Както сам Кашпировски обяснява, той оказва психологическо въздействие върху физическите нарушения в тялото. Същността на неговия метод е да настрои системата за саморегулация на организма, след което започват да се изработват необходимите вещества, позволяващи да се овладее болката. Историите за чудодейно изцеление са невероятно много. Има хора, разбира се, които не усещали ефекта от сеансите на Кашпировски. Техният глас обаче бил заглушаван от възхищението на множеството.    Днес Кашпировски е на почти 79 години. Той изглежда прекрасно, чувства се добре и продължава да лекува хора.    Екстрасенсът може да бъде видян в бившите съветски републики, но сега неговите сеанси се наричат творчески срещи или конференции. В САЩ, където живеят неговите внуци и син, той също устройства подобни събития. Феновете на Кашпировски може да следят неговите изяви в Instagram. Освен това той има канал в YouTube.", "date": "2018.07.07", "title": "Къде изчезна Кашпировски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/383818-%D0%B8%D0%B7%D1%87%D0%B5%D0%B7%D0%B2%D0%B0%D0%BC%D0%B5-%D0%BF%D1%80%D0%B5%D0%B7-2080-%D0%B3-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE%D1%82%D0%BE-%D0%BD%D0%B0%D1%81%D0%B5%D0%BB%D0%B5%D0%BD%D0%B8%D0%B5-%D1%89%D0%B5-%D0%B1%D1%8A%D0%B4%D0%B5-4,8-%D0%BC%D0%B8%D0%BB%D0%B8%D0%BE%D0%BD%D0%B0", "text": "Още през 2040 г. една четвърт от населението ще живее в София. Каква ще е етническата картина в България през този период и какъв ще е майчиният език на живеещите в страната не може да се прогнозира   Мрачната прогноза за нацията на България е по-страховита и от тази, която даде председателят на НСИ Сергей Цветков, според която българите ще са под 7 милиона още в края на тази година.   Според данни на НСИ, през 2080 г. българското население ще бъде под 5 милиона и по-точно - 4 872 317 души.   През 2075 г. населението вече ще е паднало до 4.9 млн. души, а през 2080 г. ще е 4.8 млн, показва нова актуализирана справка.   Падането под границата от 6 млн. души се очаква да настъпи между 2040 и 2045 г. Всички тези цифри са от т.нар. реалистичен сценарий, по който ще се развива демографски нацията. Има още два сценария: песимистичен и оптимистичен.   Но и при отпимистичния ще стават малко по-бавно във времето.   Според този вариант населението ще падне под 6 млн. души между 2050 и 2055 г, а през 2080 г. все още ще бъдем над 5 млн. човека - 5 205 354.   При песимистичния в края на прогнозния период българите ще са едва 4 692 336. Другата промяна при актуализацията засяга това какъв процент от населението след време ще живее в столицата. Според досегашната прогноза още през 2040 г. една четвърт от населението ще живее в София. Новата гласи, че струпването ще става малко по-плавно във времето и това ще се случи след 2055 г., а тогава това ще е близо 30% от населението.   Прегледът на населението по области показва, че навсякъде през 2080 г. населението ще е по-малко от сегашното. Някъде намалението е с 30 до 50%, но на други места намалява още повече. Единственото изключение е София. Има и области като например Сливен, които почти не са засегнати от обезлюдяване. Според прогнозата през 2020 г. в областта ще живеят 186 359 човека, докато през 2080 г. местното население ще е 165 671 души. Така за период от около 60 години то ще намалее само с 20 хиляди души.    Във Видинска област за същия период населението пък ще се стопи с около две трети и от 82 хиляди души сега на 20 хиляди през 2080 г.   Каква ще е етническата картина в България през този период и какъв ще е майчиният език на живеещите в страната не може да се прогнозира, обясняват от НСИ. Това е така, защото демографските прогнози се правят като данните от последното за момента преброяване на населението се опресняват всяка година с базата данни ЕСГРАОН, а тя не събира такива данни и не може да се види каква е детската или общата смъртност и каква е раждаемостта по етнически групи. Данните за етническа принадлежност се събират, и то на доброволен принцип само при официалното преброяване, като последното е от 2011 г.   Също така НСИ се готви да даде старт на подготовката за следващото преброяване на населението, което ще се проведе през 2021 г. Държавата още не е предвидила бюджет за него.", "date": "2018.07.07", "title": "Изчезваме! През 2080 г. българското население ще бъде 4,8 милиона!"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/383819-%D0%B0%D0%BA%D1%86%D0%B8%D0%B8%D1%82%D0%B5-%D0%BD%D0%B0-%D0%B4%D0%BE%D0%B9%D1%87%D0%B5-%D0%B1%D0%B0%D0%BD%D0%BA-%D0%BF%D0%BE%D1%81%D0%BA%D1%8A%D0%BF%D0%BD%D0%B0%D1%85%D0%B0", "text": "Акциите на Дойче банк поскъпват с над 4% след информация в немския седмичник WirtschaftsWoche, според която JP Morgan Chase и Industrial and Commercial Bank of China (ICBC) обмислят да закупят пакет от акции в намиращата се в затруднение голяма германска банкова институция. Цитирайки регионални правителствени източници, бизнес седмичникът също така посочи, че канцлерът Ангела Меркел се е срещнал с Аксел Вебер – бивш управител на Бундесбанк и понастоящем председател на швейцарската банка UBS, за да узнае неговото мнение по отношение на Дойче банк. На този етап няма коментари на информацията както от страна на германското правителство, така и от банките UBS, JP Morgan и ICBC, съобщава Ройтерс и допълва, че от Дойче банка са отказали каквито и да било коментари. Редица инвеститори и анализатори продължават да се съмняват, че 48-годишният нов изпълнителен директор на голямата германска кредитна институция – Кристиан Севинг ще успее да я върне на пътя на печалбата, след като Дойче банк отчете финансови загуби през трите години под ръководството на неговия предшественик Джон Крайън. Трябва да се има предвид, че в началото на месец юни „Стандард енд Пуърс\" понижи кредитния рейтинг на Дойче банк, а Федералният резерв определи като „тревожно\" състоянието на американското ѝ дъщерно дружество и отчете, че то не е успяло да издържи редовния банков стрес тест. Въпреки проблемите на Дойче банк, нейният франчайзинг привлича интерес с оглед на факта, че положението на Лондон като финансов център е застрашено от излизането на Великобритания от Европейския съюз, съобщава WirtschaftsWoche, цитирайки неназовани инвестиционни банкери. Мултинационални системно значими банки искат да засилят присъствието си във Франкфурт, тъй като германската финансова столица и седалището на Европейската централна банка вероятно ще придобият още по-голяма значимост след Брекзит. Акциите на Дойче банк поскъпват в петък с 4,72% към и дори малко над бариерата от 10 евро за акция. Въпреки това нейните акции се понижават от началото на годината с около 20%, което доведе до намаляване на пазарната ѝ капитализация до под 20 млрд. евро, като в същото време пазарната капитализация на JP Morgan е от цели 353 млрд. долара, а на китайската ICBC – около 274 млрд. долара.", "date": "2018.07.07", "title": "Акциите на Дойче Банк поскъпнаха"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/383820-%D1%84%D0%B5%D0%B4-%D1%89%D0%B5-%D0%BF%D1%80%D0%BE%D0%B4%D1%8A%D0%BB%D0%B6%D0%B8-%D0%B4%D0%B0-%D0%BF%D0%BE%D0%BA%D0%B0%D1%87%D0%B2%D0%B0-%D0%BB%D0%B8%D1%85%D0%B2%D0%B8%D1%82%D0%B5", "text": "На срещата си в началото на юни членовете на Федералния резерв на САЩ изразиха загриженост от ескалацията на търговски спорове, но не показаха, че имат намерение да спрат плановете си за по-нататъшни повишения на лихвените ставки, показва стенограма от последното редовно заседание на централната банка, публикувана в четвъртък вечерта. Според протоколите от това заседание редица централни банкери са предположили, че има засилване на низходящите рискове пред икономиката на САЩ в резултат на търговската политика. В същото време бизнес лидери са изразили пред Фед загрижеността относно търговската политика, като са посочили, че притесненията им са довели до оттегляне от плановете им за капиталови разходи. На срещата през юни Фед повиши федералната фондова лихва с четвърт процентни пункта до диапазон между 1,75% и 2,00%. Членовете на централната банка също така прогнозираха четирикратно увеличение на лихвите за цялата 2018-а година в сравнение с техните прогнози през март за трикратно повишение и предвидиха още три увеличения на федералната фондова лихва през 2019-а година. Въпреки притесненията по отношение на търговията, мнозинството представители на Фед продължават да подкрепят политиката на по-нататъшни „постепенни\" увеличения на лихвите и достигане на лихвената ставка „до или малко над\" нейното дългосрочно неутрално ниво през 2019-а или 2020-а година. Според тях федералният лихвен процент може да достигне или да надхвърли оценката на Фед за „неутрално\" ниво още през следващата година. Това е нивото на лихвения процент, което нито ще стимулира, нито ще води до забавяне на икономическия растеж.", "date": "2018.07.07", "title": "Фед ще продължи да покачва лихвите"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/383821-%D0%B7%D0%B0%D0%B1%D0%B0%D0%B2%D1%8F%D0%BD%D1%83-%D0%BD%D1%8F-%D1%80%D1%8F%D1%81%D1%82%D0%B5%D0%B6%D1%8F-%D0%B2-%D0%B8%D1%82%D0%B0%D0%BB%D0%B8%D1%8F", "text": "Италианският икономически растеж вероятно ще отслабне през следващите месеци, заяви в петък националният статистически институт Istat, цитиран от агенция Ройтерс. В своя редовен месечен икономически бюлетин Istat посочи, че съставният водещ показател, определян от италианската статистика, е регистрирал още едно забавяне, потвърждавайки сценария за намаляване на темпа на икономически растеж. Трябва да се има предвид, че брутният вътрешен продукт (БВП) на Италия нарасна през първото тримесечие с 0,3% спрямо края на предходната година, когато се повиши с 0,4 на сто. На година база БВП пък нарасна с 1,4%, отбелязвайки най-слабо повишение от първото тримесечие на 2017-а година. По-рано тази седмица министърът на икономиката Джовани Триа също заяви, че досегашната прогноза за икономически растеж от 1,5% през настоящата година ще трябва в скоро време да бъде ревизирана надолу предвид по-слабия износ и забавянето на промишленото производство. Междувременно Istat представи по-добри от очакваното данни за италианските продажби на дребно през месец май. Според тях търговията на дребно нарасна през май с 0,8% на месечна база, заличавайки спад с 0,6% през април. На годишна база продажбите на дребно пък се повишиха през май с 0,4% след техен спад с цели 4,6% месец по-рано.", "date": "2018.07.07", "title": "Забавяну ня рястежя в Италия"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383813-%D0%B2-%D0%BA%D0%BE%D0%B8-%D0%BF%D1%80%D0%BE%D0%B4%D1%83%D0%BA%D1%82%D0%B8-%D0%B8%D0%BC%D0%B0-%D0%B2%D0%B0%D0%BB%D1%81%D0%B0%D1%80%D1%82%D0%B0%D0%BD", "text": "„Съставката валсартан е възможно да попадне в организма ни благодарение на голяма част от продуктите, които консумираме. Основно те са продукти, които се обработват, за да се повиши тяхната трайност като обработени меса, риби, съдържа се дори в някои сирена и алкохолни напитки.    Важно е да се отбележи, че валсартанът е разрешен за използване от Агенцията по храните, и може да се разпознае като натриев нитрит върху опаковките на продуктите”, коментира в студиото на „Събуди се” по Нова телевизия магистър-фармацевтът Стефан Минков по повод  .     „Има поне три компании, които произвеждат продукти с абсолютно същия състав, и чиито продукти не са в списъка с блокираните продукти на Изпълнителната агенция по лекарствата”, каза още той.   По думите му, смяната на лекарствата няма да оскъпи терапията на хората, които използват блокираните лекарства. „Добре е да се знае, че в съобщението, което посочва Изпълнителната агенция по лекарствата, се казва, че тази допълнителна съставка валсартан", "date": "2018.07.07", "title": "В кои продукти има валсартан?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383814-%D0%BD%D0%BE%D0%B2-%D0%BC%D0%B8%D0%B3%D1%80%D0%B0%D0%BD%D1%82%D1%81%D0%BA%D0%B8-%D0%BC%D0%B0%D1%80%D1%88%D1%80%D1%83%D1%82-%D0%BA%D1%8A%D0%BC-%D0%B5%D0%B2%D1%80%D0%BE%D0%BF%D0%B0", "text": "Ръководителят на  Фабрис Лежери предупреди за възникването на нов мигрантски маршрут към Европа. „Ако ме попитате какво предизвиква най-голяма загриженост към момента, отговорът ми е Испания“, поясни французинът в интервю за германския национален ежедневник Die Welt. Съобщава Фокус. През юни са регистрирани около шест хиляди незаконни мигранти, предприели опит да се прехвърлят в Европа от Африка през западната част на Средиземно море. „Ако броят им се увеличи, този маршрут ще стане основният“, предупреди Лежери, като същевременно разясни, че половината от тези мигранти са граждани на Мароко. Останалите са от държави от Западна Африка. Според ръководителя на „Фронтекс“ през следващите месеци маршрутът от Мароко до Европа ще се наложи като алтернативен път за мигрантите, опитващи се да се установят на територията на държавите от Европа. Поради тази причина Лежери подчерта, че подкрепя плановете за настаняването на мигранти в центрове в северната част на Африка. От изданието подчертават, че по данни на Международната организация по миграция (МОМ) в периода януари-юли се наблюдава спад на мигрантите и бежанците, предприемащи опити да достигнат Европа през Средиземно море. Броят им за първото полугодие е около 46,5 хил. мъже, жени и деца. През същия период на 2017 г. са регистрирани повече от 101 хил. души, прекосили Средиземноморието в посока Европа, докато от началото на януари до началото на юли 2016 г. броят им е бил най-малко 232 хил. мигранти и бежанци.", "date": "2018.07.07", "title": "Нов мигрантски маршрут към Европа"}
{"url": "http://www.classa.bg/%D0%BC%D0%B5%D0%B4%D0%B8%D0%B8/item/383815-%D0%BB%D1%8E%D0%B1%D0%BE%D0%BC%D0%B8%D1%80-%D0%BA%D0%BE%D0%BB%D0%B0%D1%80%D0%BE%D0%B2-%D1%89%D0%B5-%D0%B5-%D1%88%D0%B5%D1%84-%D0%BD%D0%B0-%D1%82%D0%B5%D0%BB%D0%B5%D0%B2%D0%B8%D0%B7%D0%B8%D1%8F%D1%82%D0%B0-%D0%BD%D0%B0-%D0%B1%D1%81%D0%BF", "text": "Българската социалистическа партия стартира процедура за издаване на лиценз за телевизия.   Днес, БСП подаде документи за регистрация на дружество, което ще се казва БЪЛГАРСКА СВОБОДНА МЕДИЯ.   В рамките на месец дружеството трябва да направи втората стъпка и да подаде необходимите документи за получаване на лиценз от СЕМ за собствен телевизионен канал. Управител на дружеството е българският журналист, политик и общественик Любомир Коларов. Той е бил главен редактор в БНТ, награждаван нееднократно за журналистическата си дейност и обществена ангажираност. Кавалер на ордена „Кирил и Методий“.     Процедурата по регистрация стартира, съгласно решение на НС на БСП от 10.06.2018 година, което възложи документите да бъдат подадени през настоящия месец юли.", "date": "2018.07.07", "title": "Любомир Коларов ще е шеф на телевизията на БСП"}
{"url": "http://www.classa.bg/%D1%81%D0%B2%D1%8F%D1%82/item/383816-%D0%BF%D1%80%D0%BE%D0%B5%D0%BA%D1%82%D1%8A%D1%82-%D0%B7%D0%B0-%C2%AB%D1%87%D0%B5%D1%80%D0%B5%D0%BD-%D1%81%D0%B2%D0%B5%D1%82%D0%BE%D0%B2%D0%B5%D0%BD-%D1%80%D0%B5%D0%B4%C2%BB-%D0%B2%D0%BB%D0%B0%D0%B4%D0%B8%D0%BC%D0%B8%D1%80-%D0%BF%D1%83%D1%82%D0%B8%D0%BD-%D0%B8-%D0%B4%D0%BE%D0%BD%D0%B0%D0%BB%D0%B4-%D1%82%D1%80%D1%8A%D0%BC%D0%BF-%D0%B8%D0%BC%D0%B0%D1%82-%D0%B5%D0%B4%D0%B8%D0%BD-%D0%BE%D0%B1%D1%89-%D0%B2%D1%80%D0%B0%D0%B3", "text": "Докато Путин и Доналд Тръмп не унищожат „проекта за черен световен ред”, техните глобални проекти, както и бъдещето на нашите страни и на целия свят ще бъдат под въпрос     Защо Владимир Путин и Доналд Тръмп имат много позитивен, макар и доста сложен дневен ред в Хелзинки? Това не е много лесен въпрос, отговорът на който, а още повече възприемането на такъв отговор от страна на читателя, изисква предварителна и достатъчно добра подготовка.     Въпреки това, за да не се разпростираме, можем да определим следните тезиси, които хвърлят светлина върху едно именно такова разбиране на перспективите в преговорите на лидерите на Русия и САЩ. Първо, провеждането на преговорите означава, че Тръмп е толкова стабилен във вътрешната си политика и застрахован от преврат или арест, че сега вече Владимир Путин може да се срещне с него. По-рано срещата с Тръмп не би имала смисъл, понеже той не беше в състояние да гарантира сделката. А след като не можеше да даде такива гаранции, нямаше смисъл да се срещат.     Въз основа на какво може да се направи такъв извод? Миналата седмица 19 конгресмени внесоха за гласуване в Конгреса резолюция, постановяваща, първо, назначаване на втори специален прокурор за разследване опитите на върхушката в Министерството на правосъдието да извърши държавен преврат, и второ, незабавен арест на Хилъри Клинтън, която ръководи заговора на Подземната държава срещу Тръмп.     Забележителното е, че в новинарския поток на световните СМИ „няма нито едно споменаване дори за втората част на резолюцията, изискваща незабавен арест на Хилъри Клинтън, независимо от това, че тя е била внесена за гласуване в Камарата на представителите от конгресмените, които миналата седмица извикаха „на килимчето” директора на ФБР и зам.-министъра на правосъдието Розенщайн, наблюдаващ „разследването” на Мюлер срещу президента Тръмп, и в хода на разпита им, на доста повишен тон, ги хванаха в отказ да представят документи, изобличаващи (доскорошния директор на ФБР – б.пр.) Джеймс Коми и (спецпрокурора – б.пр.) Робърт Мюлер като заговорници и вземали подкупи, виновни в обида на Конгреса, саботаж на разследването и лъжесвидетелстване под клетва пред Конгреса.     И миналия петък те все пак успяха да заставят Конгреса да гласува резолюция, потвърждаваща тези обвинения и задължаваща ръководството на Министерството на правосъдието в 7-дневен срок (т.е. не по-късно от днес /петък, 06 юли/ – б.пр.) да представи липсващите документи под заплаха от осъждане за обида на Конгреса и импийчмънт”.     Тоест, Хилъри Клинтън е под заплахата от арест и по-нататъшно углавно следствие заедно с редица високопоставени сътрудници от Министерството на правосъдието, ФБР, ЦРУ и т.нт.. Съответно, възниква логичният въпрос коя от силовите структури на САЩ осъществява силовата поддръжка за президента Тръмп против „подземната държава”? Отговор, без съмнение, има.     Второ, няма съмнение, че Украйна, Сирия и КНДР ще присъстват в темите на разговорите на лидерите на Русия и САЩ. Нюансът е само в това в качеството си на какви ще присъстват тези теми. Работата е в това, че тези конфликти бяха предизвикани от враговете не само на Русия, но и на САЩ на Тръмп. Особеното в положението на Тръмп е, че трябва да прекрати тези конфликти, без да губи хора. Владимир Путин спокойно може да го подкрепи по тези въпроси, понеже прекратяването им отговаря и на национално-държавните интереси на Русия. Но това е само едната страна.   От друга страна, прес-службите ще бъдат принудени да осветят тези теми като основни с цел да се прикрият истинските цели на срещата, заради обсъждането на които тя впрочем ще се и състои.   И тук стигаме до главното, третото. Работата е там, че Русия на Путин и Америка на Тръмп имат един и същ общ враг, чиито най-известни наименования са „подземната държава”, а също и „черният световен проект”, чиито фронтмени са Хилъри Клинтън в САЩ, а в Европа Ангела Меркел, идеологическата и финансовата основа на който е мутиралият фашизъм на Третия Райх (затова и във връзката Путин-Тръмп се появи Израел – посещението на Нетаняху на 09.05. в Москва).   Задачата на този „проект за черен световен ред” е да завземе света под лозунги за поклонение пред Сатаната и да превърне хората в роби, лишени от всякаква идентичност. Съответно проектът на Тръмп „Да направим Америка отново велика” е директно противоположен на това, тъй като хората, които живеят в една страна са тези, които я правят велика. Следователно, на една велика страна не са ѝ нужни цифровизирани роби, а свободни велики хора.   Но нима Владимир Путин решава в Русия друга задача? Не, точно такава – възстановяването на Велика Русия. Аналогична задача в Китай решава Си Дзинпин. Затова, независимо от всички разминавания по тактически въпроси, по стратегическите такива те са съюзници. Затова формирането вместо на G7 на съвършено друга конфигурация на световните центрове на силите под формата G3 (Русия, Китай САЩ) не е толкова откъснато от геополитическите реалии на менталната конструкция. Класическа реалполитик – Севера срещу Юга.   Именно тази трета тема ще бъде главната, тази, заради която се срещат Путин и Тръмп, тъй като трябва да поговорят лично очи в очи за това какво и как да се направи в борбата с общия враг на нашите страни и човечеството като цяло. Но, естествено, за тази главна цел на срещата няма да бъде казана нито дума.   Естествено, ще има и губещи, за сметка на които ще се оформи новият световен ред. Изхождайки от този исторически идващ дневен ред, най-вероятно тази роля е отредена на Евросъюза и на Иран. Защо и как, това е отделен и обширен въпрос.   В условията на договореностите между Владимир Путин и Доналд Тръмп на практика постсъветското пространство ще бъде върнато на Русия. Това означава, че след срещата в Хелзинки бившите съюзни републики ще се натъкнат на съвършено нова геополитическа реалност и постановка на задачите от страна на Москва. А какви изводи ще направят от това, ще зависи само от трезвомислещия местен политически елит. Както пише един авторитетен блогър, който е пръв на опашката, той ще обуе топлите и меки чехли.    ", "date": "2018.07.07", "title": "Проектът за «черен световен ред»: Владимир Путин и Доналд Тръмп имат един общ враг"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383811-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-7-%D1%8E%D0%BB%D0%B8", "text": "ОВЕН ( 21 март - 20 април ) Възможен е, безпрецедентен късмет в любовта, когато ще може да получите всичко, за което сте мечтали. В работата не е необходимо да стигате до крайности и да изпълнявате всичко, което ви е поръчал началникът. Все още имате време да обмислите всичко, както и да се огледате за друга работа. ТЕЛЕЦ ( 21 април - 21 май )  Ще искате всичко наведнъж - щастие, любов и пари. Разбира се, мечтите не са вредни, но без активна работа, нищо няма да постигнете. Особено ако въпросът касае финансите. Опитайте се да намерите нещо по-обещаващо, за да не се упреквате в бездействие. Вечерта може да обиколите магазините и да актуализирате гардероба си. БЛИЗНАЦИ ( 22 май - 21 Юни ) Препоръчително е, по-често да си спомняте за преките си задължения в работата. Вие сте свикнали да разчитате повече на другите, отколкото да вършите сами задачите. Партньорът ви в брака, може да организира някоя кавга, което окончателно да ви развали настроението. Да избягате от откровения разговор няма да стане, но да погледнете на това достойно, е във ваша власт.   РАК ( 22 юни - 23 юли ) Не трябва да се обезсърчавате, дори ако възникналите проблеми ви изглеждат много трудни. Вие сте пълни със сила и идеи, които ще ви помогнат да преодолеете всичко. Опитайте се, да намерите някой, който да ви даде морална подкрепа. За да поддържате стабилност във финансите, трябва да планирате предварително семейния бюджет. ЛЪВ ( 24 юли - 23 август ) Очаква ви буря от чувства и емоции, което само ще изостри ситуацията в личния ви живот. Научете се да бъдете сдържани, за да не създавате проблеми на себе си и близките. И още един мъдър съвет - спрете да иронизирате. Особено ако пред вас са, по-опитни и зрели личности. Вечерта е възможно кратко пътуване. ДЕВА ( 24-ти август - 23 септември ) Ще похарчите толкова много пари за глупости, че вечерта ще разберете колко непрактично сте постъпили. Ако решите да пазарувате, вземете със себе си приятел, който да ви пази от необмислени покупки. Нека мъдростта му, да ви води. Вечерта е възможно незабравимо романтично запознанство. Между другото, то може да прерасне в сериозна връзка. ВЕЗНИ( 24 септември - 23 октомври) Стремете се към хармония на тялото и душата, а също и се погрижете за здравето си. Добър ден, за да се справите с лошите навици, да се откажете от пушенето или лакомствата. Ако имате желание, посетете църква и се помолете. Пътуванията, ще бъдат успешни, ако си осигурите компания и предварително ремонтирате колата.   СКОРПИОН ( 24 октомври - 22 Ноември ) Трябва по-сериозно да се отнасяте към финансовото си положение. Ако имате мечта, да си купите нещо скъпо и полезно, тогава се откажете от малките покупки. Дръжте емоциите си под контрол, за да не се карате с другите хора. Вечерта е възможна съдбоносна среща, която ще ви свърже с любимия човек.   СТРЕЛЕЦ ( 23 Ноември - 21 Декември ) Препоръчително е, да се съсредоточите върху личния бюджет, кариерното развитие и емоционалното си състояние. От изкушения в интимен план е по-добре да се откажете, защото те, освен временно удоволствие, друго няма да ви донесат. По-добре посветете деня на духовно развитие, учение или спорт. Вечерта е възможна покана за гости от приятел. КОЗИРОГ (22 Декември - 20 януари ) Ще бъдете толкова увлечени, че няма да може да контролирате собствените си желания. Уви, има шанс да попаднете в зависимост от нечестни и ласкателни хора. Колкото по-реалистично гледате на себе си и на поведението си, толкова по-добре. Особено ако се стремите към активна дейност, а не към лекомислие и безделие.  ВОДОЛЕЙ ( 21 януари -  19  февруари ) Не всичко е толкова лошо и тъжно, колкото изглежда на пръв поглед. Може да получите такива грандиозни възможности, че да забравите за неуспехите. Ако погледнете на всичко оптимистично, ще успеете, дори личния си живот да уредите, така както искате. Въпреки че, да поговорите откровено с избраника си никога не е излишно.   РИБИ ( 20 февруари - 20 март ) Временно, ще загубите интерес към основната си работа, тъй като по-голямата част от времето, ще ви отнема допълнителна сфера на дейност. Планирайте бюджета си до края на месеца, за да се чувствате финансово независими. Упоритостта, ще ви помогне да преодолеете личните проблеми, но не прекалявайте.", "date": "2018.07.07", "title": "Дневен хороскоп 7 юли"}
{"url": "http://www.classa.bg/%D1%81%D0%B2%D1%8F%D1%82/item/383812-%D0%BA%D0%B0%D0%BA%D0%B2%D0%BE-%D0%BD%D0%B5-%D0%B5-%D0%BD%D0%B0%D1%80%D0%B5%D0%B4-%D1%81-%D0%B4%D0%B6%D1%8A%D1%81%D1%82%D0%B8%D0%BD-%D1%82%D1%80%D1%8E%D0%B4%D0%BE", "text": "Канадският премиер Джъстин Трюдо има проблем. Проблем, който е отлежавал 18 години, за да се появи от отново на повърхността в най-неподходящия момент.   Трюдо, който е известен със застъпничеството си за равенството на половете и защитата на жените от сексизъм, беше обвинен в това, че е опипвал \"неприлично\" млада жена по време на музикален фестивал през 2000 г. Фестивалът е с благотворителна цел, като събира няколко хиляди долара в помощ на планинската спасителна служба. Трюдо има отношение към каузата - две години по-рано неговият брат Мишел загива при лавина.       По време на фестивала Джъстин е на 28 години, ерген, учител по професия. Не заема властова позиция, все още няма изгледи да влезе в политиката, и е известен преди всичко като син на баща си - бившия премиер на Канада Пиер Трюдо.   Първият и единствен документ, който го уличава в непристойното поведение, е неподписана статия от в. \"Крестън Вали Адванс\" на 14 август 2000 г. Анонимната авторка е работила като журналист в изданието по време на инцидента. Тя цитира младия Трюдо да казва: \"Ако знаех, че си репортерка от национален вестник, никога нямаше да бъда толкова настоятелен\".   18 години по-късно, факсимиле от публикацията се появи в Twitter и се превърна в тема на спорове в социалните мрежи.   Конкретните детайли около срещата на Трюдо и журналистката не са ясни и никога не са ставали обществено достояние. Самата тя предпочита да не коментира случая, но самоличността й скоро беше разкрита от пресата. В крайна сметка Роуз Найт публикува позиция, в която казва, че инцидентът се е случил така, както е описан в статията и че Трюдо й се е извинил на следващия ден.   Премиерът Джъстин Трюдо се опита да избегне обясненията по случая с политическа реакция:  \"Спомням си този ден в Крестън добре. Прекарах добре, не си спомням да съм имал каквито и да неприятни взаимоотношения в този ден\".   Обтекаема формулировка като тази оставя свободно място за интерпретации. Няколко дни по-късно, в четвъртък, Трюдо отново се принуди да се върне към проблематичната тема, но този път промени тона:   \"Нося отговорност за своите действия, които със сигурност не смятам, че са били неуместни по какъвто и да било начин. Но в същото време, всички си вземаме поука от този урок. Ще го кажа съвсем директно.  Често мъжът приема дадено поведение за добронамерено или подходящо, докато жената, особено в професионален контекст, може да го усети по различен начин\".   До преди няколко години вероятно нито един канадец не би се впечатлил особено от този претоплен скандал. Но самият инцидент удря по болезнено място за Трюдо, което често става обект на най-острите критики срещу него - а именно, че преди да влезе в политиката, разглезеният \"син на баща си\" не е постигнал нищо, което да заслужава признание.   Джъстин Трюдо превърна феминизма в ключов елемент от имиджа си на държавник, когато пое управлението на страната преди близо 3 години и се опита да се позиционира като \" канадският отговор на Барак Обама \". Номинира равен брой мъже и жени в първия си кабинет (\"Защото годината е 2015!\"), често изтъква преимуществата на женското лидерство, когато държи речи пред международни форуми. Твърди, че отглежда синовете си като феминисти и отрича културата на \"братлетата\".   Проблемът е, че в опита си да утвърди прогресивния си образ, Трюдо вдигна летвата твърде високо. Толкова високо, колкото и самият той не може да стигне. За да не си помисли някой, че либералната му позиция по равенството на половете е само преструвка за пред медиите, Трюдо застана на твърди позиции срещу депутати от партията си, обвинени в непристойно поведение.   През 2014 г. той отстрани от парламентарната си група двама съпартийци - Скот Андрюс и Масимо Пачети - заради обвинения в сексуален тормоз.    Пачети беше наказан, след като депутатка от Новата демократична партия се оплака, че той е правил секс с нея без изричното й съгласие. От разследването стана ясно, че тя сама е приела да го посети в хотелската му стая в Отава и че не е отказала експлицитно сексуалния контакт. Въпреки това дисциплинарното наказание влезе в сила.   По-рано тази година министърът на спорта Кент Хер беше принуден да подаде оставка от кабинета на Трюдо, след като негова бивша служителка се оплака, че я е нарекъл \"сочна\" в асансьор. Хер беше обвинен и в опипване на жена по време на партийно събрание в Отава. Трюдо му разреши да остане в групата в Парламента, въпреки че го отстрани от министерския пост.   От самото начало на политическата си кариера Трюдо предизвиква поляризирани мнения в Канада. Симпатизантите му го обожават заради младежката енергия, оптимизма и лицеприятния му външен вид. Смятат го за човек, който защитава стандартите за прогресивна политика както у дома, така и по света.   Противниците му го смятат за неприятен лицемер. За тях прогресивната му политика не е нищо повече от поза - театрално изпълнение, символично, кухо.   Трюдо не се старае особено много да ги опровергава. Сексапилът е атрибут, който той използва съвсем целенасочено през последните години. Позира полугол за благотворителна кампания, често кокетничи по време на интервюта. Критиците му го възприемат за несериозен дилетант, който влага повече интерес в имиджа, отколкото в съдържанието на политиката си.   Една от най-двусмислените похвали към Трюдо беше направена от бившия лидер на Либералите Майкъл Игнатиеф през 2015 г.:  \"Той е актьор, професионален политик. Напълно въплъщава своята роля със самочувствието на човек, който винаги е знаел, че е роден за нея\".   Скандалът около музикалния фестивал от преди 18 години щеше да е маловажен инцидент, ако не нанасяше такъв удар срещу политическия му бранд.   Трюдо твърди, че нито той, нито екипът му се е свързвал с жената от Крестън за повече обяснения. Отхвърли и предложенията за независимо разследване на обстоятелствата около случая.   Не е изключено да е искрен, когато казва, че не си спомня да е вършил нередности, докато е танцувал с бира в ръка на концерта преди 2 десетилетия. Едва ли и \"провинението\" му е толкова сериозно, че да заслужава оставка.   И въпреки всичко случаят е показателен: все пак дори \"знаменосците\" на прогресивните политики би трябвало да разпознават собствените си грехове, когато държат сметка за поведението на всички останали.", "date": "2018.07.07", "title": "Какво не е наред с Джъстин Трюдо"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383803-%D0%BD%D0%B8%D0%BD%D0%BE%D0%B2%D0%B0-%D0%BD%D0%B5-%D1%80%D1%83%D1%81%D0%B8%D1%8F-%D0%B8-%D0%BA%D0%B8%D1%82%D0%B0%D0%B9,-%D0%B0-%D0%B8%D0%B7%D0%BA%D0%B0%D0%B7%D0%B2%D0%B0%D0%BD%D0%B8%D1%8F%D1%82%D0%B0-%D0%BD%D0%B0-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D1%81%D0%B0-%D0%B7%D0%B0%D0%BF%D0%BB%D0%B0%D1%85%D0%B0-%D0%B7%D0%B0-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B0%D1%82%D0%B0-%D0%BD%D0%B8-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82", "text": "Не Русия и Китай, а изказванията на Цветан Цветанов са заплаха за националната ни сигурност.   Това заяви председателят БСП Корнелия Нинова от трибуната в Народното събрание.   Нинова припомни драмата с отровения бивш руски шпионин Скрипал и поведението на Цветанов в кабинета на председателя на НС Цвета Караянчева.   „В един и същи момент, премиерът зае позиция и каза: „Няма да изгоним дипломати”, докато вие тук, от трибуната, призовавахте парламента да реши да ги изгони”, каза тя.   Лидерът на левицата подчерта, че не за първи път Цветанов има сериозни разминавания с премиера Бойко Борисов. Нинова обясни, че сега се случва за втори път, по отношение на Китай на Русия. „Когато премиерът е домакин на срещата 16+1, когато това диктува националният интерес на България и е възможност за цяла Европа, вие „проевропейци” минирате този процес с абсолютно безотговорното си изказване, че Китай и Русия са заплаха за сигурността.    Такива изказвания са заплаха за националната сигурност на България и на Европа, а не събитието днес”, заяви Нинова и призова всички да направят така, че то да даде перспектива и за България, и за Европа и да бъде връзка между Изтока и Запада, в интерес на народите ни.   Председателят на парламентарната група на ГЕРБ Цветан Цветанов отвърна на обвиненията, като заяви, че винаги има диалог с министър-председателя и подобни внушения за противоречия между двамата са несъстоятелни.   “Това не е БСП, там вие си имате вашия проблем. Недейте да се грижите за микроклимата в ГЕРБ, той е на изключително добро ниво и висота”, каза той.   Корнелия Нинова благодари на г-н Цветанов за пожеланията ПГ на левицата да успее да се справи с проблемите си. „Всеки от ПГ на „БСП за България”, който иска коалиция с ГЕРБ, е свободен да избира своя път”, категорична бе тя. Председателят на БСП подчерта, че политическото решение на БСП е да няма такава коалиция. „Нека да ви е честит Спас Панчев, който пред нас заяви, че не водим правилна политика към ГЕРБ и трябва да бъдем заедно с вас. По същия начин ще си решаваме проблемите в ПГ и занапред”, заключи Корнелия Нинова.  ", "date": "2018.07.07", "title": "Нинова: Не Русия и Китай, а изказванията на Цветанов са заплаха за националната ни сигурност"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383804-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B1%D0%B5%D0%B7-%D1%84%D0%B8%D0%BB%D1%82%D1%8A%D1%80-%D0%B0%D0%BA%D0%BE-%D0%B3%D0%B8%D0%BD%D0%BA%D0%B0-%D0%BA%D1%83%D0%BF%D0%B8-%D1%84%D0%B8%D0%BB%D0%B8%D0%BF-%D0%BC%D0%BE%D1%80%D0%B8%D1%81", "text": "Калкулирайте това: 10 процента от бюджета на България зависи от събирането на акциза и ДДС на цигарените изделия.   Не е никак изненадващо, че депутацията предпочете да прекара последните дни преди лятната си ваканция в мислене на схеми как да вдигне ставката на бездимните цигари, дори с риск да си навлече гнева на пушачите от всички партийни разцветки.   Има обаче много по-ефикасно решение. Иновативно. С доказано качество.   Още от времето, когато тютюневите складове не бяха самосрутващи се паметници на културата, българската майка юнашка е раждала самобитни таланти на предприемачеството. Раждала е, ражда и днеска.   Затова е крайно време злите сили да престанат да клатят държавата. Крайно време е бедна България да спре да дотира американския бизнес.   Крайно време е някоя Гинка да извади пленителна оферта за покупка на \"Филип Морис\" и да опитоми този нисковъглероден отрасъл, структуроопределящ за народното стопанство и стратегически важен за националната сигурност.   Чистите помисли и оШфорната й дълбочина няма да останат незабелязани. България цяла сега нея гледа.   Държавата ще се върне решително на пазара на тютюна с гаранция за сделката през Банката за развитие, а синдикатите ще пролеят сълза на умиление при мисълта за прихода от задължителния членски внос на 80-те хилядния пролетариат, работещ в 118-годишното предприятие.   Веднага след покупката на новия стратегически актив, Министерството на здравеопазването ще възложи поръчка на БАН за изследване с предмет: благотворното влияние на тютюнопушенето върху общественото здраве.   След лабораторни експерименти върху няколко мастърбокса контрабанда и три връщанки за пренаписване на доклада, учените ще стигнат до категоричното становище, че здравеопазването е отживелица, тютюнът е национално богатство, а правителството е длъжно да харчи пари, които няма, за да го издържа на всяка цена.   Патриотите отначало ще се дърпат, но все пак ще ги разубедят да се включат с трима зам.-министри в борда на директорите.   При встъпването в длъжност всеки от тях ще трябва да подпише формуляр по GDPR, че е съгласен ДАНС да го подслушва за целите на аналитикса, а прокуратурата да му открие превантивно досъдебно производства за безстопанственост, разбира се, срещу \"неизвестен извършител\".   БСП ще поиска анкетна комисия, Цветан Цветанов ще напомни на Корнелия Нинова защо я уволниха при скандала \"Топлофикация-Булгартабак\", комисията ще заседава три месеца и от това няма да произлезе нищо.   От недрата на отрудения народ ще се роди нова партия-закрилница на правата и свободите на тютюнопроизводството \"България без филтър\".    След бързо предизборно турне по площадите водачът на листата в 13 МИР Пазарджик Гинка ще влезе в Народното събрание, за да балансира плаващите мнозинства до края на света.   А светът няма да е същият. Нацията ще си отдъхне от западната културна асимилация. Марлборо Мен бъде сменен от породист народен ММА-боец, облечен с везана риза и беневрек със затъкнат в пояса газов пистолет.   \"Атака\" ще внесе законопроект за преименуване на всички чуждоезични цигарени брандове с български еквиваленти. Поради специфични политическо-културни особености кутията Parliament ще се прекръсти на \"Премиер Слънце\".   \"Тютюн\" на Димитър Димов ще бъде ревизиран за трети път, за да отговори на променената идейност.   Този път вместо партизанката Лила ще бъдат дописани образите на Николета, Тита и Сузанита - млади инфлуенсърки, социално-медийни ентрепреньорки и амбасадори на #Никотиана в Instagram, които ще се борят срещу упадъка на личността в капиталистическото общество и ще разчепкват моралните дилеми на олигархията, докато небрежно въртят с палец кутия бяло Боро на плажа в Дубай.   Гинкиният \"Филип Морис\" ще стане генерален спонсор на цялата А група на БФС, на двете театрални академии (с награди), и трите прогнози за времето. Ще си купи банка, телевизия, вестник, тото и ще финансира докторантска програма в УНСС \"Организация на низането на тютюн\".   Нечуваният успех на тази икономическа школа ще се изучава във висши училища по света.   Бронзовият бик от Уолстрийт ще бъде предаден за старо желязо, а на негово място ще се вдигне паметник на кравата Пенка от Копиловци.   На петата година от сделката Гинка ще излезе от \"Филип Морис\" като Цезар след битката при Зела. Veni, vidi, vici. Уви, ще са затворили 80% от производствените мощности, служителите в малкото останали цехове ще са съкратени до санитарен минимум, акциите ще са се обезценили с 90% в сравнение с началото на мандата й, а съседно разузнаване ще е разкрило съмнителен канал за контрабанда към Близкия изток.   Сутрешните блокове обаче няма да обърнат внимание на бавния и неминуем фалит заради безкрайно възмутителната тема: Ядем ли шоколад с по-малко лешници или само го миришем?", "date": "2018.07.07", "title": "България без филтър: Ако Гинка купи \"Филип Морис\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383805-%D1%83%D0%BC%D0%BE%D1%80%D0%B5%D0%BD%D0%B8%D1%82%D0%B5-%D0%BA%D0%BE%D0%BD%D0%B5-%D0%B3%D0%B8-%D1%83%D0%B1%D0%B8%D0%B2%D0%B0%D1%82,-%D0%BD%D0%B0%D0%BB%D0%B8", "text": "Когато става въпрос за гладната стачка на Николай Колев - Босия и неговия протест срещу властта, може да се каже и напише много - както за исканията му, така и за самия метод - форма на себенаказване за това, което сам той вярва, че са чужди грешки и корупция.   От над 20 дни вече той протестира срещу практиката да се продават шофьорски книжки и иска оставката на транспортния министър Ивайло Московски, който според него допуска това, и на цялото Народно събрание, което толерира също практиката. И протестира гладувайки.    Но прав-грешен, това е неговата форма на протест. Може и да не е най-адекватната, но с цялата си крайност определено успява да постигне важно нещо - да разпали обществена дискусия и спорове по темата. Получават се сблъсъци на мнения и се обръща внимание на даден проблем. И започват да се задават въпроси.   Иначе казано - върши работата, която по принцип се пада на опозицията в една нормална демокрация. Затова и един от големите въпроси, който изниква от гладната стачка на Босия, е къде е опозицията и защо тя не върши това, което гладуването на един гражданин прави - да изнамира грешките на правителството и да алармира обществото за тях?   За сметка на това обаче най-голямата опозиционна партия у нас - БСП, мълчи по темата. Не протестира техен човек, а някой, който е гладувал и срещу тях самите. Останалите парламентарно представени сили сякаш нямат навика активно да се противопоставят на правителството, освен ако то активно не бърка в личните им интереси. Тези извън НС са съвсем друга бира, заслужаваща свой отделен текст. Така че в парламента остава само БСП, която дейно да търси конфронтацията си с ГЕРБ (и Обединените патриоти отчасти).   Реалността е, че в последно време хора като Босия и майките на децата с увреждания правят това, което опозицията трябва да прави.    А БСП, улисани в окопната си война на нападки с ГЕРБ, сякаш са забравили да бъдат принципен коректив на властта - нещо, което изисква много повече от това да стреляш обвинения и от време на време да вдигаш по някой и друг безсмислен вот на недоверие.   Годишният връх в досегашните усилия на социалистите да бъдат истинска опозиция на властта може лесно да бъде обобщен именно в неуспешния вот на недоверие по политиката на правителството в сектора \"Сигурност\". Той беше толкова ялов, че преките му ефекти на практика спасиха поста на Валентин Радев, чийто стол вече активно се (само)клатеше заради всичките скандали в ресорното му министерство.   Именно вота на недоверие, иницииран от БСП, подтикна правителството да застане зад министъра си (поне до следващия голям гаф). След един изкаран по бързата процедура дебат по вота, липса на ясно съставени и изведени аргументи и най-вече - липса на ясна политическа алтернатива, е повече от ясно, че вотът на недоверие не просто няма да мине, но няма и да впечатли никого. А това означава чисто и просто, че опозицията е слаба.   Ако в началото на това Народно събрание суджуците и обвиненията в търговия с влияние успяха да ударят ГЕРБ, коствайки й една депутатска оставка (и една до половината подадена, а после оттеглена), сега сякаш действията на социалистите са вяли и колкото да има.    Чисто от политическа гледна точка да си опозиция изисква да напипваш социалния пулс и да действаш спрямо него - понякога дори на ръба на популизма (а понякога и доста отвъд него). Това е в същността на борбата за гласове, особено година преди избори.   Единственото от БСП, което се запомни покрай протеста на майките на деца с увреждания, беше, че Корнелия Нинова реши да дарява по 600 лв. от заплатата си за децата. За принципна позиция по темата съвсем не може да става дума.   А сега Босия протестира и БСП си мълчи. При потенциално сериозно законово нарушение и въвличането на министър с изключително нисък рейтинг - това, което би трябвало да е мечтата за всяка опозиционна формация. Червените още не са излезли с позиция по темата...   Че Колев не е техен човек, не е. Че вероятно ги мрази в червата си - също е вярно. Но засега от \"Позитано 20\" единствената критика срещу министър Московски е по друга тема - концесията на Летище \"София\", отново изпускайки казус, привлякъл общественото внимание.   Това далеч не са действия на една дейна опозиция, която се бори активно за нови гласове и за нещо повече от второто място. Това е поведение на една уморена партия, на която не й личи да има сили за нещо повече...   И докато това ти е най-голямата опозиционна партия, единственият път да се търси отговорност към властта са протестите. Още повече, че на тях премиерът Борисов има в пъти по-голяма вероятност да отговори.", "date": "2018.07.07", "title": "Уморените коне ги убиват, нали"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383806-%D0%B7%D0%B0%D0%BF%D0%BE%D1%87%D0%B2%D0%B0-%D1%81%D0%B5%D0%B4%D0%BC%D0%B0%D1%82%D0%B0-%D1%81%D1%80%D0%B5%D1%89%D0%B0-%D0%BD%D0%B0-%D0%B2%D1%8A%D1%80%D1%85%D0%B0-16-1-%D0%B2-%D0%BD%D0%B4%D0%BA", "text": "Премиерът   и председателят на Държавния съвет на Китай Ли Къцян ще открият бизнес форум, в който ще участват министърът на икономиката   и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай.  и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата: \"Задълбочаване на отвореното и прагматично сътрудничество за приобщаващ просперитет\". По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай.  Форматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други. В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът.", "date": "2018.07.07", "title": "Започва Седмата среща на върха \"16+1\" в НДК"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/383807-%D0%B2%D1%8A%D0%B7%D0%BC%D0%BE%D0%B6%D0%BD%D0%B0-%D0%BB%D0%B8-%D0%B5-%D0%B2%D0%BB%D0%B0%D0%BA%D0%BE%D0%B2%D0%B0-%D0%BB%D0%B8%D0%BD%D0%B8%D1%8F-%D0%BB%D0%BE%D0%BD%D0%B4%D0%BE%D0%BD-%D1%81%D0%BE%D1%84%D0%B8%D1%8F-%D1%88%D0%B0%D0%BD%D1%85%D0%B0%D0%B9-%D1%81%D0%BE%D0%BB%D0%BE%D0%BC%D0%BE%D0%BD-%D0%BF%D0%B0%D1%81%D0%B8-%D1%81-%D0%BA%D0%BE%D0%BC%D0%B5%D0%BD%D1%82%D0%B0%D1%80-%D0%BF%D0%BE-%D1%82%D0%B5%D0%BC%D0%B0%D1%82%D0%B0", "text": "Отношенията между Европа и Китай опират до едно нещо - мащаб. \"Белене\" е нещо, за което много се говори, затова не мога да кажа нещо ново по тази тема.    Ние предлагаме тези 16+1 държави да предложат възстановяване на трасето Ориент експрес по нов начин. Това каза Соломон Паси в сутрешния блок на bTV.    Това може да бъде влакът Лондон-София-Шанхай. Китайският премиер веднага пое задачата да бъде рекламен агент на България. Може да се рекламираме с митологията и легендите за героите, живели по нашите земи, коментира още той.    Всеки един проект - колкото е по-голям, толкова по-трудно се изпълнява, но и толкова по-големи са резултатите от него. Имаме нужда от китайско въображение и постоянство в изпълняването на тези проекти, каза Паси.  ", "date": "2018.07.07", "title": "Възможна ли е влакова линия Лондон-София-Шанхай? Соломон Паси с коментар по темата"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383808-%D0%B7%D0%B0%D0%BC%D0%B5%D1%80%D0%B8%D1%85%D0%B0-%D0%BE%D1%82%D0%BD%D0%BE%D0%B2%D0%BE-%D1%80%D0%B0%D0%B4%D0%B8%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%BE%D0%BF%D0%B0%D1%81%D0%BD%D0%B8%D1%8F-%D1%80%D0%BE%D0%B4%D0%B5%D0%BD,-%D0%BA%D1%80%D0%B0%D1%81%D0%B8%D0%B2-%D0%BF%D0%BB%D0%B0%D0%B6,-%D0%BB%D0%B5%D0%BA%D0%B0%D1%80-%D1%81-%D0%B2%D0%B0%D0%B6%D0%BD%D0%BE-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B5%D0%BD%D0%B8%D0%B5-%D0%BA%D1%8A%D0%BC-%D0%B2%D1%81%D0%B8%D1%87%D0%BA%D0%B8-%D1%82%D0%B0%D0%BC", "text": "От вчера има табела, която предупреждава за завишената радиация в залива Вромос край Черноморец. Не всички къмпингуващи се страхуват от нея. Радиация 50 пъти над нормата на красив български плаж, бременни и деца не бива да припарват там! \"Винаги през годините задължение по закон е да се извършват проверки - както на почвата, пясъка и водата, така и на радиационния фон на плажа.      Над почвата и плажната ивица радиационния фон е завишен 2-3 пъти\", заяви директорът на регионалната здравна инспекция. При замреване на място тази сутрин стойностите са 0,34-0,36. Това означава, че около 2-3 пъти е по висока радиацията в сравнение с останалите плажове.      \"Рисковете могат да бъдат големи и да се стигне до болестотворни състояния на организма. Престой повече от една - две седмици при такива стойности, може да засегне хората. Трябва да се внимава за много добра хигиена и да не се поглъщат песъчинки\", заяви лекар пред \"Събуди се\".    \"Сега малко се притеснявам, като разбрах за радиацията, но не много. Ще спазваме висока лична хигиена. За първи път идваме тук. Препоръчаха ни го приятели. Ще си сменя почивката. До няколко часа ще отидем на друго място със семейството ми\", заяви един от къмпингуващите на плажа.", "date": "2018.07.07", "title": "Замериха отново радиацията на опасния роден, красив плаж, лекар с важно предупреждение към всички там!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383809-%D0%B1%D0%BE%D1%80%D0%B8%D1%81%D0%BE%D0%B2-%D1%81%D1%8A%D1%81-%D1%81%D0%B8%D0%BB%D0%BD%D0%B8-%D0%BF%D1%8A%D1%80%D0%B2%D0%B8-%D0%B4%D1%83%D0%BC%D0%B8-%D0%BE%D1%82-%D1%81%D1%80%D0%B5%D1%89%D0%B0%D1%82%D0%B0-16-1-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B8%D0%BC%D0%B0-%D1%80%D1%8F%D0%B4%D1%8A%D0%BA-%D1%88%D0%B0%D0%BD%D1%81", "text": "„България има рядък шанс. Всеки един от присъстващите на срещата „16+1\" може да подобри отношенията си с Китай\". Това заяви премиерът Бойко Борисов при откриването на Седмата среща на върха „16+1\" в София, която се излъчва на живо. Можете да гледате форума като влезете през линка в края на материала.    Премиерът на България Бойко Борисов вече пристигна в НДК за срещата. Премиерът Бойко Борисов и председателят на Държавния съвет на Китай Ли Къцян ще открият бизнес форум, в който ще участват министърът на икономиката Емил Караниколов и министърът на търговията на Китай Чжон Шан, както и около 1000 бизнесмени от големи компании от страните от ЦИЕ и Китай. Бойко Борисов и Ли Къцян ще открият и пленарната среща на ръководителите на правителствата в рамките на инициативата \"16+1\", която ще бъде посветена на темата:      \"Задълбочаване на отвореното и прагматично сътрудничество за приобщаващ просперитет\". По време на форума ще бъде открита и изложба на постиженията в сътрудничеството на местно ниво между страните от ЦИЕ и Китай. Форматът 16+1 е инициатива на Китай, насочена към засилване и разширяване на сътрудничеството с шестнайсетте държави в инвестициите, транспорта, финансите, науката, образованието, културата и други.    В тазгодишната рамка България и Китай определиха четири потенциални приоритетни области за икономическо сътрудничество: високите технологии, инвестициите, индустриалното партньорство, съвместните предприятия; инфраструктурата; селското стопанство; туризмът.", "date": "2018.07.07", "title": "Борисов със силни първи думи от срещата 16+1: България има рядък шанс!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383810-%D0%BD%D0%B8%D0%BA%D0%BE%D0%BB-%D1%81%D0%B5-%D1%80%D0%B0%D0%B7%D0%B3%D0%BE%D0%BB%D0%B8", "text": "Любимата на Григор Димитров - Никол Шерцингер отново е на работа след няколко дни с приятелки на гръцкия остров Миконос. \r\n   Американката бе звездата на музикален фестивал във Виетнам, а суперлативите за представянето й не спират. \r\n \"Тя се появи в секси визия и разтърси публиката\", пишат местните издания за Никол. \r\n      ", "date": "2018.07.07", "title": "Никол се разголи"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/383802-%D0%BF%D1%80%D0%BE%D1%84-%D0%BF%D1%80%D0%BE%D0%B4%D0%B0%D0%BD%D0%BE%D0%B2-%C2%AB%D0%BA%D0%B8%D1%82%D0%B0%D0%B9%D1%86%D0%B8%D1%82%D0%B5-%D0%B4%D0%BE%D0%B9%D0%B4%D0%BE%D1%85%D0%B0-%D0%BC%D0%B8%D1%81%D0%BB%D0%B5%D1%82%D0%B5-%D0%BC%D1%83-%C2%BB", "text": "През 90-те години на миналия век, изпитвайки една студентка – задочничка, се заговорих с нея. Каза ми, че работи в Дирекцията на полицията в София и се занимава с регистрацията на чужденците. Попитах я кои са най-бързо увеличаващите се чужденци у нас. Отговори ми:   „Китайците! И никога не умират. Когато някой умре, тайно го погребват, предават документите му на някой друг, приличащ на него и на негово място идва нов.“     През следващото десетилетие обаче потокът на китайците като че ли намаля, докато този на китайски стоки се засили и вече дори традиционният български чесън и мартеници започнаха да се внасят от Китай.   Китайските ресторанти в София са повече от ресторантите на всички американски вериги, взети заедно у нас, а може би и от българските ресторанти с национална кухня.   Преди няколко години в края на учебната година, както става ежегодно, дойдоха две студентки да ги изпитвам предсрочно, защото ще заминават на бригада в чужбина. Попитах ги в кой град от Америка ще отидат, а те отговориха:   „Няма да бъдем в Америка, отиваме на бригада в Шанхай“.   Интересно! Довчера всички вървяха на Запад към САЩ, а сега се появяват такива, които тръгват на Изток към Китай.   Скоро след това през юни месец имах лекции със студенти задочници. Беше топло и всички бяха по фанелки с къси ръкави. Неколцина от тях, както е модно днес, бяха с татуировки На ръцете на двама от тях забелязах нещо, което не бях виждал досега – йероглифи. Попитах ги какво означават те.   Отговориха ми: „Надежда“. Тези две момчета търсеха надеждата чрез китайските йероглифи, не чрез американската мечта.   Нещо става, и то не само у нас.   Тези дни се появи информация за това, че  в Африка, където Китай се е превърнал в най-мощната икономическа сила, даваща тласък на развитието на континента, върви много бързо разпространението на китайския език като нещо, което трябва да знаеш, за да имаш успех.   Интересно, досега се смяташе, че успех ще постигнеш, ако знаеш английски. Когато питат африканците защо са решили да учат китайски, те отговарят: „От там идват повечето неща.   Ако влезеш в американски или британски хипермаркет, повечето стоки са китайски.“   Друг изучаващ китайски заявява: „Днес повече хора говорят китайски отколкото някакъв друг език.“  За повечето хора в Африка Китай е станал символ на икономически успех и способността да говориш китайски се вижда като сигурен път към успех в живота.   Затова и броят на африканците, учещи се в китайски университети се увеличава и Поднебесната империя се превръща в най-популярната дестинация за обучение в чужбина. Това се стимулира и от китайското правителство, което да края на 2018 година ще раздаде около 30 000 стипендии за африканци, учещи в Китай.   Тези дни американците честваха националния си празник, развявайки американски знамена. С едно уточнение обаче – повечето от тези знамена са внос от Китай. И не само това. Знаех досега, че българските знамена, които се размахват на всякакви патриотични събития, както и мартениците ни се правят в Китай. Знаех, че китайски фирми правят и фанелки с образа на Путин, разпространявани у нас, и не само у нас. Но не знаех и много ме досмеша, като видях че и американците не биха могли да си направят предизборна кампания и протестен поход без китайците.   Тръмп се тупа по гърдите, че ще направи отново „Америка велика“. Символ на това величие са американските знамена, които се развяват по сгради, празници, държавни паради и пр. Тези знамена не са правени обаче в Америка.   Американците вече и знамената, които размахват, обяснявайки колко са велики, не си шият сами, а им ги дават китайците. Нещо повече, китайската фабрика, която е шиела знамената за предизборната кампания, с която Тръмп стана президент, е наета отсега да прави знамена за неговата и през 2020 г.   Тя можела да произвежда дневно по 100 000 знаменца на различни страни в света.   Досега в САЩ вдигаха врява, че Путин се бил намесил да изберат Тръмп, но се вижда, че и без китайска фабрика да му прави американските знамена той не може да мине. За това обаче противниците му не вдигат врява, защото  същата фабрика е продала на демократите знамената за предизборната кампания и на Хилъри Клинтън.   От всяко знаменце китайците са печелели по 1 долар.  Така се оказва, че от това, че американците искат да правят Америка „Отново велика“ пак китайците печелят.   Проблемът е, че китайците идват не само със знамената в САЩ и в България, както и в много други страни в света. Не само с чесъна, който като стотици други български продукти затрихме,  ликвидирайки селското стопанство с ентусиазирани ревове „Днес е един велик ден за българската демокрация“.   С ликвидацията на какви ли не български продукти в името на „българската демокрация“ и нашите демократи помогнаха за това китайците да идват и да внасят днес какви ли не неща у нас. И не само у нас.   САЩ внасят повече високотехнологична продукция от Китай, отколкото изнасят.   Нищо че се жалват, че китайците им крадяли технологиите.   Изобщо китайците идват! Мислете му!    ", "date": "2018.07.07", "title": "Проф. Проданов: «Китайците дойдоха! Мислете му!»"}
{"url": "http://www.classa.bg/%D1%81%D0%B2%D1%8F%D1%82/item/383794-%D1%81%D0%B0%D0%BD%D0%BA%D1%86%D0%B8%D0%B8-%D1%81%D1%80%D0%B5%D1%89%D1%83-%D1%80%D0%BE%D0%B4%D0%B8%D1%82%D0%B5%D0%BB%D0%B8", "text": "Австралия въвежда санкции срещу родители, отказващи да ваксинират децата си \r\n   \r\n \r\n\t \r\n\t \r\n \r\n\t \r\n\t \r\n \r\n\t \r\n\t \r\n Австралия ще засили политиката си „Няма ваксина – няма помощи“, като въведе допълнителни финансови санкции на родителите, които отказват да ваксинират децата си, съобщава  . \r\n   Родителите ще губят по 28 австралийски долара (21 американски долара) данъчни облекчения, получавани на всеки две седмици, за всяко дете, което няма актуални имунизации. Досега родителите, чиито деца не са ваксинирани, губеха в края на годината облекченията в данъчните задълженията, които се полагат на семействата – 737 австралийски долара. Австралия стартира политиката „Няма ваксина – няма помощи“ през 2016-та година, като в резултат 246 000 деца повече са били ваксинирани, а степента на покритие се покачва до 92.2%, посочва изданието  . \r\n   Новата санкция ще донесе сравнително сходни по общ размер загуби, но според властите ще служи като “по-редовно“ напомняне. За родителите, печелещи повече от 80 долара на ден, ще има допълнителни санкции. \r\n   Този ход на австралийското правителство е част от укрепването на съпротивата срещу движението на „анти-ваксърите“, след като делът на деца под 7-годишна възраст, чиито родители съзнателно отказват да ги имунизират, нарасна от 0.23% през декември 1999-та година до 1.77 процента през декември 2014-та. \r\n   Според министъра на социалните услуги Дан Техан мярката се налага, тъй като трябва да бъде защитено общественото здраве. „Имунизацията е най-безопасният начин да се предпазят децата от заболявания, които са предотвратими с ваксини“, посочва той в официално съобщение, цитирано от news.com.au. „Родители, които не имунизират своите деца, поставят риск както тях, така и чуждите деца“, добавя той. \r\n   Новината идва на фона на публикация във водещо медицинско издание в Обединеното кралство, която констатира, че морбили „остава заплаха“ за британската общественост, след като само до 18 юни са регистрирани 643 случая, на фона на 274 случая през цялата 2017-та година. \r\n   През септември миналата година Световната здравна организация (СЗО) обяви, че болестта морбили е елиминирана в Обединеното кралство. На Острова бяха постигнали целта на СЗО 95% от 5-годишните деца да получат първата доза ваксини срещу морбили, паротит и рубеола (МПР). \r\n   Но списанието установява, че в Европа има няколко избухвания на морбили в страни, в които исторически нивото на МПР ваксинация е ниско, като Румъния, Франция, Гърция и Италия, като в Европейския съюз са регистрирани 48 смъртни случая от 2016-та година насам. \r\n   Водещият автор д-р Малиа Мотен, която е част от екипа по опазването на здравето в Англия, заявява, че най-новите случаи във Великобритания се отнасят главно до „внос от Европа“. Поставянето на МПР ваксини значително намаля в края на 90-те години на миналия след публикуването на изследване на Андрю Уейкфийлд, което предположи възможна връзка между ваксинацията и аутизма. Редица експерти обаче опровергаха тотално неговото проучване и той беше изваден от медицинския регистър през 2010-та година. \r\n   От британската здравна служба заявяват, че докато в момента на ваксинация сред децата са много високи, то нивата на покритие са намалели до 80% през 2003-та година, което означава, че сериозен брой незащитени тинейджъри и млади хора могат да се разболеят от морбили. \r\n   Д-р Мери Рамзи, ръководител на имунизационното звено към британската служба за обществено здраве, заяви: „В началото на века се наблюдава спад на покритието на МПР ваксинациите върху децата и като следствие на това сега виждаме случаи на морбили при млади хора. Морбили може да бъде по-сериозна заплаха при възрастните с по-голяма вероятност за хоспитализация и възникване на усложнения“. \r\n   „Морбили циркулира в Англия и останалата част от Европа. Често мислим за свързаните с пътувания ваксини, преди да заминем някъде на почивка, но е добре да проверяваме и дали сме изрядни с рутинни ваксини като МПР. Ако не сме сигурни, важно е да се свържем с личните си лекари, за да наваксаме, ако е необходимо“, съветва д-р Рамзи.  \r\n     \r\n\t \r\n\t \r\n Гейтс: „В света днес има 6,5 милиарда хора и броят им върви към 9 милиарда. И ако ние свършим наистина добра работа с НОВИТЕ ВАКСИНИ, ЗДРАВНИТЕ ГРИЖИ, репродуктивното здравно обслужване, вероятно бихме могли да намалим този брой с 15%…“,-ВИДЕО: \r\n           \r\n", "date": "2018.07.07", "title": "Санкции срещу родители"}
{"url": "http://www.classa.bg/%D1%81%D0%B2%D1%8F%D1%82/item/383793-%D1%85%D0%B0%D1%81%D0%B0%D0%BD-%D1%80%D0%BE%D1%85%D0%B0%D0%BD%D0%B8-%D0%BD%D0%B8%D0%B5-%D1%81%D0%BC%D0%B5-%D1%80%D0%B0%D0%B7%D0%BE%D1%87%D0%B0%D1%80%D0%BE%D0%B2%D0%B0%D0%BD%D0%B8-%D0%BE%D1%82-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%82%D0%B5-%D0%BF%D1%80%D0%B5%D0%B4%D0%BB%D0%BE%D0%B6%D0%B5%D0%BD%D0%B8%D1%8F-%D0%BE%D1%82%D0%BD%D0%BE%D1%81%D0%BD%D0%BE-%D1%8F%D0%B4%D1%80%D0%B5%D0%BD%D0%BE%D1%82%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5", "text": "Президентът на Иран, Хасан Рохани, в телефонен разговор с германския канцлер Ангела Меркел в четвъртък, каза, че пакетът от предложения за европейските страни, за да продължат да си сътрудничат в рамките на ядреното споразумение, е \" разочароващ\", съобщава официалният уебсайт на иранския президент.   \"В пакета, предложен от европейските страни, липсват практически подход и специфичен метод за сътрудничество\", добави иранският президент.   Също така, Рохани подчерта, че в резултат на оттеглянето на САЩ от многостранната ядрена сделка, са възникнали проблеми в икономическия, банковия и петролния сектори, тъй като някои чуждестранни инвеститори са започнали да се отнасят \"скептично\" към продължаване на работата им в Иран.   В същото време персийският лидер изрази надежда срещата между външните министри на страните-членки по ядреното споразумение, която ще се проведе във Виена (Австрия) на 6 юли, да даде \"ясен, директен и обещаващ сигнал\" за продължаване на сътрудничеството между държавите-членки и Иран по споразумението.   От своя страна Меркел заяви, че е необходимо да се продължи обсъждането подробностите на предложенията, като посочва, че Берлин не възнамерява да се оттегли от ядреното споразумение.", "date": "2018.07.07", "title": "Хасан Рохани: \"Ние сме разочаровани от европейските предложения относно ядреното споразумение\""}
{"url": "http://www.classa.bg/%D1%81%D0%B2%D1%8F%D1%82/item/383795-%D1%82%D1%80%D1%8A%D0%BC%D0%BF-%D1%81%D0%B5-%D0%B5-%D0%BF%D0%BE%D0%B4%D0%B3%D0%BE%D1%82%D0%B2%D1%8F%D0%BB-%D0%BF%D1%80%D0%B5%D0%B7-%D1%86%D0%B5%D0%BB%D0%B8%D1%8F-%D1%81%D0%B8-%D0%B6%D0%B8%D0%B2%D0%BE%D1%82-,-%D0%B7%D0%B0-%D0%B4%D0%B0-%D1%81%D0%B5-%D1%81%D1%80%D0%B5%D1%89%D0%BD%D0%B5-%D1%81-%D1%80%D1%83%D1%81%D0%BA%D0%B8%D1%8F-%D1%81%D0%B8-%D0%BA%D0%BE%D0%BB%D0%B5%D0%B3%D0%B0", "text": "Президентът на САЩ, Доналд Тръмп, в реч пред поддръжниците си в щата Монтана, каза че се е подготвял да се срещне с руския президент Владимир Путин през целия си живот. С тези думи той отговори на някои американски медии, които оспориха нивото му на готовност за среща с руския лидер.   \"Путин е много подготвен, а Тръмп ще бъде ли готов за срещата?\", цитира президентът на САЩ критиките, насочени срещу него. „Повярвайте ми, ще се оправим, фалшиви новини, лоши хора\" каза Тръмп и продължи да цитира пресата: „Нали знаете, че президентът Путин е от КГБ?\".   \"Путин е наред. Всички сме наред, Ние всички сме хора. Ще бъда ли готов? Напълно подготвен съм. Подготвях се за това през целия си живот \", каза президентът.   Също така по време на изказването Тръмп отново заяви, че планира да се договори с Русия. \"Да се разбираме с Русия, да се разбираме с Китай, да се разбираме с други страни не е лошо, добре е,\" каза той.   Миналата седмица Кремъл и Белия дом потвърдиха, че Путин и Тръмп ще се срещнат за няколко часа в Хелзинки (Финландия) на 16 юли.", "date": "2018.07.07", "title": "Тръмп \"се е подготвял през целия си живот\", за да се срещне с руския си колега"}
{"url": "http://www.classa.bg/%D1%81%D0%B2%D1%8F%D1%82/item/383796-%D1%8F%D0%B3%D1%83%D0%B0%D1%80,-%D0%B5%D1%8A%D1%80%D0%B1%D1%8A%D1%81,-%D0%B1%D0%BC%D0%B2-%D0%B2%D1%81%D0%B8%D1%87%D0%BA%D0%B8-%D1%81%D0%B8-%D1%82%D1%80%D1%8A%D0%B3%D0%B2%D0%B0%D1%82-%D0%BE%D1%82-%D0%B2%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F", "text": "Цели сектори на британската индустрия ще бъдат направо заличени, ако Лондон не остане в митническия съюз с ЕС. Настъпи моментът, в който британците най-сетне осъзнаха какво ще се случи  с икономиката им след Брекзита.               Колкото повече наближаваше съдбовният ден (6.7), в който Тереза Мей представя на кабинета новия си компромис за Брекзита, толкова по-нервно реагираше британската индустрия. Групата „Ягуар Ленд Роувър\" (ЯЛР) открито заплаши правителството с последици в случай на „лош Брекзит\". От години концернът е собственост на индийската стоманена компания „Тата\", но „душата и сърцето на фирмата все още се намират във Великобритания\", заяви мениджърът Ралф Шпет в специално становище: „Нас и нашите партньори-доставчици ни очаква несигурно бъдеще, ако на преговорите за Брекзит не бъде постигнато споразумение за безпрепятствен граничен транспорт към ЕС.   В този случай през идните няколко години ще се окажат под заплаха инвестиции на стойност от 80 милиарда британски лири\". Автомобилният концерн осигурява работа на 40.000 души в своите заводи и на още 260.000 души при различни поддоставчици. Концернът се опасява от милиардни загуби заради евентуални продължителни гранични контроли вследствие на „твърд\" Брекзит.   Големите фирми се бунтуват   Миналата седмица още два големи концерна („Еърбъс\" и БМВ) отправиха подобни заплахи към правителството. В доклад за „оценка на риска\", ръководството на „Еърбъс\" заяви, че ако Великобритания напусне митническия съюз и единния европейски пазар, това ще доведе до „сериозно прекъсване на производството\". В такъв случая концернът щял да преразгледа „своите дългосрочни инвестиции и производствени мощности\" във Великобритания. Самолетостроителната компания „Еърбъс\" има 14. 000 служители във Великобритания. Концернът осигурява и още няколко хиляди работни места във фирмите на своите поддоставчици. БМВ Великобритания също изрази подобни опасения. Автомобилният концерн произвежда в Оксфорд главно модела „Мини\" и настоява за яснота по отношение на бъдещите контакти с ЕС. Шефът на БМВ Великобритания Йън Робертсън заяви, че британската автомобилна индустрия ще загуби своята конкурентоспособност, ако не се намери положителен изход от преговорите за Брекзит.   Производството на \"Мини\" във Великобритания също е застрашено   Предупреждението се отнася както до изнасянето на производствени мощности извън Великобритания, така и до спирането на бъдещи инвестиции. Шефът на „Сименс\" Великобритания, в чиито заводи работят 15.000 души, произвеждащи части за електроцентрали и други енергийни съоръжения, също се опасява от последиците от „твърд\" Брекзит. Той призова правителството да остави страната поне в митническия съюз със ЕС, ако не бъде намерено някакво по-добро решение.   Бившият министър на икономиката Винс Кейбъл смята, че предупрежденията на „Еърбъс\" са били ключовият момент, който е накарал хората стреснато да си кажат „Боже мой!\", защото най-сетне са осъзнали какво се случва в действителност. Пол Дрекслър, председател на Конфедерацията на британската индустрия CBI, заяви през юни, че цели области на местната индустрия ще бъдат буквално заличени, ако страната не остане в митническия съюз с ЕС. Сега хората осъзнаха какво се случва   Все повече фирми споделяли своите опасения, защото почти всички били силно зависими от наличието на свободен търговски обмен с ЕС. Дрекслър нарече политиката на правителството в Лондон по отношение на Брекзита „идеологически порой\". Учудващо дълго британските фирми гледаха безучастно на преговорите за Брекзит. Повечето от тях явно се страхуваха да не бъдат въвлечени в идеологическите битки на правителството. Освен това поддръжниците на Брекзита постоянно подчертаваха големите глобални предимства от излизането от ЕС. Те явно все още не са проумели до каква степен е обвързана британската икономика с континентална Европа. А от друга страна явно надценяват и собствената си мощ. Поддръжниците на Брекзита постоянно твърдят, че ЕС щял да им предложи всичките предимства на митническия съюз и вътрешния европейски пазар безплатно, защото зависел в голяма степен от британския пазар.   В действителност е точно обратното. Статистиките са безпощадни. 44 процента от британския износ отиват в ЕС. Други 14 процента - в трети страни, които са свързани с Европа по силата на търговски договори. След Брекзита Великобритания ще загуби тези предимства и ще трябва да сключва нови споразумения. Обратно, само 8 процента от износа на страните-членки на ЕС са предназначени за Великобритания. Освен това европейците демонстрират пълна сплотеност в преговорите и отклоняват всички британски искания за извънредни „творчески\" решения, които да са „по мярка\" на британците. Мей има нови предложения, но съмненията остават   Тереза Мей   Днес Тереза Мей ще предложи нов начин за това как Великобритания да сключи търговски споразумения с трети страни, като едновременно с това запази и своя свободен граничен транспорт с ЕС. Предложението ѝ се базира на преработено техническо решение за бъдещите гранични контроли. Досега ЕС постоянно отхвърляше подобни идеи. В Лондон се говори, че Тереза Мей иска възможно най-мек Брекзит. Тя вече е потърсила подкрепата на холандския премиер Марк Рюте и на федералната канцлерка Ангела Меркел.   Как обаче може да бъде договорен „soft\" Брекзит, при положение, че е предвидено излизането на Великобритания от митническия съюз и от вътрешния европейски пазар, остава загадка. ЕС предлага на Великобритания само две опции: Норвежкият модел с оставане във вътрешния европейски пазар, който според британското правителство ще бъде най-безболезнен за британската икономика. Или сключване на споразумение за свободна търговия по примера на споразумението между ЕС и Канада. Ако се стигне до второто решение, това ще бъде сигнал за част от британската индустрия, че трябва да се изнася от Острова.", "date": "2018.07.07", "title": "Ягуар, Еърбъс, БМВ: Всички си тръгват от Великобритания?"}
{"url": "http://www.classa.bg/%D1%81%D0%B2%D1%8F%D1%82/item/383797-%D1%82%D1%83%D1%80%D1%81%D0%BA%D0%B8-%D0%BC%D0%B0%D1%84%D0%B8%D0%BE%D1%82%D1%81%D0%BA%D0%B8-%D0%B1%D0%BE%D1%81-%D0%BF%D0%BB%D0%B0%D1%88%D0%B8-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82%D0%B8-%D0%BE%D1%82-%D0%B7%D0%B0%D1%82%D0%B2%D0%BE%D1%80%D0%B0", "text": "Турският мафиот Алатин Чакъджъ е осъден за над 40 убийства, но не спира да отправя заплахи към противниците си. Сега на прицел той е взел критични към Ердоган журналисти, които заплашва  със смърт – директно от затвора.               Профилът в Инстаграм на 65-годишния Алатин Чакъджъ е по-скоро скучен. Ясно е, че от затвора няма как да снима красиви гледки. Затова той поства най-вече саморъчно написани открити писма с послания към своите привърженици или към политици.     В последното си такова писмо Чакъджъ изрежда имената на шестима журналисти от консервативния, критичен към правителството вестник \"Карар\". \"Апелирам към всички, които ме обичат: Изпълнете дълга си\". По-нататък той припомня, че винаги предварително информирал жертвите си, и че ако тези журналисти бъдат забелязани някъде, те щели да бъдат наказани от хората, които го ценели - както в Турция, така и в чужбина. Това било призив към онези, които му казвали: Братко, само ни кажи да стреляме, и ние ще стреляме; кажи ни да умрем, и ние ще умрем, добавя мафиотският бос.   Изпитан метод: сплашване   Дългогодишният журналист Исмаил Саймаз от вестник \"Хюриет\" посочва, че заканите на Чакъджъ предизвикват истинска тревога у журналистите. \"Срещу подобни заплахи всички сме безпомощни и се страхуваме, защото става дума за човек, който действително може да изпълни заканите си\", казва той за ДВ.   Чакъджъ е подведен в Турция под отговорност за над 40 убийства. Има недоказани предположения, че е замесен и в убийствата на неколцина журналисти. Твърди се също, че имал добри връзки с турските тайни служби. Към някои от шестимата журналисти от в-к \"Карар\" са отправени смъртни заплахи заради критиките им към правителството, към други - само заради облеклото им.   Поводът за заплашителните писма в Инстаграм обаче е друг: непосредствено след изборите в края на юни Чакъджъ заяви, че много не си допадали с турския президент Реджеп Тайип Ердоган, и че той бил спечелил изборите само благодарение на ултранационалистическата Партия на националистическото действие (ПНД). Според Чакъджъ, в-к \"Карар\" писал за това под заглавие \"Дръзки думи срещу Ердоган\". Междувременно публикацията вече е снета от сайта на изданието, но е стояла там достатъчно дълго, за да може да провокира смъртните заплахи на Чакъджъ.   Журналистите, срещу които са отправени заплахите, явно са се стреснали. Някои от тях вече са под полицейска защита, а въпросната колонка е спряна за неопределено време - без да се сочат причините за това.   Цинична благодарност   Журналисти биват заплашвани в Турция обаче не само от мафията. Девлет Бахчели, лидерът на ПНД, която междувременно е коалиционен партньор на управляващата Партия на справедливостта и развитието, публикува кратка дописка в печата, съдържаща цинична благодарност към журналисти, писали критично срещу него и неговата партия. Там 70 журналисти са посочени поименно. Сред тях е и Исмаил Саймаз от \"Хюриет\".   \"Подобни изявления от човек, който - заедно с партията си - току-що е влязъл в коалиция с управляващата партия, ограничава свободата на журналистите\", казва Саймаз. В момент, когато в Турция журналисти биват за нищо обвинявани и арестувани, посланието на Бахчели буди силно безпокойство.   Лидерът на ПНД Девлет Бахчели се обяви за помилване на мафиотския бос Алатин Чакъджъ   Дългогодишният кореспондент на \"Репортери без граници\" в Турция Ерол Йондероглу също критикува изявлението на Бахчели: \"Журналисти стават мишени. Как да очакваме полицията да ни закриля, след като коалиционният партньор на Ердоган потъпква свободата на печата?\", пита той риторично също в разговор с ДВ.   Правителството не отваря и дума за списъците и за публикуваните имена на журналисти. Малко преди да влезе в правителството, Бахчели посети мафиотския бос Чакъджъ в една болница. Снимка от посещението му беше публикувана в профила в Туитър на неговата ПНД. Бахчели се застъпва за амнистия за многократно осъждания мафиот, посочвайки, че той бил човек, който обичал родината си и правел всичко за нея.   Турция - опасно място за журналисти   Списъкът с убити в Турция журналисти е дълъг. Повечето от тях са критикували правителството, писали са срещу корупцията и възхода на ислямизма в страната. В индекса за свободата на печата Турция е на 157-о място между 180 страни. Над 100 журналисти в страната се намират зад решетките. А някои от тях саркастично отбелязват, че в затвора се чувствали по-сигурно, отколкото на улицата.   Според адвоката на мафиотския бос, той бил дал тримесечна отсрочка на нарочените от него журналисти. Ако в тези три месеца те не направели \"грешки\", отсрочката щяла да се превърне в \"безсрочна\".   Прокуратурата в Анкара е излязла с предложение за привличане към отговорност на Чакъджъ и е започнала следствие срещу него.", "date": "2018.07.07", "title": "Турски мафиотски бос плаши журналисти от затвора"}
{"url": "http://www.classa.bg/%D1%81%D0%B2%D1%8F%D1%82/item/383798-%D1%82%D1%80%D1%8A%D0%BC%D0%BF-%D0%B5-%D0%BE%D0%B1%D0%BC%D0%B8%D1%81%D0%BB%D1%8F%D0%BB-%D0%B2%D0%BE%D0%B5%D0%BD%D0%B5%D0%BD-%D1%83%D0%B4%D0%B0%D1%80-%D1%81%D1%80%D0%B5%D1%89%D1%83-%D0%B2%D0%B5%D0%BD%D0%B5%D1%86%D1%83%D0%B5%D0%BB%D0%B0", "text": "Доналд Тръмп е обмислял военна инвазия на САЩ във Венецуела и е обсъждал тази опция не само с най-близките си съветници. Повечето от тях били истински озадачени и се опитвали да го разубедят.             Според информации на агенция АП и на СиЕнЕн, американският президент Доналд Тръмп е повдигнал въпроса за военна интервенция във Венецуела за първи път през август миналата година. На въпросната среща в Белия дом първоначално е било предвидено да се обсъждат по-нататъшните американски санкции срещу Венецуела.   Присъстващите на срещата, сред които тогавашният външен министър Рекс Тилърсън и съветникът по въпросите на националната сигурност Хърбърт Макмастър, били твърде озадачени от предложението на Тръмп за военна намеса и се опитали да го разубедят.   Рисковете, свързани с военен удар   Най-близките съветници на Тръмп предупредили за опасностите от евентуална несполучлива военна интервенция в региона – като например загубата на доверие от страна на останалите латиноамерикански държави. Доналд Тръмп не споделил техните резерви и постоянно напомнял за предишни успешни интервенции на САЩ в Гренада и Панама през 1980-те години.   Агенция „Асошиейтед Прес\" и СиЕнЕн се позовават на информации от високопоставен правителствен служител във Вашингтон. От тях излиза, че и след разговора с най-близките си тогавашни съветници Тръмп не се отказал от идеята за военна намеса във Венецуела. И действително, малко по-късно той спомена за подобна военна интервенция в своя официална реч. А по време на сесия на Общото събрание на ООН Тръмп дори обсъдил въпроса с редица представители на други латиноамерикански държави. Те обаче отхвърлили идеята му за военна намеса във Венецуела.   Като реакция на тези съобщения президентът на Венецуела Мадуро призова армията към бдителност. Пред висши военни той заяви преди няколко дни, че армията не бива „и за секунда да се отпуска\", защото ставало дума да се защити правото на „мирен живот\". Венецуелският президент смята, че са се потвърдили подозренията му относно САЩ, които всъщност искали да се доберат до големите петролни запаси на страната.   Президентът Мадуро смята, че САЩ искат да заграбят петролните източници на страната   Мадуро спечели президентските избори на 20 май с голяма преднина пред съперниците си, осигурявайки си втори мандат за управление до 2025 година. Най-важният опозиционен алианс MUD обаче бойкотира изборите. Опозицията обвинява държавния глава, че от години подкопава демокрацията в страната. Избирателната активност на президентските избори беше под 50 процента. Мадуро де факто отне властта на парламента, в който опозицията имаше мнозинство. В резултат на това през миналата година се стигна до продължителни протести във Венецуела, при които бяха убити 125 души.   Латиноамериканската държава е затънала в тежка икономическа криза от няколко години насам. След падането на цените на суровия петрол през 2014 година, държавата остана почти без пари, защото петролът е основен източник на приходи за хазната. Това доведе до крайно тежка ситуация, в която снабдяването на населението с хранителни продукти и стоки от първа необходимост не можеше да бъде обезпечено. През януари 2018 ЕС за първи път наложи санкции срещу седем представители на правителството в Каракас, включително и срещу министъра на вътрешните работи на Венецуела.", "date": "2018.07.07", "title": "Тръмп е обмислял военен удар срещу Венецуела"}
{"url": "http://www.classa.bg/%D1%81%D0%B2%D1%8F%D1%82/item/383799-%D0%BF%D0%B0%D0%BF%D0%B0%D1%82%D0%B0-%D0%BF%D0%BE%D1%80%D0%B8%D1%86%D0%B0-%D0%B0%D0%BD%D1%82%D0%B8%D0%BC%D0%B8%D0%B3%D1%80%D0%B0%D1%86%D0%B8%D0%BE%D0%BD%D0%BD%D0%B0%D1%82%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0", "text": "Светият отец заклейми лицемерието на онези, които си затварят очите за бедните по света, търсещи сигурност и достоен живот   Папа Франциск изрази днес благодарността си към организациите, които спасяват и се грижат за мигранти, и порица лицемерието на онези, които си затварят очите за бедните по света, търсещи сигурност и достоен живот, предаде Асошиейтед прес, цитирана от БТА.   Главата на Римокатолическата църква отслужи специална меса за мигрантите и тези, които се грижат за тях, в базиликата \"Свети Петър\", насочвайки вниманието към съдбата им в момент, когато Европа, САЩ и други страни затварят все повече пристанищата и границите си за тях.   Богослужението отбеляза петата годишнина от знаковото посещение на папата на италианския остров Лампедуза, който в продължение на години бе основна дестинация за нелегалните мигранти, идващи от Либия в Европа. По време на това пътуване, което бе първото за папата след избирането му през 2013 г., той разкритикува \"глобализацията на безразличието\", което светът показва спрямо бягащите от войните, глада и природните бедствия мигранти.   По време на днешната си проповед папа Франциск не назова по име нито една държава, но заяви, че единственият \"разумен отговор\" на миграцията по света днес е да се проявят солидарност и милост. Отговорът трябва да включва справедливо разпределение на отговорностите, като в същото време бъдат осигурени правата и достойнството на всички, каза той.   Като напомни библейския разказ за добрия самарянин, папата осъди \"стерилното лицемерие на онези, които не желаят да си изцапат ръцете\" с грижа за най-слабите и най-изолираните от обществото.   Това изкушение е силно застъпено в съвременния свят, който се сблъсква с потоците мигранти, подчерта папата.   \"То се проявява под формата на затварянето на сърцата ни за тези, които имат право, точно като нас, на сигурност и достойни условия на живот. То издига стени, истински и мисловни, вместо мостове\", добави Светият отец.   Говорейки на родния си испански език, Франциск благодари на организациите, които помагат на мигранти, за това, че въплъщават идеята за добрия самарянин, \"който се спрял да спаси живота на бедния пребит от разбойници човек\".   \"Той не го попитал откъде, какви са причините, поради които пътува, или къде са документите му, а просто решил да се погрижи за него и да спаси живота му\", каза папата.   Думите на папата са важни предвид обвиненията, които италианският вътрешен министър Матео Салвини отправи към помагащите на мигранти организации, които по същество работели като \"таксиметрови шофьори\" за базирани в Либия трафиканти, и заявлението му, че затваря пристанищата на Италия за техните кораби.", "date": "2018.07.07", "title": "Папата порица антимиграционната политика"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383800-%D1%81%D0%B2-%D0%B2%D0%B5%D0%BB%D0%B8%D0%BA%D0%BE%D0%BC%D1%8A%D1%87%D0%B5%D0%BD%D0%B8%D1%86%D0%B0-%D0%BA%D0%B8%D1%80%D0%B8%D0%B0%D0%BA%D0%B8%D1%8F-%D0%BD%D0%B5%D0%B4%D0%B5%D0%BB%D1%8F", "text": "    Св. мъченица Неделя-Кириакия е родена в Мала Азия, навярно в Никомидия, столица на римския император Диоклетиан. Тя била измолено с продължителни молитви чедо на благочестивите родители Доротей и Евсевия. Още от детство се посветила на Бога и решила цял живот да пази целомъдрие. Тя пораснала красива и умна девица. Много младежи търсели нейното съгласие за брак, но тя на всички отказвала с думите, че се е сгодила за Христа и иска да умре девица.     Тогава един младеж от знатно семейство, обиден от нейния отказ, съобщил на император Диоклетиан, че цялото семейство на девойката Неделя изповядва християнската вяра. Императорът заточил родителите в гр. Мелитин, гдето те пострадали мъченически, а св. Неделя била подложена на жестоки мъчения: били я с волски жили, рязали я по цялото тяло, горили я с огън. Всичко обаче било напразно. Христос се явил на мъченицата в затвора и я изцерил от раните й. Накрай, след като Неделя решително заявила: «За мене живот е да умра за Христа», мъчителят я осъдил да бъде посечена с меч.   На лобното място разрешили на Неделя да се помоли преди смъртта си. След молитвата тя предала душата си на Господа, без да бъде посечена. Това станало на 7 юли 289 година. Българските царе Асеновци (XII–XIII векове) пренесли мощите й в столицата на Второто българско царство, Търново.   До нас се запазило на старобългарски език нейното житие, написано от  , който и превел името на мъченицата от гръцки на български (Кириакия  -Неделя). От това време и до наши дни в България останал обичаят да се превеждат гръцките имена на български.", "date": "2018.07.07", "title": "Св. великомъченица Кириакия - Неделя"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383801-7-%D1%8E%D0%BB%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1099 г. - Кръстоносците от Първия кръстоносен поход започват петседмична обсада на Йерусалим.     1494 г. - Под егидата на папата Испания и Португалия подписват Договора от Тордесиляс, с който си поделят Новия свят.   1654 г. - Луи XIV е коронясан за крал на Франция.   1879 г. - Високата порта назначава комисия по реформите в европейските вилаети в изпълнение на чл. 23 от Берлинския договор.   1901 г. - Светият синод свиква за първи път епархиални събори на свещениците по инициатива на митрополит Натанаил Охридски и Пловдивски и утвърждава типовия им устав на 27 март 1903.   1905 г. - Швеция и Норвегия с договор прекратяват съществуването си като обединена държава.   1914 г. - През новооткрития Панамски канал преминава първият кораб.   1929 г. - Папската държава е възстановена под името Ватикан, след като е ликвидирана през 1870 година.   1942 г. - Втора световна война: Приключва битката при Мидуей.   1981 г. - Военновъздушните сили на Израел унищожават иракския ядрен реактор „Озирак\", за да предотвратят използването му за производство на ядрени оръжия.   1982 г. - „Грейсленд\", имението на Елвис Пресли, отваря врати за посетители.   1983 г. - От СССР е изстрелян автоматичен космически апарат „Венера 16\".   1988 г. - Изстрелян е съветския космически апарат „Союз ТМ-5\", сред чийто екипаж се намира втория български космонавт Александър Александров.      ", "date": "2018.07.07", "title": "7 юли, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/383792-%D0%BF%D0%B5%D0%BA%D0%B8%D0%BD-%D1%81%D0%B0%D1%89-%D0%B7%D0%B0%D0%BF%D0%BE%D1%87%D0%BD%D0%B0%D1%85%D0%B0-%D0%BD%D0%B0%D0%B9-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0-%D0%B2%D0%BE%D0%B9%D0%BD%D0%B0-%D0%B2-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0", "text": "САЩ започнаха най-голямата търговска война в историята, след като наложиха 25% мита върху вноса от Китай, заяви китайското министерство на търговията.   \"На 6 юли САЩ започнаха да налагат мита от 25% върху вноса на някои стоки от Китай на обща стойност 34 милиарда долара. САЩ са нарушили правилата на Световната търговска организация, инициирайки най-голямата търговска война в икономическата история \", се казва в изявление на министерството в информационната агенция Синхуа .   Освен това министерството посочи, че Пекин ще предприеме действия в отговор на въвеждането на митата от САЩ. и ще уведоми Световната търговска организация за ситуацията.   \"Американските мерки по същество атакуват световните снабдителни вериги - с прости думи САЩ откриват огън срещу всички, включително срещу себе си\", каза говорителят на министерството Гао Фен.   Министерството на търговията на Китай също призова всички страни да обединят усилията си срещу търговския протекционизъм и да подкрепят многостранността. Китай би искал да избегне търговска война, провокирана от САЩ, каза Фен, но трябва да се бори в тази война, за да защити интересите на страната и народа си.", "date": "2018.07.07", "title": "Пекин: \"САЩ започнаха най-голямата търговска война в историята\""}
{"url": "http://www.classa.bg/%D1%81%D0%B2%D1%8F%D1%82/item/383785-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B0%D1%82%D0%B0-%D1%81%D1%82%D0%BE%D0%BB%D0%B8%D1%86%D0%B0,-%D0%BA%D0%BE%D1%8F%D1%82%D0%BE-%D1%89%D0%B5-%D0%B2%D0%B8%D0%B4%D0%B8%D1%82%D0%B5-%D0%B2%D1%8A%D0%B2-%D0%B2%D1%81%D0%B8%D1%87%D0%BA%D0%B8%D1%82%D0%B5-%D1%81%D0%B8-%D0%BB%D1%8E%D0%B1%D0%B8%D0%BC%D0%B8-%D1%84%D0%B8%D0%BB%D0%BC%D0%B8", "text": "Главната роля на Будапеща в различни филмови продукции става все по-честа, като добавя частица източноевропейски блясък към големия екран.   Поразителната унгарска столица е послужила като фон за много високобюджетни филми, включително \"Блейд Рънър 2049\", \"Червената лястовица\", \"Ад\", \"Шпиони\", \"Евита\", \"Най-студеният град\", \"Дама, поп, асо, шпионин\" и със сигурност в бъдеще ще има още много други.   Холивудски звезди като Анджелина Джоли, Райън Гослинг, Харисън Форд и Дженифър Лорънс са превръщали тази дестинация в свой дом, докато са снимали наблизо.   \"Колет\", \"Шпионинът, който ме заряза\", \"The Terror\" и \"The Alienist\" доведоха дори още повече прочути имена в Будапеща в последните месеци. Благодарение на инвестициите на Унгарския национален филмов фонд, киноиндустрията на страната е станала една от най-влиятелните в европейския филмов бизнес.   През класическия си период, продължил през 50-те и 60-те години, филмовата индустрия на Унгария е била синоним на комунистическото й минало.   Всичко това се променя в началото на 2010-а, когато роденият в Унгария продуцент Анди Вайна, човекът зад \"Терминатор\" и \"Рамбо\", помага на страната си да пробие в съвременния кинобизнес като поема поста на специален представител по филмовите въпроси.   \"Създадохме привлекателна система от данъчни стимули за кинопродукциите\" , разказва Вайна като има предвид 25-те процента данъчна отстъпка, на която имат право филми, продуцирани в Унгария. Унгария и Будапеща предлагат отлични локации и добре оборудвана инфраструктура за филмови продукции. Например страната има най-големия воден резервоар в континентална Европа, който е използвал в \"Блейд Рънър 2049\".   Не само се поставя акцент върху подготовката и финансирането на унгарски филми, но и Унгарският национален филмов фонд е започнал програма за обучение и стаж с цел подкрепа на унгарската филмова индустрия.   Това означава, че не само високобюджетни филми се снимат в Унгария и Будапеща, но и страната гради своя собствена процъфтяваща филмова индустрия, която проличава в наградената с \"Оскар\" и \"Златен глобус\" продукция \"Синът на Саул\", както и в наградената със \"Златна мечка\" драма \"За тялото и душата\".   Ето 10 поразително красиви кинолокации в Будапеща, които може да разпознаете от големия (или малкия) екран.   Хотел и СПА \"Гелерт\"     Разположен на брега на река Дунав, хотел \"Гелерт\" играе важна роля в местни и международни филмови продукции. Отворила врати за първи път през 1918-а, поразителната сграда е импозантен пример за архитектурата стил \"ар нуво\", типична за Унгария през този период. Елизабет Тейлър е отсядала в хотела с Ричард Бъртън, когато той е снимал филма \"Синята брада\" през 1972-а и именно там актьорът й е подарил безценния диамант с формата на сърце \"Тадж Махал\"с цена около $8.8 млн. Мадона също е била в \"Гелерт\", докато е снимала през 1996-а \"Евита\", биографичния филм за живота на Ева Перон; комедията \"Аз, шпионинът\" с Еди Мърфи и Оуен Уилсън също е снимана в и около сградата.         179-стайният хотел \"Грешам Палас\" е популярно място за отсядане на знаменитости и киномагнати по време на снимки в Будапеща. Завършена през 1906-а, сградата в стил \"ар нуво\" има внушителен силует с изглед към Дунав до прочутия Верижен мост.   Сега един от най-луксозните хотели в Будапеща, използван за много филмови продукции, включително екшън комедията \"Шпиони\" с Мелиса Маккарти и Джъд Лоу.   Прочутата сцена с мотопеда, в която Маккарти преследва убиец, е заснета пред хотела, а можете да забележите интериорите и камините на \"Грешам Палас\" на много места във филма.   Кинофеновете могат да попиват атмосферата, докато отпиват от коктейл в бара и лобито, под светлината на прочутия полилей на хотела.         Разположена до река Дунав, сградата \"Бална\" е една от по-съвременните архитектурни забележителности на Будапеща. Проектирана от холандския архитект Кас Остерхаус, аеродинамичната сграда е наричана от местните жители \"Китът\" заради поразителното си сходство с морския бозайник.   Съдържаща мол, пълен с бутици, барове и ресторанти, сградата се използва и за конгресен център, както и за локация на много телевизионни и филмови продукции.   Тя изобразява централата на НАСА в научнофантастичния филм на Ридли Скот \"Марсианецът\" и присъства и в телевизионния сериал на CBS \"Откуп\", който е сниман в града от Korda Productions.   Същото филмово студио стои и зад успеха на много големи блокбъстъри, снимани в и около Будапеща, включително \"Марс 2\", \"Робин Худ\" и \"Блейд Рънър 2049\".         Построен през 1887-а, свързващ центъра на Будапеща с Градската градина, \"Андраши\" е перфектен фон за високобюджетни филми.   Включен в списъка на световното наследство на ЮНЕСКО, заобиколеният от дървета булевард определено е място, където да бъдете видени, докато сте в Будапеща.   Изобилстващ от елитни модни брандове и симпатични кафенета, той ви позволява да прекарате часове в попиване на чистия лукс на издържания в стила на \"Шанз-Елизе\" булевард.   Сред филмите, в които той присъства, са \"Евита\" като сцените с тълпи са снимани по прочутия булевард и на кръстовището \"Октогон\", а филмът от 2012-а \"Бел Ами\" с Робърт Патинсън преобразява улицата в Будапеща в копие на Париж от XIX век.   Най-добрият начин да изживеете това поразително място е да се разходите от Площада на героите до Унгарската опера и базиликата. Повечето от основните кинолокации, споменати в този материал, ще са ви на път.   Базилика \"Свети Стефан\"     Тази величествена сграда в неокласически стил е започнала съществуването си през 1851-а и е била най-после завършена през 1905-а по проект на няколко различни архитекти.   Наравно със сградата на парламента, тя е една от най-големите туристически атракции в Будапеща. Отвътре тя е покрита с таванна стенопис и може да побира до 8500 посетители, което я прави най-голямата църква в Унгария. Улиците срещу базиликата са били фон за снимките на блокбъстъра с Том Ханкс от 2016 г. \"Ад\", а там са снимани и сцени от драмата на NBC \"Royal Pains\".   \"Евита\" е снимана само частично в Буенос Айрес от съображения за сигурност и различни сцени са заснети пред базиликата \"Свети Стефан\" и из други части на Будапеща.   Туристите могат да посетят локацията, като се изкачат до прочутия купол на църквата, който също присъства в много филмови и телевизионни продукции.   \"Двор Гозду\"     Прочутият \"Двор Гозду\" (Gozsdu-udvar) в седмия район на Будапеща е любим на туристите заради дневния битак и ефектните барове и ресторанти наоколо. Той датира от 1900 г. и е особено подходяща локация за снимки на всякакви филми.   Сниман във филма с Арнолд Шварценегер от 1988-а \"Червена топлина\", там той изобразява суровите московски улици.   \"Шпионски игри\" на Тони Скот с Робърт Редфорд и Брад Пит също е сниман в \"Двора Гозду\", както и многобройни телевизионни реклами и фотосесии.   Едно от най-добрите места, където да усетите истинската атмосфера на мястото, е прочутият бар и ресторант Spiler, популярен и сред местните жители, и сред туристите.   Унгарската национална опера       Унгарската национална опера е сред най-впечатляващите сгради на булевард \"Андраши\" като осигурява на унгарците първокласни оперни и балетни представления.   \"Били Елиът - Мюзикълът\" на сър Елтън Джон и \"Сватбата на Фигаро\" са имали премиера тук и операта е посрещала високобюджетни продукции.   Франсис Лорънс заснема там началните сцени на \"Червената лястовица\" с участието на Дженифър Лорънс, а филмът на Уди Алън от 1975-а \"Любов и смърт\" използва сградата като заместител на Мариинския театър в Санкт Петербург.   Сцени от филма на Стивън Спилбърг от 2005-а \"Мюнхен\" също са заснети из улиците около сградата на операта, а класиката от 1998-а \"Фантомът на операта\" използва като основна локация Унгарската национална опера.   Сградата на унгарския парламент и река Дунав     Унгарският парламент в момента е най-голямата туристическа атракция в Будапеща като привлича повече от 600 000 посетители годишно.   Това е втората по големина сграда на народно събрание в Европа и със сигурност най-красивата. Разположен на брега на река Дунав, парламентът е използван в многобройни филмови и телевизионни продукции. \"Транспортер 3\" с участието на Джейсън Стейтъм дава на зрителите поглед към парламента и базиликата \"Свети Стефан\", а началните кадри на \"Най-студеният град\" с Чарлийз Терон са снимани по бреговете на реката.   Копие на Берлинската стена също е построено и използвано на различни места из града, за да се създаде реалистично изглеждащо копие на германската столица.   Посетителите могат да видят тази забележителност на Будапеща в целия й блясък като направят круиз по река Дунав, който спира близо до сградата на парламента.   Площадът на героите     Изграден през 1896-а, Площадът на героите осигурява прекрасен фон за филмови продукции.   Една от основните туристически локации, посещавани от туристите в Будапеща, на него са разположени гробът на незнайния воин, статуи на седемте маджарски вождове и статуи на други важни унгарски лидери.   Блокбъстърът от 2013-а \"Умирай трудно: Денят настъпи\" е заснет в и около Будапеща като градът изобразява Москва, а Площадът на героите е използван доста сериозно в снимките.   Понастоящем туристите могат да се снимат пред голям символ на Будапеща, разположен точно пред прочутия паметник.   Площадът на свободата         Площадът на свободата осигурява невероятна локация за снимки за кинорежисьори, защото на него се намират американското посолство, парк, кафенета и концертна/кино-зала.   Korda Productions са помогнали за изграждането на интериора на ретро-казино в Лас Вегас, което е снимано в сградата на старата будапещенска Фондова борса, намираща се на площада. Площадът също е използван в снимките на \"Шпиони\" и \"Най-студеният град\" и продължава да бъде популярна забележителност за местните жители и туристите.", "date": "2018.07.07", "title": "Европейската столица, която ще видите във всичките си любими филми"}
{"url": "http://www.classa.bg/%D1%81%D0%B2%D1%8F%D1%82/item/383786-%D0%BA%D1%8A%D0%B4%D0%B5-%D1%81%D0%B0-%D1%81%D1%82%D0%B0%D1%80%D0%B8%D1%82%D0%B5-%D1%81%D1%8A%D0%B2%D0%B5%D1%82%D1%81%D0%BA%D0%B8-%D1%8F%D0%B4%D1%80%D0%B5%D0%BD%D0%B8-%D1%80%D0%B5%D0%B0%D0%BA%D1%82%D0%BE%D1%80%D0%B8-%D0%B2%D0%B8%D0%B4%D0%B5%D0%BE", "text": "Краткото видео (3:46 мин.) се състои от три части, като най-първата беше излъчена на 11-ти март 2018-та г. по централната руска държавна телевизия. Останалите две части са снимани от руснаци и на руска територия, в един и същи ден и в първата от тях се вижда точната дата. \r\n   \r\n   Останалото е въпрос на елементарна логика. \r\n   ЖОКЕР! Вече почти половин година, от както се твърди, че въпросното желязо е доставено и складирано у нас то не е показвано на публика. Въпреки факта, че през март 2018-та лично министър енерГЕПИка се разходи до пристанището на Дунава, но … не ни показаха нищо. \r\n   Докато гледате видеото обърнете внимание и на цената за извеждане на един енергиен блок от експлоатация. Това са редки откровения. Има и субтитри.  \r\n   А сега приятно гледане! \r\n \r\n \r\n   \r\n", "date": "2018.07.07", "title": "Къде са старите съветски ядрени реактори? (видео)"}
{"url": "http://www.classa.bg/%D1%81%D0%B2%D1%8F%D1%82/item/383787-%D1%82%D1%80%D1%8A%D0%BC%D0%BF-%E2%80%9C%D0%BD%D0%B8%D0%B5-%D1%81%D0%BC%D0%B5-%D0%BA%D1%80%D0%B5%D1%82%D0%B5%D0%BD%D0%B8-%E2%80%9D", "text": "  Тръмп: “Ние сме кретени!”   Президентът на САЩ Доналд Тръмп подложи на жестока критика канцлера на Германия Ангела Меркел за недостатъчните разходи за отбрана.     По време на митинг в Монтана, президентът заяви, че Германия, като най-голямата страна в Европейския съюз, има непозволително малка част от отбранителните разходи в своя бюджет.   Според Тръмп, основната тежест при гаранциите за сигурност на страните от Европейския съюз и Германия се носи точно от Съединените Щати.   “При това те отиват и плащат на Русия милиарди долари за сделки с нефт и газ, а ние, Съединените Щати, като пълни кретени, плащаме за всичко”, цитира думите на Тръмп порталът Breitbart.     По-рано Тръмп в навечерието на срещата на НАТО в Брюксел изпрати писма до редица лидери на страните от Европейския съюз, в които припомни за необходимостта да се увеличат военните разходи.   Той отбеляза, че американските данъкоплатци не разбират защо някои европейски страни не изпълняват своите задължения в областта на сигурността.    ", "date": "2018.07.07", "title": "Тръмп: “Ние сме кретени!”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383791-%D0%B2%D0%BB%D0%B0%D1%81%D1%82%D0%B2%D0%B0%D1%82-%D1%87%D0%B2%D0%BE%D1%80%D0%BE%D0%B2%D0%B5,-%D0%BF%D1%80%D0%B5%D0%BF%D0%BB%D0%B5%D1%82%D0%B5%D0%BD%D0%B8-%D0%BE%D1%82-%D0%B2%D0%B5%D0%BA%D0%BE%D0%B2%D0%BD%D0%B8-%D0%B2%D1%80%D0%B0%D0%B6%D0%B4%D0%B8,-%D0%BA%D0%BE%D0%B2%D0%B0%D1%80%D1%81%D1%82%D0%B2%D0%B0-%D0%B8-%D0%B8%D0%B7%D0%BC%D0%B0%D0%BC%D0%B8-%D1%81%D0%B0%D0%BC%D0%BE-%D0%BE%D1%80%D0%B1%D0%B0%D0%BD-%D0%BD%D0%B8-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B4%D0%B8", "text": "Отвсякъде се чуват оценки за Българското Председателство – и колкото по-близо до Яслата са авторите им, толкова по-възторжени са те.  Имам предвид българските коментатори – искат да се харесат, горките, на Председателя, но дори не подозират, че той пет пари не дава за кваканията им.  Ако имате късмета да е откровен с вас, той ще ви попита само едно: „Аз как се представих? Добре, нали?“ Толкова.  Внимавайте, какво ще му отговорите.   След толкова хвалби, няма как човек да не се запита: А кога Председателството щеше да е неуспешно?  Предвидена ли е изобщо подобна възможност в този тъй стриктно разписан ритуал? Не, разбира се.  Дори Юнкер да престанеше да се целува или попийва – макар че това щеше да е прекалено жестоко изпитание за него – дори и тогава Председателството нямаше да е провалено.   Президентът Радев обаче прати едно кърваво писмо до Падишаха – с изказването си на конференцията „Българското Председателство на Съвета на ЕС: време за равносметка“ .  Когато го резюмираха в новините на Би Ти Ви, реших, че там временно са се отучили да четат, неизвестно по каква причина, и вече не са в състояние да сдъвчат дори един елементарен коментар.  После обаче се сетих, че вероятно и те са намазали нещо от Яслата – и заради това толкова гламаво представиха позицията на Радев.  А в нея има безспорно любопитни, макар и не особено приятни оценки.   Преди да стигне до тях, президентът удря една-две баданарки – примерно, за доброто „администриране“ на събитието – сякаш е забравил, че НДК, където бяха базирани основните събития на Председателството, не е построен заради някакъв скорошен конгрес на ГЕРБ – там десетилетия наред са се провеждали всевъзможни форуми; и дори, покрай ремонтите, да бяха отмъкнали целия Дворец, пак щяхме да се справим.   С елементарното, с дюлгерската работа винаги се справяме.  В часовникарската обаче никак ни няма – не провиждаме добре в идващото Време.   Радев казва, че „темата“ за Западните Балкани е била добре избрана, повтарял го е няколко пъти и досега.  И също като Падишаха проявява необяснимо лекомислие.  Изобщо не беше добре подбрана въпросната тема, понеже не може да донесе никакви – абсолютно никакви, ползи за България. Така и стана.  И най-възторженият коментатор, дори да е потънал до пояса в Яслата, би трябвало да прозре, че от тази Мрачина/Западните Балкани няма излаз.   Там властват Чворове, преплетени от вековни вражди, коварства и измами.  С тях на глава не се излиза – те не са като Юнкер, който и само след една ракийка е готов на всичко – на думи, разбира се.  На Брюкселските трепетлики им е лесно да щавят словото, както си искат. Побутват те към Мрачината – а след това ти казват, че в близкото бъдеще няма никакъв шанс нещо да се случи там.  Точно това казаха в София на Балканските „Балами“ – те обаче и друго не са очаквали, дори и нашият Падишах със сигурност не го е вярвал.  Само Орбан ни предупреди – и никак няма да сбъркаме, ако прихванем нещо от него.   Едно отклонение. Единственото безспорно гадно нещо, което видях на световното първенство по футбол досега, бе провокацията на „швейцарците“ Шакири и Джака по време на срещата Сърбия – Швейцария.  Бяха изрисували на бутонките си знамето на Косово, а след головете си показаха с ръце орела от албанското знаме.  Отгоре на всичко, съдия беше един футболен Юнкер – и сърбите не можеха да повярват, че германец свири мач на Швейцария!  Дори на футболния терен старите рани оставят кървави отпечатъци, а наивниците ще приобщават Мрачината…   Забележителна, бляскава е лекотата, с която в Брюксел вече послъгват по всеки повод, зарязали са дори елементарната куртоазия – например, можеха да предупредят нашите екзалтанти, че Солунската декларация за Западните Балкани отпреди петнайсетина години ще е по-щадяща от Софийската.  Но не го направиха и ни оставиха с отворена уста.  Така че, забравете темата за Мрачината – и Радев няма какво да я усуква излишно.   Но той е прав за друго – за несръчността, с която се накиснахме в Македония.  Няколко пъти писах за коварния капан, в който ни вкараха македонците. Радев сега казва, че е трябвало да изчакаме те да подпишат договора с Гърция и тогава и ние да уточним и отстояваме някои клаузи в нашия договор.  Прав е, но трябваше да го каже преди няколко месеца.   Сега ни оставиха сами в Гората, един Заев се наложи с хилене и хитрост.   Ето какво казва Радев по този повод:  „И ако сега наложим двата договора – между Гърция и Република Македония и между България и Република Македония, ще видим значителни разлики. На първо място, договорът между България и Република Македония подлежи на промяна и денонсиране, което допуска възможността за обратимост на процесите.  А този между Гърция и Република Македония е безсрочен и не търпи промяна.  Гърция реши проблемите със своята идентичност, история и език на високо политическо ниво… с безкомпромисни срокове и условия.  В нашия договор ние оставихме тези проблеми да се решават от комисията, която има само правомощия в областта на историята, без да може да адресира политически процеси…   По време на нашето председателство Брюксел определи четири условия за оценка на готовността на Македония за започване на преговори през юни догодина.  Едно от тези условия е изпълнението на договора между Гърция и Република Македония, но нито дума /няма/ за /договора с/ България…“ /край на цитата/   Елегантно обобщено: прекарани сме.  Докато се възторгваме до Небето.   Две други констатации на Радев заслужават специално внимание – и тъй наречените „национални“ телевизии би трябвало дни наред да ги чоплят от сутрин до вечер. Но няма кой да го направи там.  “Гонят Сянката, вместо Същността”, всъщност – гонят Михаля.   Ето ги въпросните констатации: „България затвърди положението си на най-периферна държава в ЕС“.   И още: „Точно по времето на нашето председателство, без наше участие, бе сформирана нова група за военна интервенция, която включва само девет държави.  Редно беше България да постави въпроса, каква е истинската цел на тази нова група, какви са критериите за покана да членуваш в нея. На какъв принцип бяха отправени покани към избрани държави.“ /край на цитата/   Нищо ново – защото и три пъти последователно да ни предоставят Председателството, ние няма да се измъкнем от перспективата на Гетото на ЕС.   Сега е ред на Цветан Цветанов да джафка по президента – както винаги, ще го направи аргументирано.   Хайде сега да отговорим на онзи въпрос на Падишаха:  „Аз как се представих?“. Как се справи той с ролята, която му отреди Председателството?   Човек с харизма – досега предимно за вътрешна употреба, но успя някак да я продаде и навън.  Той е много ловък в играта с простолюдието, ако го оставиш, по цял ден ще се снима с баби-почитателки – и ще ги слуша, как го молят да управлява още хиляда години.  Не им вярва изцяло, но му е вкусно.  Това общуване – фалшиво или не, всъщност, най-много отговаря на манталитета му.  Както и склонността му да се държи като Стопанина на Държавата – независимо дали открива някоя дребна пречиствателна станция или натиска копчето на някой нов рентгенов апарат.   Важното е да прави нещо, независимо какво, да центрофугира медиите, след като отдавна ги подчини – поне повечето от тях.  Тази му нагласа беше и причината да гледа с пренебрежение към президентската институция – убеден е, че дори един клозет да открие е по-важно за него, отколкото да участва от време на време в някакъв ритуал.  Силният човек е онзи, който е в движение 24 часа – така смята той, половината от тях може и да са по незначителни поводи, дори направо несмислени, но все пак.  Затова и не ходи в Парламента – той му изглежда като някакво гробище.   И, изведнъж – Председател на Европа!  Онези, която бяха наясно с този ангажимент на България, бяха напълно сигурни, че ББ ще бъде премиер на страната към 1 януари 2018 година – с цената на всичко, щеше да преглътне и последните идиоти за коалиционни партньори, щеше да направи и невъзможните съглашения, но нямаше да пропусне този шанс.  Защото вече му харесваше из коридорите на Брюксел, вече беше омаял сенилния Юн-кяр, за Меркел да не говорим, харесваше му да го целува „Г-н Ю“, дори да го потупва по главата и всичко останало, изобщо не го занимаваше мисълта, как изглежда всичко това отстрани.   Инстинктът му на Единак отдавна му беше подсказал, че това са практически слаби хора, себични, че са непроницателни водачи/лидери – както и се оказа; че мислят едно сутрин, съвсем друго – следобед, думите им са предварително преоценени и пр. Тъкмо много подходящи за него, който също няма манията да си въобразява, че всяка негова дума отива направо в Историята, политическото говорене е за наивници, той е убеден в това. А и трябва да си идиот, за да бъдеш последователен в политиката, особено днешната – заради всичко това още преди десетина години писах, че ръката му все е на задната скорост, колкото и комично, а в някои случаи и злепоставящо да изглеждаше това.   Макар че, парадоксално, тъкмо, когато беше Председател, в някои случаи той се отказа от този свой безгрижен навик и започна да проявява упорство, абсолютно неприемливо за ролята, който му бяха отредили – макар и за шест месеца.   Ето един пример: грубиянщината, която си позволи с македонския президент – напълно неприсъща за дипломацията, дори нелогична, без да има дори и отсянка на някаква полза за него. Вероятно, причината за това е съвсем прозаична, част от нашенския балкански курназлък: щом Радев приема македонеца, аз пък ще го натиря, щом Радев говори за диалог, аз пък направо ще му запуша устата.   Отгоре на всичко, обяснението, което даде, също беше безцеремонно, беше истински бодичек: понеже македонския президент бил приел няколко дни преди това премиера Заев само за 120 секунди! И какво те засяга това, та да ставаш адвокат на Заев, който отдавна те е предал, гушка се с Ципрас и вече е забравил отстъпките, които му направи с прословутия Договор.   По време на Председателството имаше доста елементи на карнавализация, на неуместна развеселеност – шедьоврите, инфантилните кулминации бяха рецитацията на Туск и автографът на Меркел – все на български. Специално въпросният автограф – „Сичко хубаго“ – сякаш несъзнателно подсказваше, че нито бъдещето ни ще е толкова хубаво, а „Сичко“ очевидно не е „всичко“ – изобщо, гледайте си работата, стойте си кротко, не си отваряйте много устата.   Самият Председател остана встрани от тия прояви на провинциална политическа самодейност – той се води по правилата на собствения си карнавал. Обсебеността му от общуванията с влиятелни фигури на европейската политика прерасна в една свръхнатоварена негова програма като Председател.    Кулминациите, поне две от тях, трябваше да бъдат Срещата ЕС – Турция във Варна и приобщаването, поне на думи, на Западните Балкани. Предопределено беше Сгледата във Варна да има тъкмо този резултат, който имаше – тоест, никакъв. Но, все пак, участниците в нея – въпреки че скоро няма да постигнат някакъв напредък – здраво почесаха егото на Председателя, това не може да се отрече. Нещо повече, той сам си осигури това представление – особено след настойчивото лично приближение с Ердоган, в което имаше и доста компромиси, макар и дребни, макар и на думи.   Не прости на македонския президент 120 секундното унижение на Заев – обаче пропусна покрай ушите си публичните мечтания на Ердоган за Кърджали.   В аферата със Западните Балкани – това си беше истинска афера, плод на непремерен авантюризъм, най-важният елемент остава и досега в тайна: подсказа ли някой на ББ тази тема? Какво, всъщност, е очаквал Председателя? Той демонстрира завидна динамичност, внесе плътност в личните си отношения с балканските лидери – колкото и лицемерни да са те, направи безподобни совалки и срещи. Възможно ли е през цялото това време да е бил наясно с крайния, финалния резултат? Като съдим по характера на Председателя, дори да е знаел това, той не би се отказал от „темата“; той ловува контакти, за него те са като скалпове, закачени за пояса му, там е закачил и ръкостискането на Вучич с Тачи, изтръгнато от него почти насила.   За Председателя шестте месеца го превръщаха вече в Стопанин на Европа – макар и временен, така гледа той на всичко това, и изобщо не помни, че някои европейски вестници го нарекоха Портиер. Критиците му казват още, че няма особено продуктивност от динамичната му деятелност – няма, разбира се, но тя не е и предвидена. „Големите“ в ЕС разхвърлят ангажименти на „малките“, колкото да поддържат илюзията за някаква равнопоставеност, нищо повече.   Както веднъж отбелязах, ББ успя да осъществи най-трайния мерак на нашите първенци – да се отъркват в Големите. А той направо ги мачкаше в ръцете си. Държеше се като Чорбаджия, не като Портиер. Има една знаменита снимка с Меркел – ръка за ръка, Добродушният Мечок и обърканата танте, която видимо му се доверява. Отгоре на всичко, изглежда искрена.   Трябва да съжалява за едно: че не наложи като основна тема на Председателството сигурността. Тъй или иначе, сме портиерите на Европа.   С приближаването на края на Председателството, Падишаха изглеждаше като ограбен човек. Сякаш внезапно бе прогледнал за Празнотата на Нашето Битие – и тя го бе отрезвила и объркала. Може би заради това изтърва една грозна фраза по адрес на хората с увреждания: „Да ми се махат от главата!“   Но накрая каза и нещо, което е необичайно не само за него – по повод на разправиите около бежанците: „Интересуват ме само правата на българския народ“. А тук, да се сетиш за Народа, е цял подвиг.   Тъй че, не се хабете да му казвате, че „по време на Председателството България се представила дори по-добре от допустимото“ /?!/ – чу се и такава глупост, повече от допустимото.   Знамената са спуснати – а, тъй или иначе, плочките пред НДК пак ще си хлопат.  „Аз как се представих? Добре, нали?“  ", "date": "2018.07.07", "title": "Властват Чворове, преплетени от вековни вражди, коварства и измами.  Само Орбан ни предупреди"}
{"url": "http://www.classa.bg/%D1%81%D0%B2%D1%8F%D1%82/item/383789-%D1%81%D1%8A%D0%B7%D0%B4%D0%B0%D1%82%D0%B5%D0%BB%D0%B8%D1%82%D0%B5-%D0%BD%D0%B0-ak-47-%D0%BB%D0%B0%D0%B7%D0%B5%D1%80-%D0%BF%D0%BE%D0%BA%D0%B0%D0%B7%D0%B0%D1%85%D0%B0-%D0%BE%D1%80%D1%8A%D0%B6%D0%B8%D0%B5%D1%82%D0%BE-%D0%B2-%D0%B4%D0%B5%D0%B9%D1%81%D1%82%D0%B2%D0%B8%D0%B5,-%D0%B2-%D0%BE%D1%82%D0%B3%D0%BE%D0%B2%D0%BE%D1%80-%D0%BD%D0%B0-%D1%81%D0%BA%D0%B5%D0%BF%D1%82%D0%B8%D1%86%D0%B8%D1%82%D0%B5", "text": "Китайската компания ZKZM Laser пусна видеоклип AK-47 лазер в действие, след като различни медии поставиха под съмнение дали оръжието може да запали цели на разстояние стотици метри, съобщава South China Morning Post.   Миналата неделя бе съобщено, че китайски учени са разработили лазерна пушка, наречена \"AK-47 лазер\". Лъчът на това оръжие бил достатъчно мощен, за да мине през прозорците и да изгори дрехите за части от секундата, според разработчиците.   В същото време новините провокираха вълна от критики, а скептиците поставиха под съмнение истинските възможности на оръжието. Например, статия, публикувана в портала TechCrunch, отбелязва, че \"такъв лазер може да не е в състояние дори да спука балон\".   \"Просто няма начин лазерът, задвижван от литиево-йонна батерия, който човек може да носи, да може да произведе вида топлина за изгаряне на материя, а още по-малко на 800 метра\", твърдят те.   В отговор на критиката и скептиците, китайската компания пусна видео на оръжието в действие, в което резултатите не оставят никакво място за съмнение.", "date": "2018.07.07", "title": "Създателите на AK-47 лазер показаха оръжието в действие, в отговор на скептиците"}
{"url": "http://www.classa.bg/%D1%81%D0%B2%D1%8F%D1%82/item/383790-%D0%B8%D1%80%D0%B0%D0%BD-%D0%B2-%D0%BE%D0%BF%D0%B5%D0%BA-%D0%BD%D0%B5%D1%84%D1%82%D1%8A%D1%82-%D0%BC%D0%BE%D0%B6%D0%B5-%D0%B4%D0%B0-%D1%81%D1%82%D0%B8%D0%B3%D0%BD%D0%B5-100-%D0%B4%D0%BE%D0%BB%D0%B0%D1%80%D0%B0-%D0%B7%D0%B0-%D0%B1%D0%B0%D1%80%D0%B5%D0%BB-%D0%B7%D0%B0%D1%80%D0%B0%D0%B4%D0%B8-%D1%82%D1%80%D1%8A%D0%BC%D0%BF", "text": "Вината цените на петрола да се повишават е на президента на САЩ, Доналд Тръмп и реториката на неговите туитове, а не на Организацията на страните износителки на петрол, казва представителят на Иран в ОПЕК, Хосеин Кампур Ардебили.   В коментар, цитиран от Ройтерс, той обвини Тръмп в \"ненужно висока цена, която ще трябва да понесат всички потребители по целия свят, особено на бензиностанциите в САЩ.\" Той предсказа, че \"цената ще стане над $ 100 за барел\".   В друг коментар той обръща внимание на причините и обстоятелствата за това увеличение:   \"Туитовете ви са увеличили цените с най-малко 10%\", каза Ардебили, обръщайки се директно към президента на САЩ. \"Моля, оставете това, или ще пораснат още повече\".   По този начин реагира иранският представител на публикацията на Тръмп в Twitter, в която на 4 юли напомни на ОПЕК \"че цените на бензина се покачват и те правят малко, за да помогнат.\" \"По-скоро се импулсира движението на цените нагоре в момент, когато за малко долари САЩ защитават много от вашите членове \", намекна президентът, настоявайки след това: \"намалете цените сега.\"   Ардебили също припомни, че Вашингтон се опитва да посее раздор между Техеран и Рияд. Въпреки това, по негово мнение, \"братята в Саудитска Арабия са горда, образована и зряла мюсюлманска нация, която няма да му позволи да говори с тази реторика.\"   От май, Ислямската република е подложена на нова вълна от санкции от Съединените щати, които затварят достъпа на иранския петрол до американския пазар и възпрепятстват трети страни да го купуват. Вашингтон напусна споразумението на секстета на международните медиатори с Иран за ядрената му програма, подписано през 2015 г.   В края на юни, президентът Тръмп поиска от Рияд ОПЕК да увеличи дневното производство на петрол на 2,000,000 барела", "date": "2018.07.07", "title": "Иран в ОПЕК: \"Нефтът може да стигне 100 долара за барел заради Тръмп\""}
{"url": "http://www.classa.bg/%D1%81%D0%B2%D1%8F%D1%82/item/383788-%D0%BF%D0%BE%D0%BC%D0%BF%D0%B5%D0%BE-%D0%BF%D0%BB%D0%B0%D0%BD%D0%B8%D1%80%D0%B0-%D0%B4%D0%B0-%D0%BF%D0%BE%D0%B4%D0%B0%D1%80%D0%B8-%D0%BD%D0%B0-%D0%BA%D0%B8%D0%BC-%D1%87%D0%B5%D0%BD-%D1%83%D0%BD-%D0%B4%D0%B8%D1%81%D0%BA%D0%B0-%D0%BD%D0%B0-%D0%B5%D0%BB%D1%82%D1%8A%D0%BD-%D0%B4%D0%B6%D0%BE%D0%BD-rocket-man", "text": "Държавният секретар Майк Помпео, ще подари компактдиска на британския певец и автор на песни Елтън Джон на севернокорейския лидер Ким Чен-ун по време на третото си посещение в Северна Корея, което започна вчера.   Според South China Morning Post, дискът съдържа хита \"Rocket Man\" ( \" човек -ракета \"), име, което президентът Доналд Тръмп е използвал няколко пъти за да се позова на Ким, след като той засили тестовете си за балистични ракети през миналата година. Ким от своя страна призна, че не познава песента, което накара Тръмп да поиска от Помпео да вземе записа със себе си в Пхенян.", "date": "2018.07.07", "title": "Помпео планира да подари на Ким Чен-ун диска на Елтън Джон Rocket Man"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383783-%D1%80%D0%B8%D1%81%D0%BA%D0%BE%D0%B2%D0%B5%D1%82%D0%B5-%D0%BD%D0%B0-%D0%BF%D1%80%D0%BE%D1%84%D0%B5%D1%81%D0%B8%D1%8F%D1%82%D0%B0", "text": "След секс с пенсионер 37-годишна проститутка падна от прозорец и умря   В Саратов на улица \"Садовая\" 2 след секс с пенсионер от прозореца паднала пияна беззъба проститутка, пишат местните медии. 62-годишният мъж срещнал жената на улицата и й предложил да му извърши интимни услуги срещу 1 500 рубли. 37-годишната проститутка се съгласила и двамата се отправили в дома му.      Двойката изпила определено количество алкохол, след което пенсионерът отишъл да купи още. Когато се върнал, видял, че прозорецът на апартамента му е отворен, а на земята лежи жената, която оставил преди няколко минути. До нея имало чанта.    Жената отначало показвала признаци на живот, но скоро издъхнала. След това станало ясно, че по-рано оказвала интимни услуги и на друг пенсионер за 500 рубли. Местните сайтове пишат също така, че нямала никакви предни зъби. Върви проверка по случая.", "date": "2018.07.07", "title": "Рисковете на професията"}
{"url": "http://www.classa.bg/%D1%81%D0%B2%D1%8F%D1%82/item/383784-%D0%B8%D0%B7%D0%BC%D0%B0%D0%BC%D0%B8,-%D1%83%D0%B1%D0%B8%D0%B9%D1%81%D1%82%D0%B2%D0%B0-%D0%B8-%D1%82%D0%B5%D1%80%D0%BE%D1%80%D0%B8%D0%B7%D1%8A%D0%BC-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%BD%D0%B0-%D0%B5%D0%B4%D0%B8%D0%BD-%D1%83%D0%B6%D0%B0%D1%81%D1%8F%D0%B2%D0%B0%D1%89-%D0%B4%D1%83%D1%85%D0%BE%D0%B2%D0%B5%D0%BD-%D1%83%D1%87%D0%B8%D1%82%D0%B5%D0%BB", "text": "Шоко Асахара - най-известният терористичен лидер в Япония - беше екзекутиран заради атентата в токийското метро с химическото оръжие зарин прези от 20 март 1995 г. Асахара, самообявил се за спасител на света и водач на сектата \"Върховната истина на Аум\", е бил обесен заедно с шестима от последователите си в затвор в Токио след години дела и протакане.   В резултат на организирана от водачите на сектата атака със зарин на 20 март 1995 година, в токийското метро загинаха 13 души и други около 6000 пострадаха. През 2004 година Шоко Асахара беше осъден на смърт и очакваше изпълнение на наказанието заедно с още няколко ръководители на сектата. Асахара беше осъден на смърт, но изпълнението на присъдата беше отлагано, докато минат обжалванията и на последния член на сектата.   Историята на Шоко Асахара обаче е един от най-интересните примери за това как човек, тласкан от алчността си и манията си за величие, може да се превърне в един от най-опасните терористи на планетата за времето си.    Много преди да се появи учителя Шоко Асахара, в семейството на беден тъкач на сламени килимчета се ражда пето дете - Чидзуо Мацумото - сляпо с едното око момче, което впоследствие ще се превърне в един от най-големите религиозни лидери в Япония... и един от най-опасните хора в страната.   Чидзуо от малък проявява жажда за слава и богатство като още в училището за слепи, където е записан от родителите си, започва да тормози и изнудва останалите ученици. По това време той усвоява йога и таекуондо и се обучава на духовни практики.   Първоначалната му идея е да стане политик и да влезе във висшите кръгове на управляващата Япония партия, но след като не е приет обаче в Тойкийския университет, той се оттегля на духовно търсене (което да му докара финансова изгода). Така се стига до откриването на клиниката за акупунктура \"Мацумото\".   Още от самото начало клиниката жъне небивал успех като до голяма степен той се дължи на съмнителните билкови лекарства, които Чизуо пробутва на гражданите, представящ ги за почти магически. Към тях той предлагал и тримесечен акупунктурен курс и упражнения по йога на цена от по 7000 долара. Преди властите да хванат схемата (и да го глобят с 1000 долара за нея), той вече е събрал над 200 хил. долара. Междувременно репутацията му на лечител расте.   Той решава да я подплати с признание от някоя от многото религии и секти, действащи в Япония. По това време страната е обхваната от своеобразен \"глад за вяра\". Нуждата от духовен баланс, наред с материалния и икономически растеж в страната, води до възникването на множество култове и религиозни течения, основани върху будизма и конфуцианството.   Самият Чидзуо пробва с някои от тях, но нито едно от съществуващите религиозни течения не успява да го мотивира достатъчно и да му даде признанието, което той сам смята, че заслужава.    Така в един момент той решава, че трябва да основе своя собствена секта, която да мотивира с идеята за собственото си духовно развитие, което отворило специалната му сила да вижда аурите на заобикалящите го \"зли\" хора. Именно тази му способност го издигала над останалите човешки същества и го била предопределила за величие.   През 1984 г. се появява и фирмата, наречена \"Аум Инкорпорейтед\", станала известна след това като \"Асоциацията Аум на Магьосниците от планината\" - лицето на новата религия, в която Чидзуо Мацумото бил новият спасител, който да предопредели пътя за спасение на хората. Само че името Чидзуо Мацумото му звучало твърде обикновено и безлично. Така бил роден и Шоко Асахара - учителят и предводител на сектата.   Първоначално сектата представлявала обикновено училище по йога, но една статия в известно местно списание, в което е поместена снимка на \"левитиращия\" Асахара (техника от йогата, при която чрез извиване на бедрения мускул се получава подобна илюзия за летене във въздуха), последователи започват да се стичат с парите си към учението. Това позволява на новия духовен водач да отвори нови училища в страната, да наеме хора, които да водят занятията вместо него, а той да се отдаде на нови духовни търсения.   В този момент се появява и \"мисията\" на Аум - Армагедонът наближава и само расата на най-чистите духом ще оцелее. А именно Асахара ще е този, който ще ги поведе към оцеляването.    Той започва да изнася ежедневни лекции и дори посетил Далай Лама, за да му даде \"лична благословия\" - да покаже на японците \"истинските\" учения на Буда. Въпросната благословия била предимно на думи, а единственото \"доказателство\" за нея била проста снимка с тибетския духовник.   От този момент насетне Асахара твърдял вече за себе си, не само че може да левитира, но също така и да чете мисли, че притежава ренгеново зрение и че има способността да предава мощна духовна енергия на последователите си. За последното взимал доста добри пари.   Много от неговите ученици разказали на приятелите си за удивителните резултати от тези сеанси - лекуване на болести, зареждане с енергия, засилване на ума и т.н. Учениците били приканвани активно също така да правят солидни материални дарения за развитието на школата Аум.   \"Върховната истина на Аум\" се разраства изключително бързо. А Асахара започнал да гледа на себе си като на полубожество. Изключително скъпи и елитарни ритуали в сектата му включвали консумация на собствената му кръв - удоволствие, което обещавало да ги дари с магически сили и което им струвало по 7000 долара на сеанс.   По-евтини, но също така магически били шишенца с вода от ваната му, с косъм от брадата му и т.н., които давали на последователите сили да светят в тъмното и ги пречиствали от всякакви болести и духовна мръсотия.   Към края на 1987 г. членовете на култа достигат 1500 души само в Япония, с клонове в най-големите градове. Няколко месеца по-късно в Ню Йорк отваря врати и първият международен офис на организацията. Всичко това приема формата на една огромна машина а пари.    Година по-късно в полите на планината Фуджи започва изграждането на щабквартирата на Аум - едно своеобразно селище от множество колиби, което се превръща в изключително опасно място. Верните последователи на Асахара дарявали цялото си имущество и всички ценни притежания на сектата в замяна на обещанието за духовно извисяване.   Аум се превръща в притегателен център за неспокойни души, включително и много деца, избягали от вкъщи. Много млади хора били обхванати от еуфорията около учението. През 1990 г. 15% от последователите му били на около 20-годишна възраст. Когато родителите им ги търсели при сектата, те не получавали абсолютно никакво съдействие. А собствените илюзии на младите хора за свобода биват разпилявани на пух и прах с наказания, лишения и глад.   По това време на Аум е отказана молбата за признаване на религиозен статус. Множество родители на членове на сектата се погрижили за това с протести и писма до властите, които в крайна сметка подействали. Но този успех не траел дълго.   Следват режисирани кампании, в които членовете на Аум тормели служителите, обсаждали офисите и пишели заплашителни писма. Срещу губернатора на Токио били заведени дела и в крайна сметка, тъй като не искал да нарушава чувствителните закони за религиозни свободи, губернаторът одобрил молбата и Асахара се сдобил с данъчни облекчения.   Междувременно обаче медиите вече са настроени срещу сектата и в публичното пространство биват публикувани някои остри критики срещу нея. На това \"учителят\" отговаря с вече познатата тактика на тормоз чрез последователите си, което убивало желанието на властите да разследват, за да не си навлекат \"гнева на Аум\".   Постепенно Асахара успява да привлече талантливи биолози и химици към учението си, с помощта на които той иска да изгради \"Астрална болница\" и \"Институт за космически науки\" - нови, лъскави начини за печелене на пари чрез духовно лечение.    В този момент идват и първите убийства в култа - недоволни членове на сектата, които били вече твърде изморени от постоянния глад и липсата на реално духовно развитие, поискали да си тръгнат от култа, но били спрени от верните служители на \"учителя\".   Семейства на отвлечени от култа деца и на бивши членове се събират и завеждат общ иск срещу сектата. Адвокат им е младият и упорит Цуцумо Сакамото. Той започва остра кампания срещу Аум, искайки да бъдат върнати пленените членове. Той се появява и в някои медии, с което само се засилва натиска върху Асахара и неговата секта. В крайна сметка отговорът на духовния водач е прост - премахването на адвоката.   В нощта на 3 срещу 4 ноември 1989 г. малка група верни последователи влиза в дома на семейство Сакамото и убива както Цуцумо, така и съпругата му и невръстния им син. Телата са натикани във варели, а след това заровени край централата на Аум. Дори и изчезването им обаче не предизвикало интереса на властите, които провели само рутинно разследване, без обаче да притесняват сектата, макар на местопрестъплението да била открита значка на култа.   Новината за събитието достигнала до медиите и скоро името на сектата било свързано с изчезването на семейството. Общественият натиск не позволил на полицията да продължава да пренебрегва връзката. В крайна сметка, 16 дни след изчезването полицията неохотно се свързала с Аум и поискала да разговаря с Асахара. Той избягвал властите в продължение на няколко дни и накрая напуснал страната, заминавайки за Германия под предлог, че ще наглежда европейския клон на организацията си.   Скоро след това Асахара свикал пресконференция, на която отрекъл всякакво участие в предполагаемото отвличане на Сакамото. Когато един репортер повдигнал въпроса за значката, открита на местопрестъплението, Асахара отговорил, че всеки би могъл да има такава, защото организацията му била раздала 40 000 бройки. В действителност броят на тези значки бил по-малко от сто. Полицията загубила интерес към случая и, в крайна сметка, медиите също.   Окуражен от липсата на наказание за саморазправата с адвокат Сакамото, той задейства отколешния си план - да влезе в политиката.    На изборите за долната камара на парламента Асахара и 25 от най-близките му подчинени се явяват като кандидати, а мащабната кампания, струваща милиони долари обещавала голям успех. За негово разочарование обаче нищо от очакваното не сработило и нито един от членовете на Аум не се озовал в японския парламент.   Това само го озлобило още повече и той започнал плановете си за терористичен акт. В центъра на сектата били изградени скъпи лаборатории, в които учените на сектата в продължение на няколко години работят по сдобиването с химическо или биологично оръжие.   Към сектата била организирана и паравоенна група, която да отговаря за сигурността, събирането на информация и наказателни операции срещу критици и опасни противници. Допълнително към това била създадена и фабрика за сглобяване на автомати \"Калашников\", с които в един момент да бъде въоръжен всеки един член на сектата.   И докато се развивала военната структура на Аум, финансовата й империя растяла все повече и повече - от купуване на имоти, през магазини за техника, та до основаването на всевъзможни бизнеси. Паралелно с това продължавали да постъпват и множество дарения.   Но желанието на Асахара да предизвика мощен терористичен атентат, който да покаже колко слаби са управниците в Япония в сравнение с него, продължава. От 1990 до 1995 г. той се опитва да се сдобие с всевъзможни оръжия за масово поразяване - от антракс през атомно оръжие та до отровни газове.   През 1994 г. е първият опит за атака с химическо оръжие - зарин, която обаче била сравнително неуспешна. Целта бил съд, в който се разглеждало дело срещу сектата. Тъй като един от членовете на нападателния екип се успива, камионът с отровния газ пристигнал твърде късно.   Все пак газът бил изпуснат, но заради вятъра не се насочил към съда, а към близкия жилищен квартал. Резултатът бил 7 загинали и множество пострадали, които били приети в местната болница.   Властите за пореден път не направили нищо срещу Аум въпреки сигналите, че атаката е дошла именно оттам.   Така се стига до 20 март 1995 г. и атентатът от токийското метро - върхът в усилията на Асахара да премахне японското правителство чрез насилие. Петима души, носещи торби, пълни със зарин, пуснали газа в час пик на метрото. 13 убити са убити в следствие на атентата, над 50 души получават тежки увреждания, а около 1000 други пострадали с временни проблеми в зрението.   Атаката предизвиква паника в цяла Япония. Най-сетне полицията в страната се захваща със сектата, задействайки една от най-мащабните операции в цялата си история. Два дни след атентата над хиляда полицаи нахлуват в центъра на Аум, откривайки там тонове опасни химикали и апаратурата за тяхното модифициране в смъртоносни оръжия, достатъчни да убият над 4 млн. души.   Освен химикали, властите открили болница, заредена с екзотични лекарства, сейф пълен с милиони долари в брой и злато, многобройни килии за изтезания, в много от които все още имало затворници.   Около 2 месеца след атаката след многобройни акции на полицията и още един неуспешен атентат в токойското метро Шоко Асахара е арестуван най-сетне.   Въпреки че всички лидери на култа били в ареста, покушенията продължили. Едно писмо бомба било доставено в офиса на Юкио Аошима – губернаторът на Токио. Когато то било отворено от един от неговите асистенти, устройството избухнало и отнесло пръстите на лявата ръка на човека. В метрото били открити още две устройства с цианид, но нито едно от тях не успяло да се задейства. Впоследствие били открити още четири, всяко от които имало потенциал да убие хиляди хора.   Процесите срещу водачите на култа започват през 1996 г., но заради многото обжалвания и тактики за протакане до осъдителна присъда се стига чак през 2004 г., когато той е осъден на смърт за за убийството на 27 души. След присъдата той започва да се преструва на умствено болен. Това, заедно с множеството обжалвания по дела срещу членове на Аум отлага изпълнението на присъдата до 6 юли 2018 г.   Колкото до Аум, сектата съществува и до днес. Неин водач е една от дъщерите на Асахара - Рика Мацумото, която приема името Алеф. Така е преименувана и сектата. Тя се отрича от доскрошния си лидер, признава всичките му престъпления и изплаща обезщетения от над 2,8 млн. долара на жертвите на култа.   Сектата вече има под 2000 последователи, но продължава да има стабилни доходи от различните си бизнеси и от дарения. Те продължават да следват първоначалните предсказания за края на света и за чистотата на духа. А което е най-странно - повечето действащи членове се присъединяват едва след атаките от метрото в Токио.", "date": "2018.07.07", "title": "Измами, убийства и тероризъм - историята на един ужасяващ духовен учител"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383781-%D0%BB%D1%8F%D1%82%D0%BD%D0%B0-%D0%BC%D0%BE%D0%B4%D0%B0", "text": "В мрежата вече има нов хит сред дамите, които искат да привлекат вниманието на мъжете и по-специално погледът на силния пол да е прикован към гърдите им. Новата тенденция за „незабавно уголемяване на бюста” представлява нещо много просто, а резултатите наистина са смайващи. Просто трябва да обърнете горнището си на обратно – с горната част надолу.   Десетки млади дами са публикували резултата от експеримента в социалнтие мрежи. Разгледайте тези няколко предложения и вижте нагледна как може да имате бюст, който да грабне всеки поглед на плажа.                  ", "date": "2018.07.07", "title": "Лятна мода...."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383782-%D1%82%D0%B0%D0%BA%D0%B0-%D0%BF%D1%80%D0%B5%D0%B2%D1%8A%D0%B7%D0%BF%D0%B8%D1%82%D0%B0%D0%B2%D0%B0%D1%82-%D0%BF%D1%80%D0%BE%D1%81%D1%82%D0%B8%D1%82%D1%83%D1%82%D0%BA%D0%B8%D1%82%D0%B5", "text": "В индонезийската провинция Ачех жени, обвинени в проституция бяха набити с пръчки на обществено място, пише Дейли Мейл. Това се прави масово, въпреки официалната забрана такива наказания да се извършват извън пределите на затворите. Изданието съобщава, че на същото наказание е бил подложен и един мъж.    В какво точно е обвинен, не се уточнява. Боят се е случил в град Лхоксемаве - вторият по население град в провинцията. Той предизвика протести на защитници на човешките права, разграничиха се също така и от местната управа.      От местния \"Фронт на защитниците на исляма\" уточниха, че боят традиционно трябва да бъде публичен, за да послужи като урок не само на битите, но и на всички останали. Ачех е единствената провинция в Индонезия, където съществува ислямска полиция на нравите и действат законите на шериата.    Те се отнасят не само за местните мюсюлмани, но и за всички жители. През януари бе съобщено, че в провинцията са били задържани 12 транссексуални. Те били отведени в участъка, където били остригани и им дали мъжки дрехи. Също така им казали, че с тях ще се работи до момента, в който не се научат да се държат като мъж", "date": "2018.07.07", "title": "Така превъзпитават проститутките"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383780-%D0%BD%D0%B5%D0%B2%D0%B8%D0%B6%D0%B4%D0%B0%D0%BD-%D0%BC%D0%BE%D1%80-%D0%B2-%D0%BA%D0%B0%D0%BD%D0%B0%D0%B4%D0%B0", "text": "Най-малко 50 души са станали жертви на аномалните горещини в източната канадска провинция Квебек, пише Montreal Gazette, като се позовава на шефа на регионалното министерство на здравеопазването. Метеоролозите обещават, че температурата на въздуха в Монреал и околностите още тази вечер на 6 юли, ще се понижат до +13 °С. Но медиците не отменят решима на повишена готовност, тъй като последствията от 40-градусовия пек и силната влажност все още може да оказват влияние върху здравето на жителите на града.      По-рано се съобщаваше за 33 загинали заради жегата в Квебек. Предимно това са хора по-възрастви, със заболявания и неползващи климатици. Според д-р Дейвид Кайзър, специалист в отдела за обществено здраве, мнозина от тях са били диабетици или хипертоници.", "date": "2018.07.07", "title": "Невиждан мор в Канада"}
