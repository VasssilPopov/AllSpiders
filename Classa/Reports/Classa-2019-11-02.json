{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/401552-%D0%B6%D0%B5%D1%80%D1%82%D0%B2%D0%B8%D1%82%D0%B5-%D0%BE%D1%82-%D0%BA%D0%B0%D0%BC%D0%B8%D0%BE%D0%BD%D0%B0-%D0%B4%D0%BE-%D0%BB%D0%BE%D0%BD%D0%B4%D0%BE%D0%BD-%D1%81%D0%B0-%D0%B2%D0%B8%D0%B5%D1%82%D0%BD%D0%B0%D0%BC%D1%86%D0%B8", "text": "Всички 39 жертви, мъже и жени, от открития камион в Грейс, графство Есекс, в близост до Лондон, са виетнамци. Това съобщили от британската полиция. Някои от телата вече са били идентифицирани от роднини. Официално обаче на този етап няма да бъдат оповестявани самоличностите на загиналите.   Британските власти работят съвместно с колегите си от Виетнам по случая. Това са потвърдили от полицията в Есекс, като остава в сила апелът към гражданите да сътрудничат, ако разполагат с информация.   Хората първоначално бяха обявени за китайски граждани, но вероятно са пътували с фалшиви документи.   Междувременно, Виетнам арестува двама души по случая и вероятно ще им бъдат повдигнати обвинения за участие в трафик на хора към Европа.   Припомняме, че вчера повдигнаха обвинения в непредумишлено убийство на мъж от Северна Ирландия във връзка с откритите 39 тела в камион до Лондон миналата седмица.   23-годишният Иймън Харисън се яви в съда в Дъблин, за да му бъдат повдигнати 41 обвинения, включително 39 обвинения в непредумишлено убийство, конспирация за извършване на трафик на хора и конспирация за съучастие в незаконна имиграция, след като беше одобрена европейска заповед за арест.   По-рано полицията в Есекс, Англия, призова двама братя от Ирландия, които са издирвани във връзка със смъртта на 39 мигранти в камион да се предадат. 23-годишният Иймън Харисън се яви в съда в Дъблин 40-годишният Ронан Хюс и 34-годишният му брат Кристофър са издирвани по подозрение в непредумишлено убийство и трафик на хора. Други петима бяха арестувани в Ирландия във връзка с трагедията. Шофьорът на камиона Морис Робинсън е обвинен в непредумишлено убийство, трафик на хора, подпомагане на незаконна имиграция и пране на пари.   Смята се, че Ронан Хюс е наел ремаркето и Робинсън да го вземе от английското пристанище Пърфлийт, където е доставено ремаркето от белгийското пристанище Зебрюге.", "date": "2019.11.02", "title": "Жертвите от камиона до Лондон са виетнамци"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/401553-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%BF%D1%80%D0%B8%D0%B7%D0%BE%D0%B2%D0%B0-%D0%B5%D1%81-%D0%B7%D0%B0-%D0%B5%D0%B4%D0%B8%D0%BD%D1%81%D1%82%D0%B2%D0%BE", "text": "Германският външен министър Хайко Маас настоя в своя статия европейските страни да се обединят пред глобалните предизвикателства като изменението на климата и миграцията.   В изявлението, публикувано в събота в 26 страни от ЕС, министърът на външните работи Маас припомни падането на Берлинската стена преди 30 години, което отбелязва края на десетилетието на Германия в периода на Студената война.   Маас заяви, че страната му дължи благодарност не само на стотиците хиляди източногерманци, които протестираха мирно срещу комунистическия режим, но също така и на активисти от други страни от източния блок, което проправи пътя и към повторното обединение на Германия.   Той каза, че събитията от 9 ноември 1989 г. ни задължават да завършим обединението на Европа, за което страната му работи.   На 9 ноември Германия отбелязва 30 г. от падането на Берлинската стена, което доведе до обединението на бившите Източна и Западна Германия на 30 октомври 1990 г.   Стената е построена за една нощ на 12 август 1961 г., за да разделя комунистически Източен Берлин от Западен Берлин и първоначално е под формата на бодлива тел преди да се превърне в укрепена стена, висока над 3 метра. Хората, живеещи в комунистическа ГДР, се събуждат на 13-и август, за да открият, че са разделени от приятели, роднини и колеги на запад.   Протестите достигат кулминацията си в нощта на 9 ноември 1989 г., когато объркани охранители отварят вратите към 22,45 ч. Това става след като говорителят на Комунистическата партия в Източен Берлин Гюнтер Шабовски е обявил по-рано същата вечер, че преминаването ще бъде позволено незабавно. Макар че протестиращите започват да разрушават части от Стената още през нощта, официалното й унищожаване е предприето едва през лятото на 1990 г.", "date": "2019.11.02", "title": "Германия призова ЕС за единство"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/401554-%D0%B4%D1%8A%D1%89%D0%B5%D1%80%D1%8F%D1%82%D0%B0-%D0%BD%D0%B0-%D1%81%D1%82%D0%BE%D1%8F%D0%BD%D0%BA%D0%B0-%D0%BC%D1%83%D1%82%D0%B0%D1%84%D0%BE%D0%B2%D0%B0-%D1%81%D0%B5-%D1%80%D0%B0%D0%B7%D0%BF%D0%BB%D0%B0%D0%BA%D0%B0-%D0%B2-%D0%B5%D1%84%D0%B8%D1%80", "text": "Дъщерята на Стоянка Мутафова - Мария Грубешлиева-Муки се появи в ефира на \"Събуди се\", за да даде информация за състоянието на любимата на всички българи актриса. \"Това стана изведнъж. Тя се влоши страшно и отидохме в болницата.                Там установиха, че тя има гной в жлъчката и това нещо трябва да се отстрани\", разказа Муки. \"Или ще се съгласите да отстраним жлъчката, при положение, че не отговаряме за упойката, която е страшно силна, а Стоянка е на 97 години, или жлъчката ще се пръсне и това ще отиде в нея и тя ще си отиде за 1-2 дни. Трябваше да избера от 2 злини една\", призна тя. \"Съгласих се за операцията и Стоянка успя да се пребори с упойката. Излезе в доста добро състояние след операцията\", заяви щерката на Мутафова.\"Каза ми, че ме обича, като излезе от упойката. Извинявам се, много съм притеснена\", заяви през сълзи тя.\"Стоянка беше интубирана, сложи й се тръба, тя вдигна температура. Сега в момента положението й се подобрява. Температурата пада\", заяви Муки и призна, че бърза за болницата, защото иска да е до майка си.", "date": "2019.11.02", "title": "Дъщерята на Стоянка Мутафова се разплака в ефир"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/401555-%D0%BA%D0%BE%D0%B1%D1%80%D0%B0%D1%82%D0%B0-%D1%81-%D0%B1%D0%BE%D0%BC%D0%B1%D0%B0%D1%81%D1%82%D0%B8%D1%87%D0%BD%D0%B0-%D0%BD%D0%BE%D0%B2%D0%B8%D0%BD%D0%B0", "text": "Боксовата ни звезда Кубрат Пулев обяви бомбастична за родните фенове новина в последното си интервю. Пред колегите от \"Марица\" Кобрата разкри, че планира голямо шоу у нас, но не в София, а в Пловдив. Точната дата предстои да бъде избрана, но отсега се знае, че гвоздеят на програмата ще бъде боят на Тервел Пулев с много силен противник, който организаторите предпочитат да запазят в тайна към този момент. \"Искам да поздравя хората в този древен и любим мой град. Аз съм роден в София, но съм дете на Тракия. Наполовина съм тракиец. Винаги с удоволствие ходя в Пловдив. Освен че е много красив град, с хилядолетна история, Пловдив е и люлка на велики спортисти. Аз се прекланям пред пловдивската боксова школа, която е дала майстори на световно ниво. Искаме да дадем на Пловдив едно наистина голямо шоу. Вярвам, че ще напълним \"Колодрума\" и шоуто ще се помни дълго време след това. Спортният министър Красен Кралев предложи да е в София, но аз, брат ми и Ивайло твърдо настояхме да е в Пловдив. Не само за това, че Ивайло е пловдивчанин. Лично аз настоявам да поканим и да приветстваме на ринга всички големи шампиони на Пловдив. Жалко, че някои от тях сега не преживяват най-добрите си дни. Ние обаче сме длъжни да им дадем уважението, което те отдавна са заслужили. Моите успехи са невъзможни без тези на предшествениците. Те издигнаха българския аматьорски бокс до най-високо световно ниво. Аз се прекланям пред величието на Петър Лесов и Александър Христов, а също така на останалите големи пловдивски майстори на бокса. Ще бъда щастлив да се качат на ринга и да получат овациите, които заслужават.  Изборът на Пловдив за място на галата е и заради това да възкресим този спорт в града и околностите. Нека младите хора, децата, отново да влязат в залите. Нека залите да се напълнят както преди. И то не само за високо спортно майсторство, а просто да спортуват. Да не висят пред компютрите, да не стават и лягат със смартфоните. Виртуалният свят е хубав и примамлив, но той не е реалният живот. Трябва да върнем младите към реалния живот и да им вдъхнем човешките ценности\", разказа Кобрата. В момента Пулев е в САЩ, където на 9 ноември ще срещне Райдъл Букър в първи мач след скандала с репортерката Джени Суши, която целуна след мач.", "date": "2019.11.02", "title": "Кобрата с бомбастична новина"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/401556-%D0%B3%D0%BE%D0%B4%D0%B5%D0%BD%D0%B8%D1%86%D0%B0%D1%82%D0%B0-%D0%BD%D0%B0-%D0%BD%D0%B0%D1%83%D0%BC-%D1%88%D0%BE%D0%BF%D0%BE%D0%B2-%D1%88%D0%B0%D1%88%D0%BD%D0%B0-%D1%81-%D0%BE%D0%B3%D1%80%D0%BE%D0%BC%D0%BD%D0%B0-%D0%BF%D0%B0%D0%B7%D0%B2%D0%B0", "text": "Годеницата на Наум Шопов - Теа Минкова, която вече е в много напреднала бременност, шашна социалните мрежи с огромната си пазва. Красавицата предизвика вълна от коментари с актуалните си фотоси.   Вече сравняват силиконовата гръд на Теа Минкова дори с тази, с която непрекъснато се хвали и Джулиана Гани, която също очаква скоро първото си дете. Размерите на гръдните обиколки и при двете чупи рекорди!     Както знаем, Теа Минкова е бременна в края на седмия месец, което е причина женските й прелести да набъбнат по този начин, при все, че и преди да забременее, брюнетката пъчеше огромен тунингован бюст по плажовете.     Припомняме, че брюнетката, която няма търпение да стане майка, си сложи силикон миналото лято и гледаше да не прекалява с кубиците, за да изглежда максимално естествена.   След като зачена обаче, положението се промени и в момента бюста й е досущ като на плеймейтка.", "date": "2019.11.02", "title": "Годеницата на Наум Шопов шашна с огромна пазва!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/401557-%D0%B4%D0%B0%D0%B2%D0%B0%D1%82-28-900-%D0%B5%D0%B2%D1%80%D0%BE-%D0%BD%D0%B0-%D0%B6%D0%B5%D0%BB%D0%B0%D0%B5%D1%89-%D0%B4%D0%B0-%D0%BE%D0%B1%D0%B8%D0%BA%D0%B0%D0%BB%D1%8F-%D1%81%D0%B2%D0%B5%D1%82%D0%B0", "text": "Британската туристическа компания Wowcher търси човек, който е готов да обиколи света за 12 месеца и да говори за това в социалните мрежи и в YouTube. Обещаната заплата е 25 хиляди паунда (28,9 хиляди евро). Пътуващ на пълен работен ден ще трябва да посети 40 точки по целия свят (включително Лас Вегас, Ню Йорк, Бали, Тайланд, Дубай, Венеция, Исландия). Там той ще трябва да прави снимки, да води влогове и да публикува публикации в социалните медии за своите приключения. Може дори да вземете другар със себе си (и да го сменя по време на пътуването). Изискванията към кандидатите са прости: възраст над 18 години, валиден паспорт и любов към пътуването. За да станете един от тях, трябва да запишете кратко видео до 30 секунди, защо точно вие бихте могли да станете перфектният пътешественик.  ", "date": "2019.11.02", "title": "Дават 28 900 евро на желаещ да обикаля света"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/401558-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-2-%D0%BE%D0%BA%D1%82%D0%BE%D0%BC%D0%B2%D1%80%D0%B8", "text": "Препоръчва се днес да се държите сдържано, дори ако някой от колегите или приятелите ви е откровено досаден. Нищо не украсява човека, така както сдържаността и достойнството. Необходимо е спешно да се откажете от вредните навици, за да започнете месеца в добро настроение. За пътуване, денят не е благоприятен. Ще се потопите в такива събития, които ще ви превърнат в щастлив и доволен човек. Добри новини от приятели, както и похвали от шефовете - всичко това не е измислица, а реалност. Не трябва да се паникьосвате, ако изхарчите една кръгла сума за решаване на битовите проблеми. Няма друг начини, особено след като сами сте започнали ремонта. Заемете се с интересни проекти. Но не ги оценявайте само от гледна точка на финансовата печалба, проявете творческо въображение. В личния живот шансът е пропуснат, така че не променяйте нищо изкуствено. Битовите проблеми, не трябва да отлагате \"за утре\", решете ги бързо. Здравето, ще зависи от вашето настроение.   Очаква ви професионален успех. Здравият ентусиазъм, ще ви предаде жизненост и ще помогне да реализирате грандиозните си идеи. Не се притеснявайте, за всичко ще имате достатъчно енергия и време. Любовният роман, ще има продължение, но не спирайте на едно място. Вземете инициативата и дайте нов ритъм на връзката. Препоръчително е да бъдете по-активни в бизнеса, разговорите и пътуването. Основното е да се движите с тази скорост, която няма да наруши вашите планове. Заедно с роднини, може да започнете някакъв важен проект или организация за празник. Денят е неблагоприятен за нови начинания и самостоятелни решения. Особено, ако въпросът засяга бита и здравето. Очаква ви продуктивен ден, но не се стремете всичко да свършите. Само ще изхабите силите си, а те ще ви трябват за решаването на семейни проблеми. Нереализираните идеи могат да ви заредят с жизненост и амбиция и това е чудесно. Не съжалявайте за изразходваните пари, скоро ще получите повече. Вечерта, е възможен откровен разговор. Денят обещава, много ярки и незабравими срещи. В процеса на общуване внимавайте да не изпуснете нещо важно. Импулсивните действия в любовта, ще доведат до кавги и конфликти, дръжте се в ръце. Покажете повече загриженост и внимание към децата, за да се разбирате повече с тях. От командировки, се откажете. Трябва да положите всички усилия, за да вдъхновите себе си и своя партньор на романтични постъпки. Мислите само за работата и финансовите проблеми и така не можете да се концентрирате върху личната сфера. Погрижете се и за здравето си, то е от първостепенно значение. Купете си абонамент за фитнес, закалете се.   Днес са възможни сериозни разходи, които леко ще подкопаят вашият бюджет. Но това са временни затруднения, така че се успокойте. Много по-сложни са проблемите в личния живот. Отношенията с любимия са на ръба, погрижете се да ги запазите. В бизнеса има възможност да инвестирате, в оригинален проект. Ще се къпете в любов, ще получите неочаквани печалби и ще намерите нови приятели. Като цяло животът, ще е успешен! Необвързаните имат всички шансове да срещнат своята \"сродна душа\". Само не забравяйте за здравето, има вероятност за заболяване - ангина или гастрит. Храненето трябва да бъдат пълноценно, откажете се от яденето на крак. Очаква ви труден ден, когато и най-малката дреболия, може да ви изкара от релси. Естествено, това ще се отрази негативно на много неща, на здравословното състояние и на портфейла. Неочаквана среща по време на пътуване или почивка, ще преобърне живота на необвързаните. Ще погледнете по нов начин, на всичко което сте правили преди. По-позитивно! Трябва да прекарвате повече време на открито, а не в затворената и задушна стая. Дори ако работите в офис, излизайте за малко навън. Полезни ще бъдат превантивните мерки, насочени към укрепване на имунната система. Ако някой от вашите приятели ви покани да отидете на риболов или пикник, се съгласете.", "date": "2019.11.02", "title": "Дневен хороскоп 2 октомври"}
{"url": "http://www.classa.bg/%D1%81%D0%B2%D1%8F%D1%82/item/401559-%D0%B5%D0%B4%D0%B8%D0%BD-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%BF%D0%B0%D1%80%D0%B0%D0%B4%D0%BE%D0%BA%D1%81-%D0%B6%D0%B8%D0%B2%D0%B5%D0%B5%D0%BC-%D0%B2%D1%81%D0%B5-%D0%BF%D0%BE-%D0%B4%D0%BE%D0%B1%D1%80%D0%B5,-%D0%B0-%D1%81%D0%BC%D0%B5-%D0%B2%D1%81%D0%B5-%D0%BF%D0%BE-%D0%BD%D0%B5%D1%89%D0%B0%D1%81%D1%82%D0%BD%D0%B8", "text": "Мнозина в България вярват, че живеят в най-нещастното, най-бездуховното, най-опасното време. Истината обаче е друга: живеем все по-добре. Защо тогава ставаме все по-нещастни?  Проф. Ивайло Дичев обяснява причините.       Защо сме все по-нещастни, след като живеем все по-добре? Този парадокс е в основата на кризата в съвременните общества. Да започнем с най-актуалното - града, в който живеем. Промяната е наистина удивителна. Нали помните онези решетки, с които през 1990-те софиянци доброволно превръщаха апартаментите си в затвори? А спомняте ли си как се паркираше, преди да направят синя и зелена зона, как се гонеха служителите по паркирането за билетче, преди да въведат СМС-заплащането, какви купища боклук се събираха периодично? Стана някак по-цветно, изникнаха приятни кафенета, реставрираха фасади, та даже пешеходни зони вече има. И успоредно с това все по-голямо страдание ни причинява поредното подозрение за злоупотреба с обществена поръчка; забиването, после изтръгването, после пак забиването на абсурдните колчета по тротоарите; безнадеждните задръствания; незалепените плочки, изпод които ни пръска вода. Оставете сегашните избори, на които власт и опозиция разиграват тези две гледни точки. Проблемът е вътре във всеки от нас. Градът се развива, но ние сме все по-недоволни. \"Съсипаха я тая държава!\" Същото можем да кажем за държавата като цяло. От края на социализма България бележи сериозен ръст в паритетната покупателна способност - от 12 хиляди долара на човек през 1990 до близо 20 хиляди днес. Въпреки разпадането на СИВ, въпреки мъчителните реформи и мафиотизирането на икономиката през 1990-те. А после дори чудодейно се присъединихме към най-богатия икономически блок и най-силния военен алианс. Само че познавате ли поне един българин, който да е доволен от развитието на страната си? Благосъстоянието нараства, а все сме на опашката. Границите са отворени, а държавата се обезлюдява. Пазят ни американците, ама виж как обидихме добрите руснаци. Имаме всякакви стоки, но не всички могат да си ги купуват. Абе, съсипаха я тая държава! И докато властта ни обяснява, че никога не сме били по-добре, опозицията вика, че загиваме.Работата е там, че аз, масовият човек, се чувствам зле независимо от това, че светът около мен върви напред. Същото се наблюдава и в далеч по-развити икономики. До едно време нарастването на икономическото равнище води и до нарастване на удовлетворението от живота. После обаче идва един критичен пик, след който хората продължават да забогатяват, но кривата на щастието тръгва надолу. Ще кажете: овчедушното щастие би ни направило безкритични апологети на властта. Или с други думи: колкото повече недоволство, толкова повече гражданска енергия за съпротива. Но вярно е и обратното: ако гражданите стават все по-недоволни, властта просто ще загуби мотивацията да прави каквото и да било. Разбира се, идеалното е да има баланс, при който гражданите оценяват хубавото, но критикуват лошото. Само че тъкмо този баланс днес изглежда по-далеч от всякога - живеем в такава медийна шумотевица, че за да бъдеш чут, трябва да виеш в най-високите регистри, да правиш слон от всяка муха, да вещаеш края на света още в сутрешните блокове. Лошото е, че въвлечени в това политическо кресчендо, гражданите започват да се чувстват искрено нещастни. Да вярват, че живеят в най-нещастното, най-бездуховното, най-опасното време. Без перспектива, без идеали. Така ли е наистина? Не, разбира се. Живеем в най-мирното време в цялата човешка история. Започнали сме да се грижим за нещастните си съчовеци от другия край на света, с които нямаме нищо общо. Медицината прави чудеса, продължителността на живота се е удвоила за последните стотина години. Днес повече хора умират от преяждане, отколкото от глад. Повече хора се самоубиват, отколкото умират от насилствена смърт. Благодарение на медиите обаче живеем с чувството, че зад всеки ъгъл ни дебне нов Джак Изкормвача. Егоизми и фрустрации В резултат от всичко това и при нас, и другаде по света се наблюдава следното разминаване: общо взето положителна оценка за личното състояние на отделния човек, но нарастващ песимизъм за обществото като цяло. Обективното подобрение проецирам върху себе си, а недоволствата прехвърлям върху общото. От това опасно отчуждение следва едно - нарастващ егоизъм. Изследователите изброяват различни причини за този парадокс на недоволството. Ръстът на благосъстоянието например задължително води до увеличение на неравенствата в обществото - положението на всички се подобрява, но при някои повече, отколкото при други. А това неизменно поражда напрежения. Неслучайно пословично егалитарните скандинавски общества са все първенци по удовлетвореност от живота. В друга посока вървят разсъжденията за фрустрациите, в които изпада съвременният човек заради все повечето възможности за избор. Когато животът ти е зададен веднъж завинаги - цар, поп, генерал - слушаш, козируваш и колебания няма. Когато обаче непрекъснато избираш - управниците си, страната, в която да идат децата ти, бизнеса, в който да си сложиш парите, марката автомобил, която да си купиш - тогава започваш да пребиваваш в една непрекъсната несигурност. Спираш се на една от многото възможности и незабавно започват да те глождят съмнения - дали пък не сбърках, мога ли да повторя избора, да го потретя? Старите хора ще ви кажат, че сме недоволни, защото сме станали по-претенциозни. И в това безспорно има някаква истина. Когато навремето по телевизията имаше един филм в седмицата, помните ли колко му се радвахме? А сега се чудим на кой канал да превключим. Ето кое е нетърпимото Но претенциозността днес не е материална - хората просто очакват да имат по-голяма роля в управлението на обществата си. Не да им дават все повече неща, а те сами да ги разпределят. Да бъдат не обекти, а субекти на живота си. Това, което прави нетърпима ситуацията в съвременното българско общество, не са разбитите тротоари или пък мизерните заплати на медицинските сестри и научните работници. Нетърпимото е това, че управленските етажи се самозатвориха, че социалният асансьор не работи, че там вече проникват само близки и съпартийци (помните каква хубава метафора създаде Цветанов с асансьора си). Същото се беше случило във времето на късния социализъм, когато се надигна подобна вълна на идеално, а не материално мотивирано недоволство срещу самозатворилата се номенклатура. Нещо такова наблюдаваме и в развития свят, където меритократичните елити издигат около себе си бариерите на дипломи от топ университети, събират се в затворени клубове, подкрепят се глобално и презират обикновените хора наоколо. Умните политици разбират, че трябва да заложат именно на тази карта - отваряне, ремонт на ръждясалия социален асансьор, разместване на социалните пластове. Как да стане това? Ами дайте да мислим.  ", "date": "2019.11.02", "title": "Един български парадокс: живеем все по-добре, а сме все по-нещастни"}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/401560-%D1%81%D0%B5%D0%BA%D1%80%D0%B5%D1%82%D0%BD%D0%B8%D1%82%D0%B5-%D0%B4%D0%BE%D0%BA%D0%BB%D0%B0%D0%B4%D0%B8-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%8F-%D0%BF%D0%BE%D1%81%D0%BB%D0%B0%D0%BD%D0%B8%D0%BA-%D1%81%D0%BE%D0%BB-%D0%BF%D0%BE%D0%BB%D0%B0%D0%BD%D1%81%D0%BA%D0%B8", "text": "Съпругата ми е на 72 години и страда от епилепсия от ранна възраст. Има ТЕЛК с над 90% инвалидност. Сега й се налага да си направи зъбни протези - горна и долна. Стоматологът от поликлиниката й иска да заплати 320 лв. Какво покрива НЗОК при такива пациенти? Съпругата ми е здравноосигурена. Михаил Топалов, гр. Стара Загора ", "date": "2019.11.02", "title": "Секретните доклади на американския посланик Сол Полански"}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/401561-%D0%B2%D1%81%D0%B8%D1%87%D0%BA%D0%BE-%D0%B7%D0%B0-%D0%BB%D1%8E%D0%B1%D0%BE%D0%B2%D1%82%D0%B0-%D0%BA%D0%B0%D0%BA-%D0%B4%D0%B0-%D1%8F-%D1%81%D1%80%D0%B5%D1%89%D0%BD%D0%B5%D0%BC,-%D1%80%D0%B0%D0%B7%D0%BF%D0%BE%D0%B7%D0%BD%D0%B0%D0%B5%D0%BC-%D0%B8-%D1%81%D1%8A%D1%85%D1%80%D0%B0%D0%BD%D0%B8%D0%BC", "text": "Азора Райсе автор на шест книги, публикувани отКнигоиздателска къща „Труд”. Вълнуват я съдбата и житейския избор, отношенията между хората и най-вече любовта като най-висшето чувство, което прави хората щастливи и успешни. За повечето от тях въпросът дали любовта съществува днес и какво всъщност е тя има лесен отговор. Отговорът е „да”, тъй като без нея не би съществувало човечеството. Липсата на любов би била пагубна за нашата цивилизация. Днес за хората става все по-трудно да отделят време за любимите си и това налага любовта да се променя. Романтиката, позната ни от книгите и поезията, е изчезнала, заменена от общуването чрез интернет и съобщения. Въпреки този си високотехнологичен вид, любовта все още съществува. Често хората, които се обичат, прекарват времето си заедно в интернет, разделени от стотици километри разстояние, но те изпитват същите чувства и емоции, които са изпитвали дедите им, когато интернет и телефоните са били само в мечтите на някой изобретател. В книгата сиАзора Райсотговаря на въпросите, които вълнуват всеки влюбен и всеки, който търси любовта – какво харесват и какво не харесват мъжете и жените, кои са най-честите им страхове, как да изглеждат секси и да бъдат харесвани, как да покажат чувствата и намеренията си, защо партньорите си изневеряват и т.н.", "date": "2019.11.02", "title": "Всичко за любовта. Как да я срещнем, разпознаем и съхраним"}
{"url": "http://www.classa.bg/%D1%81%D0%B2%D1%8F%D1%82/item/401542-%D1%81%D0%B5%D0%B2%D0%B5%D1%80%D0%BD%D0%B0-%D0%BA%D0%BE%D1%80%D0%B5%D1%8F-%D1%83%D1%81%D0%BF%D0%B5%D1%88%D0%BD%D0%BE-%D0%B8%D0%B7%D0%BF%D1%80%D0%BE%D0%B1%D0%B2%D0%B0-%D1%81%D0%B8%D1%81%D1%82%D0%B5%D0%BC%D0%B0-%D0%B7%D0%B0-%D0%BC%D0%BD%D0%BE%D0%B6%D0%B5%D1%81%D1%82%D0%B2%D0%B5%D0%BD%D0%BE-%D0%B8%D0%B7%D1%81%D1%82%D1%80%D0%B5%D0%BB%D0%B2%D0%B0%D0%BD%D0%B5-%D0%BD%D0%B0-%D1%80%D0%B0%D0%BA%D0%B5%D1%82%D0%B8", "text": "Северна Корея твърди, че успешно е тествала множествена ракетна установка, вид артилерийска система за неуправляеми ракети, съобщава KCNA.   Според агенцията, Академията на науките за национална отбрана на азиатската страна успешно е тествала системата и е изпратила доклад до лидера на Северна Корея. Ким Чен Ун е похвалил учените, разработили системата и ги е поздравил за укрепването на въоръжените сили на страната.   По време на ученията, специалистите са тествали способността на системите от тези оръжия да унищожават групи врагове в определена зона с внезапен изненадващ удар на множество ракети. Часове по-рано началникът Съвместния щаб на Южна Корея заяви, че в същия ден Северна Корея е изстреляла два неидентифицирани снаряда в японско море. От своя страна бреговата охрана на Япония потвърди, че ракета, изстреляна от Северна Корея, е паднала извън изключителната икономическа зона на страната.   Южнокорейската армия обяви, че двата изстреляни снаряда са \"за късо разстояние\", че са изминали около 370 километра и са достигнали височина от 90 километра. От своя страна японското министерство на отбраната прецени, че обхватът на полета на ракетите е между 350 и 400 километра, на 100 километра достигнатата височина.   На 10 септември Пхенян също успешно изпробва нова супер-голяма система за множествено ракетно изстрелване. Според южнокорейския Съвместен щаб, изстрелванията са били от севернокорейската провинция Южен Пьонган към Японско море, като са изминали приблизително максимум 330 километра разстояние.", "date": "2019.11.02", "title": "Северна Корея успешно изпробва система за множествено изстрелване на ракети"}
{"url": "http://www.classa.bg/%D1%81%D0%B2%D1%8F%D1%82/item/401543-%D1%82%D1%80%D1%8A%D0%BC%D0%BF-%D0%BA%D0%B0%D0%B7%D0%B0,-%D1%87%D0%B5-%D0%B7%D0%B0%D0%B4-%D0%BF%D1%80%D0%BE%D1%82%D0%B5%D1%81%D1%82%D0%B8%D1%82%D0%B5-%D0%B2-%D1%87%D0%B8%D0%BB%D0%B8-%D1%81%D1%82%D0%BE%D0%B8-%D1%87%D1%83%D0%B6%D0%B4%D0%B0-%D0%BD%D0%B0%D0%BC%D0%B5%D1%81%D0%B0", "text": "Президентът на САЩ Доналд Тръмп изрази подкрепата си за \"усилията на чилийските власти за мирно възстановяване на националния ред, в разгара на гражданските демонстрации \", съобщи говорителят на Белия дом Джъд Диър.   Според него, американският президент счита, че зад протестите има „външни усилия да се подкопаят чилийските институции, демокрация и общество \". Диър също съобщи, че Тръмп е разговарял по телефона с чилийския си колега Себастиян Пиньера, когото той подкрепи за решението за отмяна на провеждането в неговата страна на срещата на върха на Азиатско-тихоокеанския форум за икономическо сътрудничество (АТЕС) и на Конференцията на ООН за Промяна на климата номер 25 (COP25). В акаунта си в Twitter Тръмп съобщи, че САЩ и Китай работят за избора на ново място, на което да подпишат „първата фаза\" на съвместното търговско споразумение, което по принцип трябваше да бъде подписано на срещата на върха на АТЕС. \"Новото местоположение ще бъде обявено скоро\", каза Тръмп, като гарантира, че подписването на споразумението ще бъде извършено. Междувременно испанското правителство предложи да организира следващата среща на високо равнище по климата COP25. Протестите в Чили започнаха на 14 октомври, но се засилиха от 18-ти, първоначално като отхвърляне на поскъпването на билета за метро в Сантяго, което беше панулирано от Пиньера само ден по-късно.   Засега демонстрациите не спират, претенцията на гражданите вече не е за метрото, а взе за своя ос големите социални дългове на държавата към образованието, здравеопазването, пенсионната система, жилищата, водата в частното управление, а също и корупцията в правителството , основно наследени главно от диктатурата на Аугусто Пиночет (1973-1990).   Миналият петък чилийците направиха „най-големия поход в Чили\", на който присъстваха един милион души.", "date": "2019.11.02", "title": "Тръмп каза, че зад протестите в Чили стои чужда намеса"}
{"url": "http://www.classa.bg/%D1%81%D0%B2%D1%8F%D1%82/item/401544-%E2%80%9E%D1%84%D0%B8%D0%BD%D0%B0%D0%BD%D1%81%D0%BE%D0%B2%D0%B0%D1%82%D0%B0-%D0%BB%D1%83%D0%B4%D0%BE%D1%81%D1%82-%D0%B4%D0%B0-%D0%BD%D0%B8-%D0%BF%D0%BB%D0%B0%D1%89%D0%B0%D1%82-%D0%B7%D0%B0-%D0%B4%D0%B0-%D0%B7%D0%B0%D0%B4%D0%BB%D1%8A%D0%B6%D0%BD%D1%8F%D0%B2%D0%B0%D0%BC%D0%B5-%D0%B8-%D0%B4%D0%B0-%D0%BD%D0%B8-%D1%82%D0%B0%D0%BA%D1%81%D1%83%D0%B2%D0%B0%D1%82-%D0%B7%D0%B0-%D0%B4%D0%B0-%D1%81%D0%BF%D0%B5%D1%81%D1%82%D1%8F%D0%B2%D0%B0%D0%BC%D0%B5%E2%80%9C", "text": "Една от централните теми напоследък е за протестите, които се провеждат в различни страни по света, до голяма степен в резултат на покачването на цените и лошото икономическо управление.   В тази връзка международният икономически анализатор Дмитрий Орлов, смята, че зад тези демонстрации стои „цяла индустрия, която е посветена на насърчаване на младежки бунтове, и която функционира чрез НПО, финансирани от олигарсите\". Това е икономическо оръжие, което се използва за „надуване на балона на западната икономика още повече\". „Преди се бомбардираше една страна и златото й се открадваше, но както сега няма пари за бомбардировки, това, което правят, е да жертват младите хора от различни страни\", казва той. Той отбелязва, че друг знак, че световната икономика преминава през трудна ситуация, е политиката на отрицателните лихви, приета от централните банки на няколко развити страни. По този въпрос Орлов заявява, че отрицателните лихви са начин \"да обърнем света на финансите наопаки, защото ни се плаща за да вземаме заеми и сме таксувани за да спестяваме\".   „Това е истинска лудост и като такава не може да продължи безкрайно, защото в крайна сметка изчезват стимулите за участие в какъвто и да е банков план и тъй като няма пари, сме принудени да използваме кредитната карта за всичко, така че целият ни капитал да бъде в ръцете на финансово образувание, което постепенно ще го конфискува \", добави анализаторът.", "date": "2019.11.02", "title": "„Финансовата Лудост - да ни плащат за да задлъжняваме и да ни таксуват за да спестяваме“"}
{"url": "http://www.classa.bg/%D1%81%D0%B2%D1%8F%D1%82/item/401545-%E2%80%9E%D1%80%D0%B0%D1%81%D1%82%D1%8F%D1%89-%D0%BA%D0%BB%D1%83%D0%B1-%D0%BE%D1%82-%D0%BC%D0%BD%D0%BE%D0%B3%D0%BE-%D0%BC%D0%BE%D1%89%D0%BD%D0%B8-%D0%B4%D1%8A%D1%80%D0%B6%D0%B0%D0%B2%D0%B8,-%D1%81%D0%B5-%D0%BE%D1%82%D0%BA%D0%B0%D0%B7%D0%B2%D0%B0-%D0%BE%D1%82-%D0%B8%D0%B7%D0%BF%D0%BE%D0%BB%D0%B7%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%B4%D0%BE%D0%BB%D0%B0%D1%80%D0%B0%E2%80%9C", "text": "Американският долар е водеща световна резервна валута от десетилетия, но неговият статус може да бъде застрашен поради \"нарастващия клуб на много мощни страни \", които се опитват да изоставят използването му и така подкопават неговото влияние, предупреждава Ан Корин, съдиректор на Института за анализ на Глобалната сигурност. Говорейки за програма на CNBC, Корин каза, че \"основните двигатели, които са Китай, Русия и Европейския съюз, имат силна мотивация за дедоларизиране на техните икономики \". Съдиректорката на „мозъчния тръст\" обясни, че една от причините да се оттеглят от долара е подчиняването на американската юрисдикция, ако образуванието извършва транзакции в долари, „дори ако то няма нищо общо със САЩ\". В тази връзка Корин припомни едностранното оттегляне на Вашингтон от ядреното споразумение с Иран през 2018 г., последвано от възстановяване на санкциите срещу Техеран, ситуация, която остави европейските многонационални компании уязвими за наказание от Вашингтон, ако продължат да правят бизнес с Иран. \"Европа иска да прави бизнес с Иран. Не иска да бъде обвързана с американското законодателство ако прави бизнес с Иран\", каза експертката.", "date": "2019.11.02", "title": "„Растящ клуб от много мощни държави, се отказва от използването на долара“"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/401546-%D1%86%D0%B8%D0%BA-%D0%BF%D0%BE%D0%BA%D0%B0%D0%B7%D0%B0-%D0%B1%D1%8E%D0%BB%D0%B5%D1%82%D0%B8%D0%BD%D0%B0%D1%82%D0%B0-%D0%B7%D0%B0-%D0%B2%D0%BE%D1%82%D0%B0-%D0%B2-%D1%81%D0%BE%D1%84%D0%B8%D1%8F-%D0%B8-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B4%D0%B8%D1%85%D0%B0-%D0%B7%D0%B0-%D0%B3%D0%BE%D0%BB%D1%8F%D0%BC%D0%B0-%D0%BE%D0%BF%D0%B0%D1%81%D0%BD%D0%BE%D1%81%D1%82", "text": "Говорителят на Централната избирателна комисия (ЦИК) показа как ще изглежда бюлетината в София за балотажа утре и обясни как точно трябва да гласуваме в неделя, в ефира на Нова телевизия. Андреев обясни, че бюлетината е доста малка и има шанс тайната на вота да бъде разкрита, затова е важно да внимаваме как държим бюлетината си. \"След като избирателят влезе в секцията си, той се легитимира. Членът на СИК откъсва бюлетината от кочана\", поде Андреев. \"Той ще сгъне бюлетината и ще й бъдат ударени двата печата. Тя се дава на избирателя и той може да упражни правото си на глас в тъмната стаичка, като сложи \"X\" или \"V\" в квадратчето на своя кандидат. След като го попълни бюлетината си, той може да я прегъне отново и да напусне тъмната стая\", каза Андреев. \"След това избирателят трябва да покаже номера на бюлетината на членовете на СИК, за да се знае, че е откъсната от този кочан, който е във въпросната секция\", каза той и разкри опасност за гласоподавателите: \"Има опасност обаче заради това, че бюлетината е малка, да се разкрие тайната на вота\", призна той. Андреев посъветва след като се сложат вторите печати избирателите да прегънат бюлетината още веднъж. \"Отново имаме квадратче „Не подкрепям никого\". То е свързано с избирателната активност\", поясни говорителят на ЦИК. \"Ако ви няма в избирателния списък, попитайте дали не сте в списъка със заличените лица. Ако името ви е там, то ще видите и каква е причината да сте включени в него\", каза той. \"Тогава трябва да отидете до администрацията и там ще ви обяснят какво заявление да подадете, за да може да гласувате\", завърши Андреев.", "date": "2019.11.02", "title": "ЦИК показа бюлетината за вота в София и предупредиха за голяма опасност"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/401547-%D0%B4%D0%BD%D0%B5%D1%81-%D0%B5-%D0%B0%D1%80%D1%85%D0%B0%D0%BD%D0%B3%D0%B5%D0%BB%D0%BE%D0%B2%D0%B0-%D0%B7%D0%B0%D0%B4%D1%83%D1%88%D0%BD%D0%B8%D1%86%D0%B0", "text": "Архангеловата задушница, наричана още Архангелска задушница, Рангелова задушница, Хрангеловото одуше, е една от трите най-големи. Отбелязва се в първата събота преди Архангеловден - защото събота е отредена за ден на покойниците. Във всеки православен храм на Архангелова задушница се прави Обща панихида за починалите, молим се за душата на мъртвите и палим свещ. На задушница посещаваме гробовете на нашите близки. Почистваме ги, прекадяваме с тамян и украсяваме с цветя. В миналото най-възрастната жена преливала гроба с червено вино. На Архангелова задушница се отдава и вечна признателност на офицерите и войниците, загинали за България. На Архангелова задушница, така както при другите задушници, се правят общи трапези. Наричаната още Голяма задушница, тя е последната за годината, затова на общата трапеза на гробищния парк се поставят седем различни ястия (между които любими на починалия), за да „чуят\" благослова на мъртвите в настъпващите коледни пости. Първата хапка се слага на земята, а първата глътка вино се излива, не се пие и споменаваме починалите с думите \"Бог да прости\". Старите хора казват, че видиш ли мушица или пеперудка да жужи около тебе на този ден, значи душата на покойника е дошла. Правят се помени или, наричани още - раздавки, подавки. Раздават се на близки, комшии, роднини, дошли на гроба на починалия, а също и на другите хора около съседните гробове, дори на непознати. В раздавката за Архангелова задушница традиционно присъства вино, варено жито, питки (или хляб), пилешко, агнешко или въобще месо, дребни сладки, бонбони, ябълки и други плодове, кекс, но всъщност можете да подадете, каквото пожелаете. Житото символизира възкресението, хляба и виното - за спомен на Христовата жертва за нас.", "date": "2019.11.02", "title": "Днес е Архангелова Задушница!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/401548-%D1%80%D0%BE%D0%BC%D0%B8-%D0%BE%D0%B1%D0%B3%D0%B0%D0%B7%D0%B8%D1%85%D0%B0-%D0%BF%D0%B5%D1%80%D0%BD%D0%B8%D0%BA", "text": "Гъст пушек и остра миризма на пластмаса обхванаха вчера вечерта пернишките квартали „Тева\", „Димова махала\", „Твърди ливади\" и „Мошино\". Причината са запалени купчини с електронни платки в района на бившия завод „Мир\", съобщава БНР. Била е установена група роми, които горели огромно количество платки. На мястото била извикана полиция и ДАНС с цел установяване и образуване на досъдебни производства за извършеното деяние. Ромите са заловени на територията на бившия клон \"Мир\" - Железни заводи, уточнява община Перник.", "date": "2019.11.02", "title": "Роми обгазиха Перник"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/401549-%D1%80%D0%BE%D1%81%D0%B5%D0%BD-%D0%B6%D0%B5%D0%BB%D1%8F%D0%B7%D0%BA%D0%BE%D0%B2-%D0%B7%D0%B0-%D0%B1%D1%8A%D0%B4%D0%B5%D1%89%D0%B5%D1%82%D0%BE-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%BF%D0%BE%D1%89%D0%B8", "text": "„Български пощи\" АД ще атакува пазара на електронна търговия. Това е бъдещето на този тип услуги, заяви транспортният министър Росен Желязков преди провеждане на годишния бал на строителите. През последните 10 години пощите неизменно търсят начин да отговорят на развитието на новите технологии. Всяка година електронната търговия в световен мащаб увеличава дела си, като България не прави изключение. Пазарът с доставки на стоки, платени онлайн, расте всяка година със средно около 5 на сто, показва статистиката, пише \"Труд\". „Бъдещето принадлежи на електронната търговия, а тя без крайни пунктове няма как да функционира\", категоричен бе транспортният министър. В същото време „Български пощи\" АД разполага с близо 3000 крайни пункта, разположени в цялата страна и добре развита логистична мрежа, стана ясно от думите на Желязков. Усилията за развитие на онлайн търговията и доставката на пратки ще позволи на дружеството с голяма история и традиции да продължи да се развива. В част от клоновете си пощите и сега предлагат на своите клиенти известяване със смс за получена в пощенските станции пратки. Предвидено е броят им да се увеличава докато бъде покрита цялата клонова мрежа. От януари пощите ще предлагат и разпространение на вестници и печатни издания не само чрез абонамент както досега, но и чрез дистрибуция до крайни клиенти, стана ясно от думите на Желязков. Освен това се планира да се увеличи и асортиментът на предлаганите финансови услуги в станциите.", "date": "2019.11.02", "title": "Росен Желязков за бъдещето на Български пощи"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/401550-%D0%BF%D1%80%D0%B5%D0%BA%D0%BB%D0%B0%D0%BD%D1%8F%D0%BC%D0%B5-%D1%81%D0%B5-%D0%BF%D1%80%D0%B5%D0%B4-%D0%BF%D0%B0%D0%BC%D0%B5%D1%82%D1%82%D0%B0-%D0%BD%D0%B0-%D0%B7%D0%B0%D0%B3%D0%B8%D0%BD%D0%B0%D0%BB%D0%B8%D1%82%D0%B5-%D0%B2%D0%BE%D0%B8%D0%BD%D0%B8-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Ритуалът в памет на загиналите български воини се провежда от 1924 г. Традицията е прекъсната през 1946 г. Възстановена е през 1992 г.   Панихида по повод Архангелова задушница ще бъде отслужена днес от 11 ч. във Военния мавзолей-костница на Централните софийски гробища. На този ден отдаваме признателност и почитаме паметта на българските военнослужещи, загинали във войните, в операции по поддържане на мира и при изпълнение на воинския дълг в мирно време. Заупокойната служба ще отслужи Негово Преосвещенство Белоградчишкият епископ Поликарп. На ритуала в София ще присъстват президентът и върховен главнокомандващ Въоръжените сили Румен Радев, министърът на отбраната Красимир Каракачанов, началникът на отбраната генерал Андрей Боцев, представители на ръководството на Министерството на отбраната, висши офицери от въоръжените сили, членове на военнопатриотичните съюзи. Панихида по повод Архангелова задушница ще бъде отслужена и в Асеновград, Благоевград, Бургас, Варна, Карлово, Пловдив и Плевен. В ритуалите в памет на загиналите воини ще участват военнослужещи от Националната гвардейска част, Сухопътните войски, Военновъздушните и Военноморските сили и 68-а бригада \"Специални сили\". Ритуалът в Пловдив ще започне в 11 ч. в Централния гробищен парк, в Плевен - в 11.00 ч. пред паметника на 4-ти пехотен полк, в Карлово - в 11.30 ч. пред паметника на загиналите във войните 1912 - 1918 г. в района на 61-а механизирана бригада, в Асеновград - в 12.00 часа пред паметника на загиналите в Балканската и Междусъюзническата войни в района на 4-ти артилерийски полк, в Бургас - в 11.30 ч. пред паметника на загиналите от 24-ти Черноморски пехотен полк пред военния клуб в града. На ритуала в град Варна, организиран съвместно от Варненска и Великопреславска Света митрополия, Община Варна и командването на Военноморските сили, ще участват Представителният духов оркестър и почетен караул от Висшето военноморско училище \"Н. Й. Вапцаров\". От 11.00 часа в района на Старите гробища в гр. Варна пред \"Паметника на загиналите офицери, подофицери и войници във войните 1912-1918 г.\" ще бъде отслужена панихида и ще бъдат поднесени венци и цветя.", "date": "2019.11.02", "title": "Прекланяме се пред паметта на загиналите воини на България"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/401551-%D1%80%D0%B8%D0%BA-%D0%BF%D0%B5%D1%80%D0%B8-%D0%BE%D1%82%D0%BA%D0%B0%D0%B7%D0%B2%D0%B0-%D0%B4%D0%B0-%D1%81%D0%B2%D0%B8%D0%B4%D0%B5%D1%82%D0%B5%D0%BB%D1%81%D1%82%D0%B2%D0%B0-%D0%BF%D0%BE-%D0%B4%D0%B5%D0%BB%D0%BE%D1%82%D0%BE-%D1%81%D1%80%D0%B5%D1%89%D1%83-%D1%82%D1%80%D1%8A%D0%BC%D0%BF", "text": "Американският министър на енергетиката Рик Пери отказа да свидетелства по делото за отстраняване от власт на президента Доналд Тръмп. Той бе призован да се яви следващата седмица пред закрито заседание на комисиите на Камарата на представителите, които разследват Тръмп, но няма да го направи, заяви говорител на енергийния департамент в петък, цитиран от \"Ройтерс\". Като причина се изтъква затвореното заседание и невъзможността да присъства адвокат. Трябва да се промени това правило, ако искат Пери да свидетелства, се казва в изявлението. Голяма част от информацията била секретна... Това е първият министър от кабинета, призован да свидетелства пред комисиите. Припомняме, че през октомври Пери вече отказа да предостави на Конгреса свързани с Украйна документи, поискани в рамките на разследването за импийчмънт. На 10 октомври беше издадена призовка, задължаваща Пери да предоставиш информация за собствената му роля в усилията на президента Доналд Тръмп да убеди украинския държавен глава Володимир Зеленски да разследва сина на бившия вицепрезидент Джо Байдън - сега потенциален конкурент на Тръмп за президентския пост. Заместничката на Пери - Мелиса Барнисън, тогава изпрати писмо до свързаните с разследването комисии в Конгреса, в което се казва, че процедурата не е юридически издържана и че по-голямата част от поисканата информация има поверителен характер. Според американското законодателство, предоставянето на документи, поискани в рамките на разследване за импийчмънт е задължително. Отказът те да бъдат предоставени представлява възпрепятстване на правосъдието. Пери, който обяви оттеглянето си от поста, заяви, че скандалът с Украйна няма никаква връзка с оставката му. Бившият съветник на президента на САЩ по национална сигурност Джон Болтън, по собствена свободна воля, също няма да се подчини на призива на долната камара на конгреса за изслушване по импийчмънта на Доналд Тръмп.", "date": "2019.11.02", "title": "Рик Пери отказва да свидетелства по делото срещу Тръмп"}
{"url": "http://www.classa.bg/%D1%81%D0%B2%D1%8F%D1%82/item/401540-%D0%B5%D0%B4%D0%BD%D0%B0-%D1%87%D0%B5%D1%82%D0%B2%D1%8A%D1%80%D1%82-%D0%BE%D1%82-%D1%81%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D0%BF%D0%BE%D0%BF%D1%83%D0%BB%D0%B0%D1%86%D0%B8%D1%8F-%D0%BD%D0%B0-%D1%81%D0%B2%D0%B8%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D1%83%D0%BC%D1%80%D0%B5", "text": "Международната организация за здравето на животните (OIE) предупреди в четвъртък, че африканската чума по свинете може да умори една четвърт от световната популация на свине. Намаляването на популацията при свинете с такива размери и характеристики може да доведе до евентуален недостиг на храна, повишаване на цените на свинското месо и дефицит на продукти, произведени на базата на тези животни, заяви Марк Шип, президент на OIE, на информационна среща в Сидни.   Африканската чума по свинете е силно заразна хеморагична болест, причинена от вирус, който засяга домашни и диви прасета. Досега около 50 държави са били свидетели на огнища на африканска чума по свинете. (България включително.)   В опит да прекратят предаването на болестта, китайските власти разпоредиха елиминирането на повече от един милион прасета от август 2018 г., което доведе до значително увеличение на разходите в Китай и по целия свят. „Не мисля, че видът е изгубен, но това е най-голямата заплаха за търговското отглеждане на свине, което сме виждали\", каза Шип. Един от възникващите проблеми е недостигът на хепарин, антикоагулантно лекарство, приготвяно с екстракт от чревната лигавица на тези животни. Поне 80% от свинските вътрешности, предназначени за производството на това лекарство, са от Китай.", "date": "2019.11.02", "title": "Една четвърт от световната популация на свине може да умре"}
{"url": "http://www.classa.bg/%D1%81%D0%B2%D1%8F%D1%82/item/401541-%D1%83%D0%B8%D0%BA%D0%B8%D0%BF%D0%B5%D0%B4%D0%B8%D1%8F-%D0%BE%D0%B1%D1%8F%D0%B2%D1%8F%D0%B2%D0%B0-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B0-%D1%81%D0%BE%D1%86%D0%B8%D0%B0%D0%BB%D0%BD%D0%B0-%D0%BC%D1%80%D0%B5%D0%B6%D0%B0,-%D0%B1%D0%B5%D0%B7-%D1%80%D0%B5%D0%BA%D0%BB%D0%B0%D0%BC%D0%B8", "text": "Основателят на Wikipedia Джими Уелс обяви създаването на новата социална мрежа, базирана на различен модел от Facebook и други подобни платформи и без реклами, тъй като тя ще бъде финансирана чрез дарения. \"Довиждане, Facebook, време е за нещо ново\", каза Уелс на панаира Digital X, който се проведе в Кьолн (Германия) и обяви WT: Social network, която все още се разработва. „Можете ли да си представите социална мрежа, в която цялата общност може да редактира съдържанието?\", попита Уелс публиката. И той обясни, че идеята му е да \"превърне принципите на Уикипедия в социална мрежа\". Уелс също обеща, че потребителите, които се регистрират в платформата на първия етап, ще получат заявка за приятелство от него, която той ще изпрати лично, съобщават немските медии. На своя уебсайт WT: Social отбелязва, че другите социални мрежи, при растежа си, \"същевременно усилват гласовете на лошите актьори по целия свят, докато алгоритмите им са загрижени само да поддържат хората в пристрастяване към платформи без съдържание. \" От друга страна, той гарантира, че \"неговият проект се стреми да бъде различен, никога няма да продава данните на своите потребители, защото ще оцелява благодарение на щедростта на отделните донори, за да се гарантира, че поверителността е защитена и социалното й пространство е без реклами\" „Ние ще упълномощаваме всеки потребител да взема свои собствени решения относно съдържанието, което получава, и директно да редактира измамните заглавия или да маркира проблемните публикации\", обещава WT: Social.", "date": "2019.11.02", "title": "Уикипедия обявява собствена социална мрежа, без реклами"}
