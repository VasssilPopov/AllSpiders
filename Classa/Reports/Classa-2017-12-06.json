{"url": "http://www.classa.bg/%D1%81%D0%B2%D1%8F%D1%82/item/376001-1-%D0%BC%D0%B8%D0%BB%D0%B8%D0%BE%D0%BD-%D1%81%D0%BF%D1%80%D0%B5%D0%BD%D0%B8-%D0%B0%D0%B2%D1%82%D0%BE%D0%BC%D0%BE%D0%B1%D0%B8%D0%BB%D0%B0-%D0%B7%D0%B0-%D0%B3%D1%80%D0%B0%D0%B6%D0%B4%D0%B0%D0%BD%D1%81%D0%BA%D0%B0", "text": "Близо 1 милион автомобила в страната са със служебно прекратени регистрации за последната година и половина заради липса на застраховка „Гражданска отговорност\". Това заяви началникът на „Пътна полиция\" комисар Бойко Рановски. Той допълни, че е възможно автомобили с български невалидни регистрации да се карат в други страни. Шефът на полицията допълни, че в повечето случаи се установява, че автомобилът не е регистриран, едва когато с него се извърши нарушение. \"Целта беше да ограничим управлението на автомобили с български номера извън територията на България от не българи, защото в някои държави това е бизнес. Автомобилите се регистрират в България, изкарват се в Италия и там ги карат италиански граждани. При възникване на произшествие някъде по света или някъде по Европа с този автомобил, и този автомобил ако нямаше \"Гражданска отговорност\", но се води при нас с валидна регистрация, щетите ги поемаше нашият гаранционен фонд\", обясни още Рановски. Той допълни, че докато не се вземат документите и регистрационните номера на автомобила и не се предадат на \"Пътна полиция\", на автомобила продължава да се трупа данък. Рановски коментира и, че от 2 години насам не е необходимо шофьорите да декларират, че са си купили нов автомобил, защото \"Пътна полиция\" подава тази информация автоматично на Министерство на финансите.", "date": "2017.12.06", "title": "1 милион спрени автомобила за Гражданска"}
{"url": "http://www.classa.bg/%D1%81%D0%B2%D1%8F%D1%82/item/376000-%D0%B2%D1%8A%D1%80%D1%85%D0%BE%D0%B2%D0%BD%D0%B8%D1%8F%D1%82-%D1%81%D1%8A%D0%B4-%D0%BD%D0%B0-%D1%81%D1%8A%D0%B5%D0%B4%D0%B8%D0%BD%D0%B5%D0%BD%D0%B8%D1%82%D0%B5-%D1%89%D0%B0%D1%82%D0%B8-%D0%BE%D0%B4%D0%BE%D0%B1%D1%80%D0%B8-%D1%86%D1%8F%D0%BB%D0%BE%D1%81%D1%82%D0%BD%D0%BE%D1%82%D0%BE-%D0%BF%D1%80%D0%B8%D0%BB%D0%B0%D0%B3%D0%B0%D0%BD%D0%B5-%D0%BD%D0%B0-%D0%B8%D0%BC%D0%B8%D0%B3%D1%80%D0%B0%D1%86%D0%B8%D0%BE%D0%BD%D0%BD%D0%BE%D1%82%D0%BE-%D0%B2%D0%B5%D1%82%D0%BE-%D0%BD%D0%B0-%D1%82%D1%80%D1%8A%D0%BC%D0%BF", "text": "Върховният съд на САЩ постанови, че се разрешава пълното прилагане на ветото на президента Тръмп, което забранява пътуването до Съединените щати на гражданите на осем страни, шест от които с мюсюлманско мнозинство. Съдебната пресслужба отбеляза, че седем от деветте съдии са гласували в подкрепа на искането на администрацията на Тръмп да се отменят решенията на по-ниските съдилища, които ограничиха изпълнението на третата версия на постановлението, подписано от държавния глава през септември. Според новото решение на Върховния съд, забраната за пътуване до САЩ за граждани на Чад, Иран, Либия, Сомалия, Сирия и Йемен, ще влезе в сила изцяло, но ще се изправи пред предизвикателства в Апелативния съд в Ричмънд и в Апелативния съд в Сан Франциско. Същевременно Върховният съд е готов да изслуша аргументите за и против текущата версия на ветото през следващата година. Това е първият път, когато съдиите позволиха миграционното вето, чиято първа версия беше обявена на 27 януари, да влезе в сила в неговата цялост. Миналия юли Върховният съд даде зелена светлина на временното прилагане на втората версия на постановлението. На 24 септември американският президент обяви разширяването на ограниченията за влизане в Съединените щати. Новите ограничения за пътуване обхващат осем държави след включването на Чад, Северна Корея и Венецуела. Те се прилагат и за пет от шестте страни, изброени в предишната забрана: Иран, Либия, Сомалия, Сирия и Йемен. Междувременно ограниченията за влизане в САЩ бяха вдигнати за Судан, страна, която беше в предишната версия на ветото. Американските официални представители обясниха, че тази държава си сътрудничи в мониторинга на сигурността и обмена на информация с правителството на САЩ. Ограниченията варират от пълната забрана за влизане в Съединените щати до по-целенасочени ограничения, както в случая с Венецуела. В случая на латиноамериканската страна ограниченията ще се прилагат само за определени държавни служители и техните семейства.", "date": "2017.12.06", "title": "Върховният съд на Съединените щати одобри цялостното прилагане на имиграционното вето на Тръмп"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/376002-%D1%81%D1%8A%D0%B2%D0%BC%D0%B5%D1%81%D1%82%D0%BD%D0%B0-%D0%BF%D1%80%D0%BE%D0%B2%D0%B5%D1%80%D0%BA%D0%B0-%D0%BD%D0%B0-%D0%B2%D1%81%D0%B8%D1%87%D0%BA%D0%B8-%D0%B1%D0%BE%D0%BB%D0%BD%D0%B8%D1%86%D0%B8", "text": "Министерството на здравеопазването, МВР и прокуратурата започват съвместни проверки във всички болници, работещи с публичен ресурс. Това каза пред журналисти министърът на здравеопазването Кирил Ананиев. Той допълни, че има намерение проверките да имат системен подход и би желал това да е признак на прозрачност в работата. Ще се проверяват договорите на болниците, подчерта Ананиев. Според него се намерят и такива, които ощетяват НЗОК и гражданите. Те ще бъдат за всички болници, по определени процедури и правила, без да се правят \"чадъри за този или за онзи\", с цел да се открият практиките за източване на НЗОК, обясни здравният министър. Министърът на вътрешните работи Валентин Радев каза, че се увеличават сигналите за нерегламентирано отклоняване на средства в здравеопазването и призова за съдействие на всички нива, \"защото битката ще бъде жестока\". Главният прокурор Сотир Цацаров заяви, че \"Икономическа полиция\" е извършила проверки от 23 октомври до 16 ноември, като са били проверени 195 държавни и общински болници. Данните сочат, че голяма част от болниците имат по няколко договора с други лечебни заведения, като не всички договори са незаконосъобразни. Проблемът е в случаите, в които на територията на държавна или общинска болница функционира частна болница, която има идентични лечебни дейности. Когато това е факт, е ясно, че тежките случаи отиват в държавната болница, а към частната - случаите, от които могат да се реализират много по-големи приходи. Това не е нов модел, но вече е предмет на съдебно производство, добави главният прокурор. Цацаров беше категоричен, че всички договори ще бъдат проверени и при най-малките индикации за незаконосъобразност ще бъдат изпратени на прокуратурата. По силата на закона ние можем да преследваме само безстопанственост или неизгодни договори, поясни той.", "date": "2017.12.06", "title": "Съвместна проверка на всички болници"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/376003-%D1%81%D0%B1%D0%BB%D1%8A%D1%81%D1%8A%D1%86%D0%B8-%D0%B2-%D0%BA%D0%B8%D0%B5%D0%B2", "text": "Украински привърженици на бившия грузински президент Михаил Саакашвили го освободиха от полицейски автобус, след като неговия арест днес предизвика сблъсъци с полицията в центъра Киев, предадоха световните агенции. \"Призовавам ви да започнете мирен протест за отстраняването на Порошенко, не трябва да се боите от нищо\", каза той през мегафон, след като бе свален от автобуса въпреки съпротивата на полицаите в екипировка за борба с масови безредици. Саакашвили се зарече, че \"ще даде живота си за свободата на Украйна\" и прикани привържениците си да го последват към парламента. След това неколкостотин демонстранти, начело със Саакашвили, увит в украинския национален флаг, тръгнаха към сградата на Върховната рада, за да настояват за отстраняването на Порошенко. Бившият президент на Грузия бе назначен от Порошенко за управител на Одеска област, но после двамата развалиха отношенията си и президентът го лиши от украинско гражданство. След това Саакашвили започна да се изявява като борец против корупцията в Украйна. Генералният прокурор на Украйна Юрий Луценко каза днес, че т. нар. Движение на новите сили и неговият лидер Саакашвили са получили половин милион долара от \"престъпната групировка на Янукович\" с цел да организират митинги за завземане на властта в Украйна. Проруският президент на Украйна Виктор Янукович бе свален от власт през 2014 г. след масови протести и избяга в Русия. Луценко добави, че засега не е на дневен ред депортирането в Грузия на Саакашвили, който е обвине в \"съдействие с престъпна организация\".", "date": "2017.12.06", "title": "Сблъсъци в Киев"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/376004-%D0%BE%D0%B4%D0%BE%D0%B1%D1%80%D0%B8%D1%85%D0%B0-%D0%BF%D0%B0%D1%83%D1%8A%D0%BB-%D0%B7%D0%B0-%D1%88%D0%B5%D1%84-%D0%BD%D0%B0-%D1%84%D0%B5%D0%B4", "text": "Банковата комисия на американския Сенат одобри днес кандидатурата на Джеръм Пауъл за нов централен банкер на САЩ, предадоха Асошиейтед прес и ТАСС. Той бе подкрепен от всички в комисията с изключение на сенатор Елизабет Уорън. Тя мотивира решението си с опасенията, че Пауъл може да се включи в усилията на администрацията на Доналд Тръмп да отмени голяма част от закона \"Дод-Франк\", приет през 2010 г., за да укрепи регулацията в банковия сектор на страната, отбелязва АП. Сега номинацията отива в Сената, където се очаква лесно да бъде приета. Пауъл, който е член на Управителния съвет на Управлението за федерален резерв (Фед) от 2012 г., бе предпочетен от Тръмп, след като президентът реши да не номинира за втори мандат сегашната ръководителка на централната банка Джанет Йелън. Фед е създадено на 23 декември 1913 г., за да води паричната политика на САЩ, като влияе върху паричното обращение и лихвите. Главната цел на централната банка е да достигне максимална заетост на населението, предотвратяване на кризи и поддържане на ниска инфлация. Организацията обединява 12 федерални резервни банки в големите американски градове. Управителният съвет се състои от седем души и е ръководният орган на организацията. Редовите членове се назначават за срок от 14 години, а ръководителят на УФР - за четири години.", "date": "2017.12.06", "title": "Одобриха Пауъл за шеф на ФЕД"}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/376005-%D0%BF%D0%BE%D0%B7%D0%BD%D0%B0%D1%82%D0%B8%D1%8F%D1%82-%D0%BD%D0%B5%D0%BF%D0%BE%D0%B7%D0%BD%D0%B0%D1%82-%D1%80%D0%B0%D0%BD%D0%BD%D0%B8-%D1%80%D0%B0%D0%B7%D0%BA%D0%B0%D0%B7%D0%B8-%D1%82%D1%80%D1%83%D0%BC%D0%B0%D0%BD-%D0%BA%D0%B0%D0%BF%D0%BE%D1%82%D0%B8", "text": " излиза от печат първото българско издание на сборника „Познатият непознат. Ранни разкази\" от ненадминатия майстор на кратка проза Труман Капоти! Емоционални, проницателни и изящни, разказите на Труман Капоти са сред най-доброто, написано през XX век в Америка. „Познатият непознат. Ранни разкази\" (превод: Милена Попова, 168 стр., цена: 16 лв.) е първото проявление на гения на писателя да създава незабравими герои със сложни характери. Малко момче се сблъсква с ужасяващо насилие, преследвайки в гората избягал затворник.      Дребнава завист съсипва живота на едно от най-популярните момичета в престижна частна гимназия. Разговорът на две светски дами от Ню Йорк разкрива грозни тайни. И децата, и възрастните в тези разкази търсят разбиране в един несигурен свят. Това са истории за расизъм и неправда, за насилие, за бедност и отчаяние. За състрадание, за мъдрост и чудеса. А най-силен от всичко е кънтящият глас на писателя, станал по-късно един от най-самобитните творци на американската проза.   Труман Капоти набира популярност едва двайсетинагодишен с ранните си разкази, а първият му роман „Други гласове, други стаи\" и новелата „Арфата на тревите\" затвърждават репутацията му на един от най-талантливите гласове на следвоенното поколение. Сред коронните му творби са екранизираният роман „Закуска в Тифани\", сборникът с разкази и очерци „Музика за хамелеони\" и шедьовърът „Хладнокръвно\", дал тласък на нов жанр – true crime.      По повод навършването на 90 години от рождението на писателя „Модърн Лайбръри\" представи „Събрани разкази\", първата пълна колекция с неговата кратка проза, издадена у нас от „Колибри\". Лаконични и прочувствени, разказите от сборника „Познатият непознат. Ранни разкази\" ще ви доближат до един непознат Труман Капоти – от младежките му години, когато той намира уникалния си творчески глас.                                                                                                                                ", "date": "2017.12.06", "title": "ПОЗНАТИЯТ НЕПОЗНАТ. РАННИ РАЗКАЗИ ТРУМАН КАПОТИ"}
{"url": "http://www.classa.bg/%D1%81%D0%B2%D1%8F%D1%82/item/375996-%D0%B8%D0%B7%D1%81%D1%82%D1%80%D0%B5%D0%BB%D1%8F%D1%85%D0%B0-%D1%87%D0%B5%D1%82%D0%B8%D1%80%D0%B8-%D1%80%D0%B0%D0%BA%D0%B5%D1%82%D0%B8-%D0%BE%D1%82-%D1%81%D0%B8%D0%BD%D0%B0%D0%B9-%D0%BA%D1%8A%D0%BC-%D1%8E%D0%B3%D0%B0-%D0%BD%D0%B0-%D0%B8%D0%B7%D1%80%D0%B0%D0%B5%D0%BB", "text": "Най-малко четири ракети бяха изстреляни от Синай към територии близо до границата между Израел и Газа. В момента няма съобщения за жертви или щети. Сирени за аларми звучаха пет пъти в израелските общности близо до границата с Газа в понеделник вечер, съобщава в.Аарец. Израелската армия потвърди пускането на най-малко четири ракети от Синай. Говорител на израелските отбранителни сили обаче заяви, че въпросът е обект на разследване, тъй като след сирените няма експлозии. През октомври ислямската държава пое отговорността за пускането на две ракети от Синайския полуостров в Египет към южната част на Израел.", "date": "2017.12.06", "title": "Изстреляха четири ракети от Синай към юга на Израел"}
{"url": "http://www.classa.bg/%D1%81%D0%B2%D1%8F%D1%82/item/375997-%D0%BA%D1%80%D0%B8%D0%B7%D0%B0%D1%82%D0%B0-%D0%B2-%D0%B9%D0%B5%D0%BC%D0%B5%D0%BD-%D1%81%D0%BB%D0%B5%D0%B4-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D0%B1%D0%B8%D0%B2%D1%88%D0%B8%D1%8F-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D1%81%D0%B0%D0%BB%D0%B5%D1%85", "text": "Хутите в Йемен в понеделник обявиха, че са придобили контрол над столицата Сана и всички позиции на съперничещи си бойци, след като е убит Али Абдула Салех, човекът, който управлява Северен Йемен от 1978-1990, а след това единната държава до 2012 г. Сега бунтовниците патрулират празните улици на града в танковете си и твърдят, че е дошъл \"краят на кризата.\" Но може ли онзи обсаден народ да въздъхне облекчено? По думите на директорката в Института за близкоизточни изследвания в Лондон, Катрин Шакдам, трудно е да се говори за облекчаване на кризата, защото след смъртта на Йеменския екс-лидер няма нищо, което да спре Саудитска коалиция. Според нея, Салех, който се съюзи със саудитците малко преди да бъде убит, нарушавайки неудобния алианс с хутите, \"все още бе в състояние да изгради мостове със Саудитската коалиция, да поддържа открито общуване и водене на преговори за хуманитарна помощ за йеменците \". Военната операция, водена от Рияд, хвърли Йемен в хуманитарна катастрофа, която засегна около 20 милиона души, които спешно се нуждаят от помощ. Вместо това, сегашният президент, Абд Мансур Хади Раббу, призова Йемен да \"се вдигне срещу хутите\", нареди масивна офанзива срещу бунтовническите сили в Сана и обеща амнистия за тези, които напускат групата. Хутите междувременно, \"подкрепят религиозна линия, която може да изплаши много хора, които искат република в Йемен\", казва Шакдам, добавяйки, че \"всяка мотивация да го избегнат се капсуловаше от Салех, а сега го няма\" , Освен това, ситуацията може да доведе до катастрофа, казва експертът, тъй Йемен е отворен \"за хора като Ал Кайда и уахабитските милиции, които са били в Сирия и Ирак.\" Преди тази панорама Шакдам потвърждава, че йеменската криза не е приключила по никакъв начин и ситуацията в момента може да се превърне в \"истинска война, в която племената ще искат да си отмъстят\". Възможно е, саудитският натиск да донесе повече агресия и унищожение. \"Драстичен провал\" е факта, че Салех е сменил позицията си в конфликта и \"създал конспирация срещу Хутите. А след толкова много години на Саудитска бомбардировка на населението, Йемен не е готов да седне и да разговаря със саудитците, сякаш нищо не се е случило\".", "date": "2017.12.06", "title": "Кризата в Йемен след смъртта на бившия президент Салех"}
{"url": "http://www.classa.bg/%D1%81%D0%B2%D1%8F%D1%82/item/375998-%D1%87%D0%B5%D1%82%D0%B8%D1%80%D0%B8-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0%D0%BB%D0%BD%D0%B8-%D1%81%D1%86%D0%B5%D0%BD%D0%B0%D1%80%D0%B8%D1%8F-%D0%B7%D0%B0-%D0%BA%D0%BE%D1%80%D0%B5%D0%B9%D1%81%D0%BA%D0%B8%D1%8F-%D0%BF%D0%BE%D0%BB%D1%83%D0%BE%D1%81%D1%82%D1%80%D0%BE%D0%B2,-%D0%B0%D0%BA%D0%BE-%D1%81%D0%B5%D1%83%D0%BB-%D0%BE%D0%B1%D0%B5%D0%B7%D0%B3%D0%BB%D0%B0%D0%B2%D0%B8-%D0%BA%D0%B8%D0%BC-%D1%87%D0%B5%D0%BD-%D1%83%D0%BD", "text": "Южна Корея се стреми да придобие капацитета, необходим за убийството на ръководството на Северна Корея, като симулира атаки \"за обезглавяване\" срещу срещу Ким Чен-ун и неговия вътрешен кръг. За изследователя Закари Кек, това желание на Южна Корея да унищожи севернокорейското лидерство е \"разбираемо\", но може да предизвика редица сериозни проблеми ако се материализира. В The National Interest, Кек дефинира четири възможни сценария, които биха могли да се случат на Корейския полуостров, ако Сеул реши да предприеме и успешно реализира този вид атака. Обща война Анализаторът отбелязва, че заради изолацията на Северна Корея не е възможно да се знае със сигурност, но все пак е вероятно, че севернокорейците ще се чувстват задължени да се борят за своята страна, дори ако нейният лидер е бил убит. Тогава армията може \"просто да изпълни съществуващите военни планове\": атаки към Сеул с химически, биологически или ядрени оръжия, които според най-песимистичните оценки ще доведат до смъртта на повече от 100,000 души само в първите 48 часа. Гражданска война Липсата на Ким Чен-ун също може да доведе до конкуренция за власт между различните фракции в армията и цивилното ръководство, което ще доведе до вътрешен конфликт. Макар този сценарий да е \"за предпочитане\" пред обща война, Кек подчертава, че това ще доведе до \"наводняване\" на Китай с бежанци, следвано от евентуална военна намеса на Пекин и отдалечаване на шансовете за обединение на полуострова. Срив на севернокорейската държава Въпреки това, хипотетичното унищожаване на върхушката може просто да доведе до разпадането на севернокорейската държава, което, в допълнение към вътрешния конфликт, би довело не само до намеса от страна на Пекин, но и нашествие от Южна Корея с подкрепата на САЩ. Този сценарий поражда риска силите на двете страни да са лице в лице в някакъв момент в Северна Корея, което би могло бързо да се превърне в нов сценарий с добавянето на ядрен конфликт.", "date": "2017.12.06", "title": "Четири катастрофални сценария за Корейския полуостров, ако Сеул \"обезглави\" Ким Чен-ун"}
{"url": "http://www.classa.bg/%D1%81%D0%B2%D1%8F%D1%82/item/375999-%D0%BC%D0%BE%D1%81%D0%BA%D0%B2%D0%B0-%D1%83%D0%B6%D0%B0%D1%81%D1%8F%D0%B2%D0%B0%D1%89%D0%BE,-%D0%B3%D0%BB%D1%83%D0%BF%D0%B0%D0%B2%D0%BE-%D0%B8-%D0%BE%D0%BF%D0%B0%D1%81%D0%BD%D0%BE-%D0%B5-%D1%82%D0%BE%D0%B2%D0%B0,-%D0%BA%D0%BE%D0%B5%D1%82%D0%BE-%D1%81%D0%B0%D1%89-%D0%BF%D1%80%D0%B0%D0%B2%D1%8F%D1%82-%D1%81-%D1%80%D1%83%D1%81%D0%BA%D0%B8%D1%82%D0%B5-%D0%BC%D0%B5%D0%B4%D0%B8%D0%B8", "text": "Говорителят на Министерството на външните работи на Руската федерация, Мария Захарова, заяви, че е неприемливо в XXI век да се възпрепятства дейността на медиите, позовавайки се на мерките на САЩ срещу веригата RT. \"Ние сме принудени да правим неща, които преди няколко години беше дори срамно да се мислят. Нередно е да се предприемат действия, свързани с ограничаване работата на медиите, просто е недопустимо в началото на двадесет и първи век\", заяви Захарова пред репортери по време на пресконференцията. Според нея е \"ужасяващо, глупаво и опасно\", което Съединените щати понастоящем правят по отношение на руските медии. \"Това създава много плашещ прецедент на много открит натиск над медиите, днес е руската преса, утре ще бъдат журналисти от друга страна\", добави тя. Изпълнителният комитет на кореспондентите на радиото и телевизията от Конгреса на САЩ поиска от журналистите от RT America да върнат своите акредитации за отразяване на конгреса. Тази стъпка, описана като враждебна от Русия, се случи след като принудиха медията да се регистрира като чуждестранен агент.", "date": "2017.12.06", "title": "Москва: \"Ужасяващо, глупаво и опасно е това, което САЩ правят с руските медии\""}
{"url": "http://www.classa.bg/%D1%81%D0%B2%D1%8F%D1%82/item/375995-%D0%B4%D1%80%D0%BE%D0%BD-%D0%B7%D0%B0%D0%BF%D0%B8%D1%81%D0%B0-%D1%81%D0%BF%D0%B0%D1%81%D1%8F%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%81%D1%8A%D1%80%D1%84%D0%B8%D1%81%D1%82%D0%B8-%D0%BE%D1%82-20-%D0%BC%D0%B5%D1%82%D1%80%D0%BE%D0%B2%D0%B8-%D0%B2%D1%8A%D0%BB%D0%BD%D0%B8", "text": "В мрежата се разпространиха зрелищни снимки, направени от безпилотен самолет, на мъчителното спасяване на двама бразилски сърфисти, уловени в капана на огромни мощни вълни в Атлантическия океан. В началото, професионалният сърфист Педро Скуби Виана хваща гигантска вълна, плъзгайки се върху нея с повече от 70 км / ч, докато е преследван от друга водна стена с височина 20 метра, от която не успява да избяга. Той пада в опасната зона. Спътникът му Лукас Чъмбо Чианка, който е наблизо с джет, вдига Педро и се опитва да избяга, преди пристигането на следващата \"чудовищна\" вълна, но не успява и двамата биват пометени от огромна маса вода. Малко след това Евералдо \"Пато\" Тейшиейра, също бразилец, пристига на борда на друг джет, за да се опита да спаси приятелите си. Първо, събрани почти безпроблемно качва Педро и го отвежда на безопасно място, а след това се връща за Чъмбо в опасна близост до скалиста местност, което прави спасяването още по-трудно. Накрая \"Пато\" все пак постига целта си и спасява и втория си партньор. Сцената се случила през февруари тази година, на северния плаж на португалския град Назаре. Видеоклипът бе номиниран за филмовия фестивал \"Дрон\" 2017 в Лос Анджелис (САЩ), а в неделя бе избран за победител в този конкурс.", "date": "2017.12.06", "title": "Дрон записа спасяването на сърфисти от 20 метрови вълни"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/375993-%D0%B5%D0%BB%D0%B5%D0%BD%D0%B0-%D0%BF%D0%BE%D0%BF%D1%82%D0%BE%D0%B4%D0%BE%D1%80%D0%BE%D0%B2%D0%B0-%D1%81%D1%82%D0%B0%D0%BD%D0%B0-%D0%B2%D0%B8%D1%86%D0%B5%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D0%BD%D0%B0-%D0%BC%D0%BE%D0%B7%D1%8A%D1%87%D0%BD%D0%B8%D1%8F-%D1%82%D1%80%D1%8A%D1%81%D1%82-%D0%BD%D0%B0-%D0%BD%D0%B0%D1%82%D0%BE", "text": "Тя е получила подкрепата на повече от 2/3 от гласуващите национални поделения, съобщават от Атлантическия клуб в България, цитирани от Медиапул.     Елена Поптодорова е дългогодишен дипломат, била е посланик на България в САЩ, говорител на Министерството на външните работи и народен представител в българския парламент.   Понастоящем тя е директор в Атлантическия клуб в България (АКБ). АТА е създадена през 1954 г. като мозъчен тръст на НАТО и днес има за членове 37 национални клуба. С участието на дипломати, военни, представители на отбранителната индустрия и на академичните и научни среди, АТА участва в разработването на трансатлантическа политика в областта на сигурността и отбраната.   През 1996 г. българският Атлантически клуб стана първият член на АТА от държава извън НАТО, а Соломон Паси беше първият президент, избран от ненатовска държава. През 1997 г. България беше първата държава извън пакта – домакин на Генералната асамблея на АТА, припомнят от АКБ.    ", "date": "2017.12.06", "title": "Елена Поптодорова стана вицепрезидент на мозъчния тръст на НАТО"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/375994-%D0%B7%D0%B0%D0%BF%D0%BB%D0%B0%D1%82%D0%B8%D1%82%D0%B5-%D1%83-%D0%BD%D0%B0%D1%81-%D1%81%D0%B0-%D0%BA%D0%B0%D1%82%D0%BE-%D0%BF%D0%B8%D0%BB%D0%B5-%D1%81%D1%8A%D1%81-%D0%B7%D0%B5%D0%BB%D0%B5,-%D0%B7%D0%B0-%D0%B2%D0%B8%D0%B4%D0%B8%D0%BD%D1%81%D0%BA%D0%BE-%E2%80%93-%D0%B4%D0%B0%D0%B6%D0%B5-%D0%B8-%D0%B1%D0%B5%D0%B7-%D0%BF%D0%B8%D0%BB%D0%B5", "text": "В България продължава силното подоходно разделение на работещите българи – близо 600 хил. души получават заплата под средната за страната.   Това обяви днес на пресконференция президентът на КНСБ Пламен Димитров.   От тези 600 000, 403 000 са работещите на минимална работна заплата, като концентрацията на хора, наети на минимално възнаграждение е най-висока в сектора на хотелиерството и ресторантьорството – близо 38 процента от всички заети, както и в сектора на строителството – около 24-25 процента.     Устойчиво се задържа тенденцията на по-бързото нарастване на възнагражденията в частния сектор. През трето тримесечие на 2017 г. отчетеният ръст на средната заплата в частния сектор е 11%, докато в обществения сектор е 7.9%. Средният размер на брутните възнаграждения в обществения сектор (1050 лв.) продължава да е по-висок от този в частния (1033 лв.), което показва потенциал за още изсветляване в бизнеса. Все пак темпът на нарастване на заплатите в частния сектор е по-висок от този в публичните институции и разликата между двата сектора ускорено се свива.   По думите на Димитров увеличението на наетите на минимална работна заплата в хотелиерството и ресторантьорството е с два пъти повече през тази година спрямо миналата, когато те са били 17 на сто. Той посочи, че това може да e знак за „посивяване“ на сектора. Два пъти по-висока е заплатата в столицата в сравнение с тази във Видин, каза Пламен Димитров.   От КНСБ оцениха постигнатото по бюджет 2018 година. Лидерът на конфедерацията заяви, че исканията на синдиката към бюджета са удовлетворени от изпълнителната власт наполовина. Той припомни, че общите искания на КНСБ за допълнителни средства в бюджета спрямо предходната година бяха малко над милиард лева, а постигнатото в бюджета е малко над 600 млн. допълнително спрямо 2017 г., като повече от половината от парите са за средното образование, 160 млн. лева – за сектор „Сигурност“, а останалите за държавното управление. В този сектор влизат всички агенции като Агенцията по заетостта, бюрата по труда, ГИТ и НАП, където е заложено средно увеличение на заплатите от 2 до 12,5 процента, както и средно увеличение от 5 до 7 на сто на единните разходни стандарти.   Увеличението на заплатите в различните социални заведения като домове за социални грижи, за хора с увреждания, ще е между 7 и 13 процента, което е наполовина от исканото от КНСБ. За Министерството на отбраната са предвидени по 100 млн. лева годишно за увеличение на заплатите, а в системата на МВР отново годишно – 55 млн. лева. Това, по думите на Пламен Димитров, ще позволи 15-процентно увеличение на заплатите на полицаи и военни, които работят на терен, за сметка на почти нулево увеличение на възнагражденията на онези, които са „на бюро“.   По отношение на сектор „Здравеопазване“ Димитров посочи, че стартовата заплата за медицинска сестра трябва да е навсякъде поне 700 лева, а за главна сестра – 840 лева. Бюджетът на министерството е увеличен с малко над 36 млн. лева, като от тях много малко са за заплати. Парите за заплати в регионалните здравни инспекции са 8 млн. лева. Десет процента ще е увеличението на парите на тези, които са на директно подчинение на министерството.   В центровете за спешна медицинска помощ от КНСБ се надяват да се случи 20-процентно увеличение на заплатите с предвидените близо 20 млн. лева повече за тях. Училищното и детското здравеопазване получават 26 млн. лева допълнително, като заплатите там ще бъдат увеличени с около 20 процента. В момента те средно са 600-650 лева.   Сериозно увеличение е получил сектор „Култура“, като бюджетът там е увеличен с 30 млн. лева.   Най-ощетеният сектор според КНСБ, е земеделието, като в разходите за министерството има известно увеличение, но то компенсира увеличението на минималната работна заплата. С 2 млн. лева са се увеличили парите за „Напоителни системи“.   Според Пламен Димитров най-лошата новина е, че средствата за Изпълнителната агенция по горите са намалени с 1,7 млн. лева, което според синдиката, може да доведе до съкращения и дори до намаление на заплатите, които и без това са „мизерни“. През третото тримесечие на настоящата 2017 г. отчетеният ръст на средната работна заплата в частния сектор е от 11 процента, докато в обществения е 7,9 на сто. В някои браншове повишението на заплатите на месечна база е с над 200 лева.   Според Пламен Димитров, това нарастващо ускорение на заплатите се дължи най-вече на липсата на кадри, като тя в някои сектори може да бъде оценена процентно в двуцифрени числа. Средно с около 12 до 15 процента са по-високи заплатите и там, където има колективни трудови договори – или за около 33 процента от всички наемни работници. КНСБ продължава да настоява за стартова заплата за висшист от 700 лева и за минимална работна заплата поне 50 процента от средната работна заплата.  ", "date": "2017.12.06", "title": "Заплатите у нас са като пиле със зеле, за видинско – даже и без пиле!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/375991-%D0%B7%D0%B0-%D1%81%D1%82%D1%83%D0%B4%D0%B5%D0%BD%D1%82%D1%81%D0%BA%D0%B8-%D1%81-%D0%BB%D1%8E%D0%B1%D0%BE%D0%B2", "text": "Откакто я няма казармата едно е мястото, в което младите могат да калят духа, волята и характера си и да се научат да издържат на студ, бой, секс (или липсата му) и глад - Студентски град.     СГ, Щутгарт, Селото, \"Кампусът\"... Студентски е много повече от просто място, квартал или дори студентски кампус (нещо, което определено не е). Той е душевно състояние, една по-мръсна, опърпана нирвана, в която ядеш мусака, сготвена от мама и пратена по \"Еконт\".   Няма друго място, което да е по-мулти култи. Дори Лъвов мост с всичките си арабски магазинчета, турски продавачи, бежанци, мигранти, туристи, кибици и всевъзможен поток от люде, които си нямат друга работа, освен да кибичат там, отстъпва на цялата пъстрота, събрана в студентското селце.     Там се събират всички култури, битове и битовизми от цяла България плюс представители на Балканските държави, страните от бившия СССР и по няколко други заблудени чужденци за цвят. От турската сладкарница, в която все си казваш, че някой път ще минеш, през арабските дюнери, правени от младеж с бургаски акцент, та до рускинята сервитьорка в една от многобройните пицарии.   Студентски град е абсолютно самодостатъчно и изолирано място. Той е едно неназовано княжество, в което всеки се усеща като владетел, първи министър или поне дворцов шут. И е пълно с принцеси. Поне с типа \"принцесата на тати\". И подобно на Монако може да се отцепи в суверенна държава, издържаща се от хазарт, туристи, дошли да дирят порочни преживявания, и джобни от мама. Просто местните резиденти са маааалко по-бедни от тези в Монако.   Това обаче не личи, когато влезеш в баровете и дискотеките. Мъгла от салфетки, море от алкохол. Във въздуха се усеща мириса на тестостерон и тук-там на забранени вещества - къде анаболи, къде обикновена ганджа...     Не е като да има много пари, но голяма част от тях така или иначе трябва да отидат за пиене. Не защото искаш да пиеш или нещо от сорта. Социалната среда го изисква. На непиещите се гледа с подозрение и като на шпиони, дошли да извършат злобна диверсия, а оправданието, че си на антибиотици върви само за кратко.   Затова пиеш. Каквото има, с когото има. Рядко се случва да пиеш сам, винаги се намира компания. Общежитията са една своеобразна социална мрежа за обмяна на алкохол, компания, храна, подправки и телесни течности.   А и алкохолът е анестетик. Помага да преглътнеш живота наоколо - гаджето, липсата на гадже, липсата на топла вода, хлебарките, дървениците, съквартирантите или поне факта, че трябва да делиш общо 18 квадратни метра с още две други човешки същества... Домашният алкохол е ценност. Ракия, вино, водка, мента... важното е да ги има.   Тирбушонът е средство за социална интеракция, особено на фона на това, че най-често задаваният въпрос в групите на блоковете е дали някой не може да отвори една бутилка вино. Второто най-търсено нещо, очаквано е четвърти за белот (или втори за секс, ама такива неща публично не се питат).     Още от първия си ден като заек чакаш на една опашка от поне 20 метра, за да те запишат на общежитие. Чакаш на касите да си платиш наема, чакаш за интернет, чакаш съквартиранта да излезе от банята, чакаш топлата вода да дойде отново след поредната профилактика. Чакаш времето да мине, че най-после да се разкараш от това проклето място, само за да установиш накрая, че то ти липсва.   Студентски град е пристрастяващ. Там животът на скорост и постоянния айляк вървят ръка за ръка. Уж нищо не се случва, но вечно си в движение. Това е градът, който никога не спи. Може би само по някога - между 4 и 6 сутринта. И човек свиква. Да ходиш махмурлия на лекции, да си винаги бодър, да делиш (храна, пари, жени, пространство, неволи). Място, където детското в теб се очуква и се учи да оцелява в екстремни условия. Не е до парите - може и да ги имаш, и да ги нямаш (след седмица така или иначе ще си ги профукал). Средата калява.   Това е незаконно дете на любовта между София и Провинцията и от Столична община всячески се опитват да не признават този факт. Съответно боклукът се изхвърля на петилетка, а улиците са вечно мръсни и кални. Затова пък се научаваш да намираш красивото и в грозната среда. Не, че имаш избор - иначе просто ще се сдухаш и ще се пречупиш. А тук това не е опция.     Време, в което си млад и все още неук за много от гадостите на живота. Време на необузданата младост и на веселите несгоди. Време, което след години ще ти липсва.", "date": "2017.12.06", "title": "За Студентски с любов"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D1%82%D0%B5%D0%BC%D0%B8%D0%B4%D0%B0/item/375992-%D0%BF%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%BE%D0%B1%D0%B2%D0%B8%D0%BD%D0%B8-%D0%BF%D1%80%D0%B5%D0%B4-%D1%81%D0%BF%D0%B5%D1%86%D1%81%D1%8A%D0%B4%D0%B0-%D0%B5%D0%BA%D1%81%D0%BC%D0%B8%D0%BD%D0%B8%D1%81%D1%82%D1%80%D0%B8%D1%82%D0%B5-%D1%82%D1%80%D0%B0%D0%B9%D0%BA%D0%BE%D0%B2-%D0%B8-%D0%B4%D1%8F%D0%BD%D0%BA%D0%BE%D0%B2-%D0%B8-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD%D0%B0-%D0%BF%D1%80%D0%BE%D0%BA%D0%BE%D0%BF%D0%B8%D0%B5%D0%B2", "text": "Точно месец след като делата срещу корупцията по високите етажи на властта бяха прехвърлени в Специализирания наказателен съд, прокуратурата внесе и първия си обвинителен акт. Той е срещу бившите министри Трайчо Трайков и Симеон Дянков и бизнесмена Иво Прокопиев за продажбата на държавния пакет акции в електроразпределителното дружество EVN. След като Софийският градски съд върна обвинителния акт на градската прокуратура за отстраняване на съществени нарушения, довели до ограничаване на процесуални права на обвиняемите. А те – освен Трайков, Дянков и Прокопиев, са и Петър Василев, Любомир Евстатиев и Радослав Рачев от инвестиционния посредник „Булброкърс“, съобщи БНР. Прокуратурата, която ги обвинява в безстопанственост за милиони, протестира прекратяването на делото пред Софийския апелативен съд. Това обаче се случи след 5 ноември, откогато – освен съд за организираната престъпност, Специализираният наказателен съд стана и съд за т.нар. корупционни дела срещу дълъг списък от категории лица, включително и бивши министри, каквито са Дянков и Трайков. Миналия понеделник апелативните съдии отказаха да разгледат прокурорския протест, именно заради промените в законодателството. Точно шест работни дни отне на прокуратурата да преработи и внесе обвинителния акт, но вече в Специализирания наказателен съд. Със системата за случайно разпределение делото е отишло при съдия Вилислава Ангелова, става ясно от деловодната система на съда", "date": "2017.12.06", "title": "Прокуратурата обвини пред спецсъда ексминистрите Трайков и Дянков и бизнесмена Прокопиев"}
{"url": "http://www.classa.bg/%D1%81%D0%B2%D1%8F%D1%82/item/375986-%D1%87%D0%B8%D0%B9-%D0%B5-%D0%B5%D1%80%D1%83%D1%81%D0%B0%D0%BB%D0%B8%D0%BC-%D1%82%D1%80%D1%8A%D0%BC%D0%BF-%D0%BE%D1%82%D0%BD%D0%BE%D0%B2%D0%BE-%D1%80%D0%B0%D0%B7%D0%B3%D0%BD%D0%B5%D0%B2%D0%B8-%D0%B1%D0%BB%D0%B8%D0%B7%D0%BA%D0%B8%D1%8F-%D0%B8%D0%B7%D1%82%D0%BE%D0%BA", "text": "Президентът на САЩ Доналд Тръмп може тази седмица да признае Ерусалим за столица на Израел и с това да предизвика ново изостряне на конфликта в региона. Плановете на САЩ се посрещат с растящо недоволство в арабския свят.   По време на изявлението си Тръмп според прогнозите за пореден път ще отложи да съобщи, че посолството на САЩ се премества от Тел Авив в Ерусалим.     Палестинците, главата на Арабската лига, а също така лидерите на Турция и Йордания предупредиха за евентуални последици от това решение.   Проблемът със статута на Ерусалим е сред най-острите въпроси в отношенията между Израел и арабските му съседи.   Израелското правителство не е коментирало публично евентуалното предстоящо изявление на Тръмп.   В понеделник изтича срокът, в който президентът трябва да подпише отказ посолството да се измести от Тел Авив в Ерусалим.   Всички президенти на САЩ, включително Тръмп, подписват този документ на всеки шест месеца, откакто през 1995 г. Конгресът прие решение за преместване на мисията.   По време на предизборната кампания Тръмп неведнъж обеща да премести посолството. И въпреки че все още има намерение да го направи, посолството засега е в Тел Авив.   При все това има данни, че в сряда Тръмп ще направи изявление, в което ще каже, че Вашингтон признава официално Ерусалим за столица на Израел, но за пореден път ще отложи местенето на посолството.   Статутът на Ерусалим е пряко свързан с конфликта между Израел и Палестинската автономна власт, подкрепяна от другите арабски държави и от целия ислямски свят.   Градът, особено източната му част, се смята за свещен от три религии - юдаизма, исляма и християнството.   Израел анексира този район по време на близкоизточната война от 1967 г. и смята града за неразделна част от своите територии. А палестинците смятат Източен Ерусалим за столица на бъдещата си държава.   Мирното споразумение от 1993 г. предвиждаше окончателният статут на града да се дискутира в следващи фази от мирните преговори.   Правото на Израел върху Ерусалим не бе признато от международната общност. Всички страни, включително най-близкият съюзник на Израел - САЩ, разположиха представителствата си в Тел Авив.   От 1967 г. Израел е построил в Източен Ерусалим десетки квартали, където живеят днес близо 200 000 израелци.   Заселническите колонии са незаконни според международното право, при все че Израел оспорва това.   Ако САЩ признаят официално Ерусалим за израелска столица, това ще предизвика конфликт с международната общност. И същевременно ще заздрави позициите на Израел, засягащи легалността на колониите му в Източен Ерусалим.   Това решение ще постави и друг проблем - как ще се държат САЩ с оглед резолюциите на ООН по този въпрос. САЩ имат право на вето и може да го използват при по-нататъшни дискусии за действията на израелското правителство в източната част от града.   Близкоизточните съюзници на САЩ реагират агресивно при новината за предстоящото изявление относно статута на Ерусалим.   Йордания, под чийто надзор са поставени всички ислямски светини в града, предупреди, че действията на Тръмп ще имат тежки последици.   По инициатива на Йордания бе свикано извънредно съвещание с участието на Арабската лига и на Организацията за ислямско сътрудничество.   Генералният секретар на Лигата Ахмед Абул Гаит заяви, че тази стъпка на САЩ ще разпали още повече фанатизма и жестокостта.   Турският вицепремиер Бекир Боздаг съзря тук огромна катастрофа, която ще унищожи крехкия мир и ще предизвика нови конфликти.   Президентът на Палестинската автономна власт Махмуд Абас призова световните лидери да се намесят в ситуацията. “Подобно решение на САЩ ще зачеркне мирния процес и ще дестабилизира ситуацията в региона”, каза той.   САЩ участваха в мирните преговори десетилетия наред. Администрацията на Тръмп и днес работи върху нов проект за мирно споразумение. Но ако Щатите признаят Ерусалим за столица на Израел, Вашингтон ще изгуби позициите си сред палестинците.   Все още не е ясно дали президентът Тръмп ще признае Ерусалим за израелски град.   Белият дом не опроверга, нито потвърди това му намерение. Джаред Къшнър, съветник и зет на Тръмп, даде изявления в неделя, но отказа да отговаря на въпроси по темата.   “Президентът все още разглежда различните факти, за да формулира собствено решение - заяви Къшнър. - Когато решението бъде взето, той ще го представи сам, а не чрез мен.”", "date": "2017.12.06", "title": "Чий е Ерусалим? Тръмп отново разгневи Близкия изток"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/375987-%D1%87%D0%B5%D1%80%D0%BD%D0%B8-%D0%B7%D0%BD%D0%B0%D0%BC%D0%B5%D0%BD%D0%B0-%D0%B2-%D0%B1%D0%B0%D0%BD-%E2%80%93-%D0%BE%D0%B1%D0%B0%D1%87%D0%B5-%D0%BF%D1%80%D0%BE%D0%B3%D1%80%D0%B5%D1%81-%D0%BD%D0%B0%D0%B2%D1%81%D1%8F%D0%BA%D1%8A%D0%B4%D0%B5", "text": "Яви ли се фамозният Дянков някъде, очаквайте Истината да бъде напляскана по дупето – както се изрази той по друг повод, след което България бе напляскана здраво. И този човек го представят като йерихонската тръба на Истината.    Същият, който твърдеше, че българската крадлива приватизация е извършена правилно – твърдеше го, докато беше квартирант на Прокопиев, един от Принцовете на разграбването.    Но как се сетихме за него?  Днес прочетохме, че, според доклад на икономисти от БАН, членството в Европейския съюз ни е осигурило ПРОГРЕС НАВСЯКЪДЕ. Вероятно ще престанете да четете по-нататък. Понеже знаете, че докато е писан въпросния доклад черни знамена украсяваха фасадата на БАН – заради дивашкото отношение на властите към науката.   Нямат ли предел сладострастните лъжи – или вече черните знамена трябва да бъдат приемани като символ на прогреса?   Направете си труда обаче – и дочетете епохалното съобщение. Постигнали сме прогрес навсякъде – но сме се ПРОВАЛИЛИ в регионалното развитие и човешките ресурси?! Това означава провал в отношението към обикновените хора от Голяма България, над която отдавна се веят невидими черни знамена. Рецензент на доклада е Симеон Дянков.  Не се нуждаете от повече думи.", "date": "2017.12.06", "title": "Черни знамена в БАН – Обаче прогрес навсякъде"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375988-6-%D0%B4%D0%B5%D0%BA%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "На днешната дата през 963 г. Лъв VIII е избран за римски папа.   През 1240 г. армията на монголския владетел Бату хан покорява Киевското княжество.   През 1741 г. Елисавета става императрица на Русия след дворцов преврат.   През 1774 г. Австрия става първата страна в света, въвела държавно образование.   През 1877 г. излиза първият брой на вестник \"Вашингтон поуст\".   През 1879 г. е съставено второто правителство на България, начело с Климент Търновски.   През 1880 г. в Източна Румелия натуралният десятък е заменен с поземлен данък.   През 1917 г. Финландия обявява независимостта си от Русия.   През 1945 г. в САЩ е патентована микровълновата печка.   През 1990 г. са възстановени дипломатическите отношения между България и Ватикана.   През 1992 г. 6 декември, Никулден, е обявен за официален празник на морския град Бургас.   През 1992 г. в референдум населението на Швейцария отхвърля плана на правителството държавата да се присъедини към Европейския съюз.   През 2000 г. в САЩ е създаден първия в света биоробот.   През 2003 г. е създадена Българоезична „Уикипедия\".      ", "date": "2017.12.06", "title": "6 декември, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375989-%D0%BD%D0%B8%D0%BA%D1%83%D0%BB%D0%B4%D0%B5%D0%BD", "text": "Никулден празнуваме на 6 декември, в чест на Свети Николай Мирликийски Чудотворец, който е покровител на моретата, езерата и реките, на моряците и рибарите, на семейството и рода.   Разбира се, на този ден празнуват Никола, Николай, Николина, Ненка, Нино. Освен моряците и рибарите, за свой празник го приемат банкерите и търговците.     Първообразът е историческа личност - Никола Мираликийски, роден през 270 година от н.е. в Патара - Ликия, Мала Азия (днес Турция).   Още като младеж той наследил голямо богатство от баща си и раздал всичко на децата и бедните си съграждани. За добрите му дела се разказвали множество легенди. Така, например, когато един богаташ с три дъщери се разорил и решил да продаде децата си като робини, светията тайно му подхвърлил три кесии със злато и така спасил момичетата от ужасна участ. Той откупувал и други хора от робство.   Източноправославната религиозна традиция го почита като покровител на мореплавателите. Според една легенда, по време на силна морска буря, светецът спасил с молитви моряците на кораба, с който пътувал към Божи гроб. Според друга светията запушил дупка в кораба с шаран и възкресил моряк, починал при падане от най-високата мачта.   Св. Никола пътувал много по море и от опасностите се спасявал благодарение на божията закрила. В едно от житията му се споменава епизод, в който той обърнал към християнството пирати, нападнали кораба, с който той пътувал.   В образа на свети Никола се преплитат чертите на добродетелния християнин и на езически бог (Посейдон). Това е причината българите да го почитат като патрон на моряците и рибарите, както и като покровител на океаните, моретата, реките и езерата. Смята се, че когато е ядосан, светецът причинява бурите и ураганите. Затова на Никулден моряците остават на сушата.   Свети Никола умира на 6-ти декември 345 година. Паметта му се почита и до днес от Християнската църква именно на тази дата.   Според народните поверия именно Свети Никола носи първия сняг - падащ от дългата му бяла брада, а най-често бялата снежна зима пристига именно след 6 декември. По традиция на празника се събира цялото семейство на трапезата, а тя не се вдига през целия ден. \"Варвара вари, Сава пече, Никола иде с голямата лъжица и гости гощава.\" - казва народната приказка. Задължително на Никулден на масата присъства шарана. Е, достатъчно е и друга риба , но задължително тя трябва да има люспи. Преданията казват, че Свети Никола спасил една пробита лодка от потъване като запушил дупката именно с шаран - това е причината традиционно, именно тази риба да присъства на празника.   Някога на никулденската трапеза задължителен бил рибника (шаран изпечен в тесто) и обреден хляб (в различните населени места се нарича никулски хляб, колак, боговица, светец), които се осветявали.   Според поверието, когато чистите рибата трябва да внимавате да не настъпите някоя паднала люспа, защото можете да се разболеете и умрете. Традиция е и да се сложат най-големите люспи от шарана в портфейла - за да носи пари през цялата година. Костите пък не изхвърляме, а закопаваме в земята или пускаме в течащи води - за да се умножи семейството и да има благополучие. Някога майките използвали костта от главата на шарана (която прилича на кръст) като амулетче, което пришивали в дрехите на малките деца, за да ги пази от болести.   На Никулден по българска традиция може да се посвети рибен курбан. Тогава шарана се приготвя цял - пълнен с ориз и орехи, когато е готов се прикадява с тамян, начупва се и се раздава за здраве   Тъй като Никулден е по време на Коледните пости (който свършват на 24 декември), на трапезата освен рибата присъстват и други постни ястия - постни сърми и пипер с ориз, боб, варена царевица, жито и други.", "date": "2017.12.06", "title": "Никулден"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375990-%D1%81%D0%BE%D1%84%D0%B8%D1%8F-%D0%BF%D0%BE-%D0%BA%D0%BE%D0%BB%D0%B5%D0%B4%D0%B0-%D1%82%D1%8A%D0%B6%D0%BD%D0%B0-%D0%BC%D1%80%D1%8A%D1%81%D0%BD%D0%B0-%D0%BF%D1%80%D0%B8%D0%BA%D0%B0%D0%B7%D0%BA%D0%B0", "text": "Коледната украса в София е сираче. Няма си родители, никой не я обича. Централните софийски булеварди и улици са постоянният дом за изоставени деца на това сираче. Тя е и нещо грозно, мърляво, неугледно, сковано с вехти подръчни материали. При тържествени случаи - .     Личи си, че и управниците на града ги е срам от него. Вероятно затова го увесват нависоко, най-често по протежението на трамвайни и тролейбусни жици. Коледната украса в София е на светлинни години и на милиарди километри от най-малкото подобие на празничност.     Най-често и почти единствено: на банки и фармацевтични компании. Не може да се отрече черният хумор на общинарите. Върви си данъкоплатецът, все едно дали е софиянец или гостенин, по бул. „Витоша\" или по „Патриарха\" и чете от увисналите, мръсни, най-често миналогодишни светещи гирлянди как еди си коя банка му пожелава весели празнични дни.   На вървящия му става мило на сърцето, топло на душата, и даже се размечтава да има милиони левове на сметка в някоя от банките, и да си прави с тях каквото си поиска, и да му тече лихвата, и тези милиони да се множат, и усмихната банкерка с няколко ловки движения на компютърната мишка  , и банката, разбира се, да не е виновна. Важното е празници да има, да сме живи, да сме здрави, да живеем сто години.   Или друг данъкоплатец, баща или дядо на преди малко вървящия, крачи из София с малкото останало му пенсионерско достойнство, и ако не си е забравил очилата у дома, може да вдигне глава и да прочете от подобен на първия гирлянд как еди си коя фармацевтична компания му пожелава светла Коледа.   И на пенсионерската душа й олeква, и старецът поема дъх на пресекулки и запява празнична песен, в която благодари на фармацевтичната компания, която подигравателно му пожелава да е здрав, докато се моли да е болен. Да е болен и да купува лекарствата й.   Не дай си Боже да е тежко болен, и да няма пари за лекарствата, и държавата или да откаже да му помогне в купуването, или  , докато в съучастие с лекари и чуждестранни граждани изнася животоспасяващите лекарства за черния пазар в Европа.   Банките и фармацевтичните компании, също и големите компании за газирани напитки или за бърза храна всъщност плащат от джоба си за привлилегията да увесват това подобие на украса по централни софийски локации. Вероятно плащат големи суми пари, които би трябвало да допълват бюджета от над 1 млрд. лв. на София.     Докато не го направи украсената през декември, София ще прилича на декор от филм по роман на Стивън Кинг - призрачно, изоставено градче, в което вечер зомбита бордят на фона на мъртвешки светлини, национални телевизии през година ще правят банални репортажи на тема „защо в столицата няма коледна украса\", а кметството на Виена по искане на един софийски бивш кмет, ще подарява на София старите си коледни гирлянди. Весели празници! Амин!", "date": "2017.12.06", "title": "София по Коледа - тъжна мръсна приказка"}
{"url": "http://www.classa.bg/%D1%81%D0%B2%D1%8F%D1%82/item/375982-%D1%81%D0%BF%D0%B5%D1%86%D0%BF%D1%80%D0%BE%D0%BA%D1%83%D1%80%D0%BE%D1%80%D1%8A%D1%82,-%D1%80%D0%B0%D0%B7%D1%81%D0%BB%D0%B5%D0%B4%D0%B2%D0%B0%D1%89-%D1%82%D1%80%D1%8A%D0%BC%D0%BF-%D0%B7%D0%B0-%D1%80%D1%83%D1%81%D0%B8%D1%8F,-%D1%81%D0%B5-%D0%B7%D0%B0%D0%B8%D0%BD%D1%82%D0%B5%D1%80%D0%B5%D1%81%D1%83%D0%B2%D0%B0-%D0%BE%D1%82-%D1%81%D0%BC%D0%B5%D1%82%D0%BA%D0%B8%D1%82%D0%B5-%D0%BC%D1%83-%D0%B2-%E2%80%9C%D0%B4%D0%BE%D0%B9%D1%87%D0%B5-%D0%B1%D0%B0%D0%BD%D0%BA%E2%80%9D", "text": "Американският специален прокурор Робърт Мюлър е поискал от “Дойче банк” данни за сметките на американския президент Доналд Тръмп и неговото семейство. Това съобщава “Ройтерс”, позовавайки се на човек, запознат с казуса.     Мюлър разследва предполагаемите опити на Русия да повлияе на американските президентски избори през 2016 г. и евентуален таен сговор на приближени на Тръмп с Кремъл.   Уточнява се, че най-голямата банка в Германия е получила призовка от Мюлър преди няколко седмици, за да предостави информация за определени парични и кредитни транзакции, като междувременно банката е предала ключови документи на американските власти.   “Дойче банк”, която е дала заеми в размер на стотици милиони долари на компанията на Тръмп за инвестиции в недвижими имоти, е отказала да коментира каквито и да е въпроси, свързани с който и да било от нейните клиенти.   Банката отхвърли исканията през юни от страна на демократите в Конгреса на САЩ да предостави подробности за финансите на Тръмп, позовавайки се на законите за поверителност.   Русия отрича намеса в изборите, а Тръмп твърди, няма таен сговор между предизборния му щаб и Москва.   Документ, публикуван на сайта на Федералната служба по правителствена етика на САЩ през юни показа задължения на Тръмп в размер на най-малко 130 млн. долара към американския клон на “Дойче банк”.   Германската банка е един от малкото големи кредитори, които са отпуснали големи суми на Тръмп през последното десетилетие. Поредица от фалити на бизнесите му с хотели и казина през 1990-те години направиха по-голямата част от Уолстрийт предпазлив да му отпуска кредит.", "date": "2017.12.06", "title": "Спецпрокурорът, разследващ Тръмп за Русия, се заинтересува от сметките му в “Дойче банк”"}
{"url": "http://www.classa.bg/%D1%81%D0%B2%D1%8F%D1%82/item/375983-%D0%B5%D1%80%D0%B4%D0%BE%D0%B3%D0%B0%D0%BD-%D1%89%D0%B5-%D1%81%D0%BA%D1%8A%D1%81%D0%B0%D0%BC%D0%B5-%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F%D1%82%D0%B0-%D1%81-%D0%B8%D0%B7%D1%80%D0%B0%D0%B5%D0%BB", "text": "Турският президент Реджеп Тайип Ердоган предупреди днес, че евентуално признаване на Ерусалим за столица на Израел от американската администрация може да доведе до скъсване на отношенията между Анкара и еврейската държава, предаде агенция Франс прес.       Промяна на «историческия» статут на Ерусалим би предизвикала «голяма катастрофа» и «би сложила край на мирния процес», заяви на пресконференция вчера и турският правителствен говорител Бекир Боздаг.   Подобно решение на американската администрация «би открило пътя към нови стълкновения, към нови спорове, допълнителна нестабилност в района, към непредвидими събития», каза той.", "date": "2017.12.06", "title": "Ердоган: Ще скъсаме отношенията с Израел"}
{"url": "http://www.classa.bg/%D1%81%D0%B2%D1%8F%D1%82/item/375984-%D0%B8%D0%B7%D1%80%D0%B0%D0%B5%D0%BB-%D0%BE%D0%B1%D0%B2%D0%B8%D0%BD%D0%B8-%D0%B5%D1%81,-%D1%87%D0%B5-%D0%BC%D1%83-%D1%81%D0%B5-%E2%80%9E%D0%B8%D0%B7%D0%BF%D0%BB%D1%8E%D0%B2%D0%B0-%D0%B2-%D0%BB%D0%B8%D1%86%D0%B5%D1%82%D0%BE%E2%80%9C", "text": "Израел обвини Европейския съюз, че му се “изплюва в лицето”, осъждайки предвиденото присъствие на постоянния представител на ЕС в страната на изложба за палестинците, предаде Франс прес.     Агенцията отбелязва, че този коментар е бил направен една седмица преди рядка среща на израелския премиер Бенямин Нетаняху и министрите на външните работи на страните от Европейския съюз. Неформалното заседание ще се проведе в Брюксел на 11 декември.   “Официалните представители на ЕС смятат, че за да докоснат сърцето на израелците, трябва да им се изплюят в лицето”, каза говорителят на израелското министерство на външните работи Емануел Нахшон.   Повод за гневния му коментар стана обявеното присъствие в четвъртък на посланика на Европейския съюз в Израел на изложба на 50 портрета на палестинци, родени през 1967 г., когато Израел окупира палестинските територии. Експозицията е дело на израелската неправителствена организация “Бецелем”, която документира нарушения на човешките права в окупираните територии и е “черна овца” за израелското правителство, най-дясното в историята на страната, отбелязва Франс прес.   Изложбата е по повод Международния ден за правата на човека, 10 декември.   Кабинетът на Нетаняху води яростна кампания срещу НПО като “Бецелем” – уважавани от голяма част от международната общност, но омаловажавани от израелската десница.   През април израелският премиер отмени своя среща с германския министър на външните работи Зигмар Габриел, след като той отказа да се откаже от плановете си да се срещне с представители на “Бецелем” и на друга израелска НПО, враждебна към окупацията – “Да нарушим мълчанието”.   Следващия понеделник Нетаняху ще присъства на неформалното заседание в Брюксел на фона на силното напрежение заради еврейската заселническа дейност в окупираните палестински територии, отбелязва Франс прес.   Няколко страни членки на ЕС, сред които и Франция, отказват официална среща с израелското правителство поради липсата на единодушие в съюза за начина, по който да бъде осъдено изграждането на жилища за еврейски заселници в окупираните територии и да бъде изразено недоволството от блокирането на мирния процес.  ", "date": "2017.12.06", "title": "Израел обвини ЕС, че му се „изплюва в лицето“"}
{"url": "http://www.classa.bg/%D1%81%D0%B2%D1%8F%D1%82/item/375985-%D0%B8%D1%80%D0%BB%D0%B0%D0%BD%D0%B4%D1%81%D0%BA%D0%B0%D1%82%D0%B0-%D0%B3%D1%80%D0%B0%D0%BD%D0%B8%D1%86%D0%B0-%D1%82%D1%80%D1%8A%D0%BD%D0%BB%D0%B8%D0%B2%D0%B8%D1%8F%D1%82-%D0%B2%D1%8A%D0%BF%D1%80%D0%BE%D1%81-%D0%BD%D0%B0-%D0%B1%D1%80%D0%B5%D0%BA%D0%B7%D0%B8%D1%82", "text": "Преговорите за Брекзит са в решаващ етап, при който Великобритания и Европейският съюз полагат усилия да уредят основни условия за развода преди важна среща на върха по-късно този месец. Споразумението е близо по въпросите за парите и правата на гражданите, но напредъкът е блокиран от статута на ирландската граница, а британската министър-председателка Тереза Мей каза вчера, че са необходими “още преговори и консултации”.       Нека да погледнем защо границата се превръща в огромно препятствие за напредък във връзка с Брекзит.   ЗАЩО ИРЛАНДСКАТА ГРАНИЦА Е РЕШАВАЩА ЗА ПРЕГОВОРИТЕ ЗА БРЕКЗИТ?   Като част от Обединеното кралство Северна Ирландия ще напусне ЕС. Това ще създаде 500-километрова сухоземна граница с Република Ирландия, която ще остане член на ЕС.  В момента границата по същество е невидима: почти 300-те пропускателни пункта нямат митнически постове или гранична инфраструктура, а хиляди хора живеят от едната страна и работят, пазаруват или ходят на училище от другата.   Това е възможно до голяма степен, защото и Обединеното кралство, и Ирландия са част от единния пазар за стоки и услуги на ЕС, в който няма граници, а също от митническия съюз без тарифи, в който влизат и някои държави извън ЕС като Турция.   Правителството на Великобритания казва, че когато напусне ЕС през март 2019 г., тя ще напусне също така единния пазар и митническия съюз. По същия начин правителството на Мей обещава, че няма да има “твърда граница”, но не дава яснота за подробностите.   Ирландия и другите членове на ЕС искат Обединеното кралство да даде подробности как могат да бъдат избегнати митническите контролни пунктове и други гранични пречки, преди преговорите да могат да преминат към следващия етап, в който да се обсъждат отношенията след Брекзит като търговията.   КАКЪВ МОЖЕ ДА БЪДЕ ЕФЕКТЪТ ОТ ТВЪРДА ГРАНИЦА?   Компаниите от двете страни на ирландската граница са свикнали да действат в “икономика на целия остров”, при която стоките и работниците се движат свободно. Северноирландски млекопроизводители превозват мляко за обработка на юг. Прочутата ирландска бира “Гинес” се транспортира за бутилиране на север в Белфаст. Всичко, което затруднява това безпрепятствено движение - било митнически проверки или нови тарифи, може да има значително въздействие върху търговията.   А тук не става дума само за икономика. Преди едно поколение, по време на насилието при “Смута” в Северна Ирландия, границата беше осеяна с военни вишки и контролни пунктове. Те изчезнаха след мирното споразумение от Белфаст през 1998 г. и оттогава процъфтяването на пътуването и търговията през границата помага за укрепване на мирния процес. Много хора в Северна Ирландия се тревожат от каквито и да е промени, които могат да подкопаят този напредък.   КАКВО Е РЕШЕНИЕТО?   Едно решение е да се позволи на Северна Ирландия да остане в митническия съюз, когато останалата част от Обединеното кралство напусне. Тази идея обаче среща яростна съпротива от северноирландската Демократична юнионистка партия (ДЮП), а правителството на малцинството на Мей разчита на подкрепата на ДЮП, за да остане на власт.   ДЮП е пробританска протестантска партия и казва, че ще откаже да подкрепи каквато и да е сделка, която разглежда Северна Ирландия по някакъв различен начин от останалата част на Обединеното кралство.   “Икономическата и конституционната цялост на Обединеното кралство не трябва да бъде подкопавана по какъвто и да е начин”, каза вчера лидерката на ДЮП Арлийн Фостър.   Преговарящите обсъждат споразумение, което да ангажира Великобритания да поддържа “регулаторно съответствие” между Северна Ирландия и Ирландия след Брекзит. По този начин по-лесно би могло да се избегне твърда граница. Това обаче също така би ограничило възможността на Обединеното кралство да променя икономическите си регулации, за да сключва нови търговски сделки по света.   Дори да може да бъде намерен компромис, който да удовлетвори ДЮП, някои британци, подкрепящи Брекзит, биха сметнали, че подобно споразумение несправедливо връзва ръцете на Великобритания в момент, когато тя се опитва да изгражда нови икономически отношения извън ЕС.", "date": "2017.12.06", "title": "Ирландската граница - трънливият въпрос на Брекзит"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/375976-%D1%88%D0%BE%D0%BA%D0%B8%D1%80%D0%B0%D1%89%D0%B0-%D1%80%D0%B0%D0%B7%D0%B2%D1%80%D1%8A%D0%B7%D0%BA%D0%B0", "text": "Новата седмица носи малки радости, напрегнати моменти и ярки разочарования за героите от \"София – Ден и Нощ\" във вторник, в четвъртък и петък. В една много приятна и забавна вечер, Стела е арестувана за ужас на своите приятели. Сестрата на Дани е шокирана и не може да си обясни, какво се случва.      Защо се стига до арест, как ще се развие опасната ситуация и каква е причината полицията да задържи Стела за разпит? Опасност надушва и Митко, който е силно притеснен за своя приятел Боби.    Бащата на квартирата е разклатен емоционално след предателството на Ася, но решава да загърби депресията и да се отдаде на щур ергенски живот. Митко обаче се притеснява, че заради нараненото си достойнство Боби започва да прекалява с приключенията и тръгва по съмнителен път, доверявайки се на неподходящи хора. Дали това наистина е така или Митко гледа прекалено негативно заради собствено си разочарование? И как ще се отрази това на приятелството им?    Мечти и надежди имат най-вече Симона и Асен. Двамата с радост чакат датата за интервю в Американското посолство и се надяват като за начало подаването на документи за виза да мине гладко. Как ще се развият нещата и по какъв начин една чиста случайност ще промени напълно хода на събитията?", "date": "2017.12.06", "title": "Шокираща развръзка!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/375977-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-6-%D0%B4%D0%B5%D0%BA%D0%B5%D0%BC%D0%B2%D1%80%D0%B8", "text": "Колкото повече следите за работата на колегите си, толкова по-зле, ще върви собствената ви работа. Трупайте енергия за добри дела, както и се ангажирайте в нещо, което ви носи удоволствие. Възможна е неочаквана печалба и решение на финансовите проблеми. Някой от заобикалящите ви, ще ви протегне ръка за помощ. Днес, ще се занимавате с работа, която не харесвате и не ви носи морално удовлетворение. Разбира се, да крещите из целия офис не е необходимо, по-добре тихо си свършете работата. По време на пътуване, може да направите романтично запознанство, което да прерасне в силна любовна връзка. Контролирайте настроението си, днес то може да се променя по сто пъти на ден. Ако не се чувствате добре, по-добре си вземете отпуск и си починете в къщи. През деня, са възможни, разнообразни новини - лоши и приятни. Само вие, може да решите как и кога да отговорите на постъпващата информация. По отношение на здравето, е възможен проблем с кръвното налягане. Днес, ще ви бъде трудно да се откажете от мечтите си, но ще трябва. Фактът е, че половината от тях са химера, така че не си струва, да разчитате на тяхното изпълнение. Трябва също да бъдете внимателни с времето си, за да успеете във всичко. Ако пропуснете шанса за успех - след това, ще съжалявате. Този ден, ще бъде лесно да намерите общ език, с всички с които се срещате. Ще може, успешно да решите всеки финансов проблем в хода на разговора и спора. Бъдете също, внимателни на пътя, особено ако сте пешеходци. Възможни са контузии и травми. Трябва да се пазите от съмнителни предложения, както в работата, така и в любовта. Ако още не сте забравили бивш възлюбен, не бързайте да започвате нови взаимоотношения. Първо трябва всичко, да обмислите и да пуснете миналото, без значение какво. Със здравето може да имате проблеми, свързани със стомаха. Вършете си работата си много внимателно, особено ако тя се контролира от шефовете ви. Имайте предвид, че финансовото ви състояние сега зависи, само от старанието и пълната ви заетост. В отношенията с избраника, ще има много романтика, което ще ви даде увереност в бъдещето. Вечерта, може да се заемете с духовни практики. Днес, силен психологически ефект върху вас, ще окаже абсолютно непознат. Случайно ще се срещнете и заговорите, което ще доведе до неясни ситуации. Денят също е добър за фитнес и грижи за здравето. Всичко това ще ви помогне за укрепване на организма, както и за разтоварване от отрицателната енергия.   Днес трябва отблизо да следите за здравето си. Възможни са инфекции и простудни заболявания. Не започвайте веднага с хапчета, по-добре пробвайте алтернативни методи, чай, мед, лимони. Планирано пътуване по лични причини, ще трябва да отложите, както и среща с бизнес партньори. Ще бъдете щастливи да споделите своя опит и да обмените идеи с колеги. Колективната работа , ще бъде от полза не само за вас, но и за цялата фирма, в която работите. В общуването с приятели не се позволявайте лекомислие и фамилиарност. Ако държите на отношенията, опитайте се да пазите дистанция. Денят е благоприятен за учение и професионално развитие. Разбира се, ще ви бъде трудно да обхванете всичко, но ще постигнете отлични резултати. В работата, търсете надеждни партньори, от които зависи успеха и печалбата ви. В личния живот, не е необходимо да правите нещо особено, ако става дума за нов любовен партньор. Първо трябва да преведете в ред мислите си и след това да се заемете с нещо ново и неординарно. От вашата инициатива и постоянство, ще зависят резултатите в работата ви. Възможно е да хванете близък човек в неискреност и лъжа. Ако е оправдано, не отстъпвайте от мнението си и най-добре временно се разделете.", "date": "2017.12.06", "title": "Дневен хороскоп 6 декември"}
{"url": "http://www.classa.bg/%D1%81%D0%B2%D1%8F%D1%82/item/375978-%D1%82%D1%80%D0%B8-%D0%BC%D0%B8%D1%81%D1%82%D0%B5%D1%80%D0%B8%D0%B8-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D1%80%D1%83%D1%81%D0%BA%D0%BE%D1%82%D0%BE-%D1%86%D0%B0%D1%80%D1%81%D0%BA%D0%BE-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE", "text": "Руската църква заяви, че последният руски цар и неговото семейство може да са станали жертви на “ритуално убийство” и настоява за по-нататъшно разследване на въпроса. Освен естеството на убийството, има поне още две загадки около трагедията в Екатеринбург. Russia Beyond (RB) разглежда версиите. “Кодираното съобщение” “Много сме сериозни относно тази версия за ритуално убийство. Много от членовете на църковната комисия (за разследване на убийството на Романови) нямат съмнения, че убийството има ритуален характер”, заяви на конференцията, посветена на смъртта на кралското семейство, влиятелният представител на руската православна църква епископ Тихон. Мазето, където са убити Романови Около това твърдение започна да се шуми много, тъй като някои го тълкуват като намек за антисемитската природа на тези трагични събития. В тази връзка епископ Тихон направи някои разяснения. Както посочи той, “дори след абдикирането си императорът остава символична и свещена фигура”. “Болшевиките и техните различни поддръжници изобщо не са били чужди на напълно неочаквани и разнообразни видове символизъм”, каза той. Той категорично отрече всякакви антисемитски тълкувания на думите му. Фразата “ритуално убийство” обаче възбуди коментари, въпреки възраженията на епископа. Това се дължи на факта, че версията за ритуално убийство е предложена скоро след самото убийство и по онова време тя има ясен антисемитски привкус. Тя води началото си от хората, които през 1919 г. са натоварени с разследването на кралското убийство. Разследващите са от редиците на политическите противници на болшевиките, белите. Британският журналист Робърт Уилтън, близък до разследването, пише в своята книга, публикувана няколко години по-късно, за “кабалистичните надписи” (т.е. тези, отнасящи се до окултни езотерични ритуали, произхождащи от юдаизма), намерени в мазето на къщата в Екатеринбург, където са убити Романови. Тези надписи гласяли: “1918 година”, “148467878 р” и “87888”. Както се оказва, те наистина са документирани в хода на разследването. Разследващите обаче не им обръщат внимание. Това не е случаят обаче с руския емигрант Михаил Скарятин. В средата на 1920-те години той обявява, че е успял да дешифрира тези символи. Твърди, че съдържат скрито послание: “Тук, по реда на тайните сили, царят е жертван за унищожаването на Русия. Всички народи са информирани за това”. В този случай “тайните сили” са евреите, за които се твърди, че се стремят към хаос и последващо световно господство. Това “откритие” по-късно е популяризирано сред онези кръгове на руската емиграция, които симпатизират на нацистите. Спекулация за обезглавяване Тясно свързана с историята на “ритуалното убийство” е още една версия, която продължава да се обсъжда и до днес и е още по-ужасяваща. Тя се отнася до това какво се е случило с телата на убитите. В продължение на десетилетия те не са намерени. Това е плодородна почва за избуяване на различни слухове и ужасяващи легенди. Началникът на разследващата комисия, организирана от белите, Михаил Дитрих пише през 1922 г., че има спекулации, че членовете на кралското семейство са били обезглавени, след като са били застреляни. Главите им били поставени в големи буркани и транспортирани до Москва, до съветското ръководство. По-късно разследванията и криминалистите доказват, че тази теория е погрешна. Черепи, за които се предполага, че са на царското семейство, 1993 година В същото време Църквата все още не е припознала останките, открити през 1991 г., за тези на семейство Романови. Освен това разследващата комисия на Русия обеща да проучи версията за ритуално убийство. Следователно е твърде рано да се правят заключения по отношение на убийствата и съпътстващите ги обстоятелства. Кой дава нареждането Почти сто години след убийствата все още не е известно кой действително е дал заповед да застрелят кралското семейство. Дали решението е на Ленин или е местна инициатива на радикалните болшевики в Екатеринбург? Разследващите, които мислят, че първото е вярно, обикновено се обръщат към дневниците на Лев Троцки от средата на 1930-те години на миналия век. Той е вторият след Ленин в младата съветска република и пише как попитал сътрудника на Ленин Яков Свердлов какво се е случило с царя.Казват му, че императорът е застрелян заедно със семейството си, тъй като това било решението, взето в Кремъл. Троцки, който бил известен с прибягването до изключително тежки мерки по време на гражданската война, намеква в писанията си, че е изненадан от сериозността на това действие. Съгласно съществуващите протоколи от заседанието на правителството обаче, с които той е запознат на събранието от 18 юли (деня след убийството), високопоставени комунисти са информирани за убийството на царя. Така че той е трябвало да знае какво се е случило с царя и по този начин поставя под съмнение свидетелските си показания. Съществуват и доказателства, че болшевиките първоначално планират да започнат процес срещу Николай II и поради това не са заинтересувани от незаконното му убийство. Твърди се обаче, че до средата на юли 1918 г. ситуацията се променя, Екатеринбург е на път да бъде превзет от болшевишките опоненти и вероятно Ленин се опасява, че сваленият цар ще се превърне в обединяващ образ. Въпреки това, както твърди историкът Хенрих Йоф, тези антиболшевишки сили не са монархисти. “Те са се борили под знамето на демокрацията, а не за възстановяване на монархията”. В този контекст царят изобщо не е бил полезен и не е бил “свещена и символична фигура”, както твърди епископ Тихон. “Самият Николай и династията са били много компрометирани преди революцията… никой не е мислил сериозно за тяхното завръщане”, твърди Йоф. Това прави по-вероятна версията, че заповедта за убийството на Николай и семейството му е дадена от местните комунисти.", "date": "2017.12.06", "title": "Три мистерии за смъртта на руското царско семейство"}
{"url": "http://www.classa.bg/%D1%81%D0%B2%D1%8F%D1%82/item/375979-%D0%BA%D1%80%D0%B0%D0%BB%D1%81%D1%82%D0%B2%D0%BE-%D0%B1%D1%83%D1%82%D0%B0%D0%BD-%D1%81-%D0%BD%D0%B0%D0%B9-%D0%BC%D0%BB%D0%B0%D0%B4%D0%B0%D1%82%D0%B0-%D0%B2%D0%BB%D0%B0%D0%B4%D0%B5%D1%82%D0%B5%D0%BB%D0%BA%D0%B0-%D0%B2-%D1%81%D0%B2%D0%B5%D1%82%D0%B0", "text": "КРАЛИЦАТА СЛАГА КОРОНАТА НА 21 Кралство Бутан стана известно с най-младата си жива кралица в света. Джетсун Пема е на 27 години, но слага короната още на 21. Баща й е пилот, а прадядо й е владетел на провинция Ташиганг. Кралицата се занимава с благотворителност и е голяма любителка на изкуството. Владетелката е омъжена за крал Джигме Хесар Намгиал Вангчук и има един син. Преди да се заеме с тежката отговорност на властта, тя изучава международни отношения, психология и история на изкуството в Лондон. Кралят на Бутан признава, че със съпругата му са в прекрасни отношения.", "date": "2017.12.06", "title": "Кралство Бутан с най-младата владетелка в света"}
{"url": "http://www.classa.bg/%D1%81%D0%B2%D1%8F%D1%82/item/375980-%D0%BA%D0%B0%D0%BA%D0%B2%D0%BE-%D0%BD%D0%B5-%D0%BD%D0%B8-%D0%BA%D0%B0%D0%B7%D0%B2%D0%B0%D1%82-%D0%B7%D0%B0-%D0%BA%D0%B0%D0%BF%D0%B8%D1%82%D0%B0%D0%BB%D0%B8%D0%B7%D0%BC%D0%B0", "text": "„Държавата е лош стопанин! Нейната роля в икономиката трябва да бъде сведена да минимум. Само невидимата ръка на пазара може да донесе икономическо развитие“.   В тези три прости изречения е събрана почти цялата „мъдрост“ на икономическата доктрина, която властва в България (но далеч не само тук) през последните вече близо 30 години. Политическите фигури може и да се сменят, но схващането за ролята на пазара във всички форми на обществени взаимоотношения е онова, което многократно е обединявало през годините сини, червени, жълти, лилави и други.   Проявленията на сляпата (или умишлено „стимулирана“) вяра във величието на „невидимата ръка на пазара“ са навсякъде около нас, а макар и трудно, в последно време започваме да забелязваме негативните ефекти от тази вяра – най-вече в болезнени сфери като   и  .   И ако у нас процесите се случват бавно, а значимите икономически дебати и произтичащите от тях промени на курса да достигат до границите ни с поне няколко години закъснение, то консенсусът около вездесъщата и неоспорима положителна роля на изцяло отворените пазари отдавна е разбит на Запад. И уви – не само там, както личи от тазгодишната мемориална лекция в Уганда, която се организира в памет на Джоузеф Мубиру – първият управител на местната централна банка през 60-те години. Той е свален от поста през 1971 година, когато властта след военен преврат превзема диктатора Иди Амин. По-късно Мубиру изчезва, като се счита, че е убит от хората на Амин.   Макар да касае малка част от темата за ролята на свободния пазар – доколко чрез политика на изцяло отворен пазар една развиваща се икономика може да издържи на конкуренцията на мощна конкуренция, изявлението на  в Уганда в началото на декември поставя редица важни въпроси. В далеч по-голяма цялост дебатът за съвременната икономическа система се води от Джанг в неговите книги – като например  ,   или „23 неща, които не ви казват за капитализма“, последната от които е  .   Според него, правителството никога не трябва да оставя на пазара да определя пътя за растежа, особено когато страната е все още в ранен етап на своето развитие. Корейският икономист е категоричен, че почти всички днешни богати страни, с няколко малки изключения, не са отворили напълно своите пазари, а вместо това са играли активна роля за значителен период от време, който да им позволи да развият своите икономики, преди да се впуснат в конкуренция с големите риби. Вместо това, държавата трябва да защити местната икономика от „смъртоносната“ за тях конкуренция на вече развитите страни.   Джанг настоява, че развитите страни, които днес най-шумно проповядват идеологията на напълно свободния пазар, никога не са изповядвали такава политика, когато все още са се развивали. Вместо това, посочва той, те са увеличавали митата, за да се пазят от чуждестранната конкуренция. Също така са ограничавали вноса на луксозни стоки и са насърчавали този на необработени суровини и капиталови стоки.   Обяснявайки онова, което той нарича „да ритнеш стълбата“, Джанг твърди, че е иронично как днес богатите страни казват на бедните да правят нещо, което те не са правили преди. „Държавната собственост дава силен старт на индустриализацията на Германия и Япония“, подчертава той.   „В случая на Уганда, се случи точно обратното, което може би обяснява защо страната не е успяла да постигне особено развитие. Правителството седна на задната седалка, продавайки държавни предприятия и оставяйки на пазарите да определят пътя на икономиката. Това беше предписанието, дадено от Световната банка и Международния валутен фонд за страната в началото на 90-те години на миналия век в условия на либерализация. На страната беше казано, че има нужда именно от това, за да се развие. Ключови предприятия като държавната търговска банка и други субекти бяха предадени на частния сектор“.   Изданието допълва, че наскоро президентът на страната се оплаква от високите лихвени проценти и нарича грешка фактът, че правителството е продало държавната банка. „Страни като Тайван и Южна Корея, които бяха на същото равнище на развитие като Уганда през 60-те години на миналия век, са се развили до ниво, което Уганда още преследва – тези страни не отвориха просто така своите икономики. Всъщност, те се отварят стратегически там, където са сигурни, че могат да се конкурират благоприятно с останалите или там, където са се нуждаели от нещо – като например лекарства – които не са произвеждали по онова време“, пишат от  .   „Дори когато средните им митнически ставки не са били толкова високи, днешните богати страни често са осигурявали висока степен на защита за определени стратегически индустрии“, подчертава още Джанг. „В САЩ държавните предприятия представляват само около 1% от БВП, но страната има една от най-успешните държавни предприятия в човешката история – само дето не се наричат така. Това са американските военни“, добавя той.   Според Джанг шампионите по свободен пазар Великобритания и САЩ са имали най-високите мита в ранните етапи на своето развитие. Именно митата са инструмент за защита на местната икономика от неблагоприятната чуждестранна конкуренция. Например, през 1820 година, те са били между 45 и 55% за вноса на производствени стоки, а в САЩ е между 35 и 45%.   „Прагматизмът всъщност изисква много висока степен на въображение. Можеш да си истински прагматик само ако успееш да се освободиш от оковите на идеологическите си предразсъдъци, старомодната мъдрост и историческите митове, за да осмелиш да си представиш различно бъдеще“, категоричен е Джанг.   Разбира се, той предупреждава, че не всяка една интервенция ще проработи. Програмите и политиките, които се предприемат, трябва да бъдат добре обмислени и структурирани. Държавната подкрепа не може да бъде безусловна, категоричен е той, но със сигурност между правителството и частния сектор е необходим сериозен диалог. Но преди да стартира диалогът, представителите на правителството и основните политически формации в страната със сигурност се нуждаят от повече въображение, експертиза и разбира се – желание и сила да се освободят от своите предразсъдъци, поне в случаите, когато зад тях не стоят друг вид „стимули“.   В тяхна помощ, както и в помощ на хората, които ги избират, са част от вече споменатите книги, достъпни и в България. „Обратно на стандартното мнение, постиженията на развиващите се страни в периода на ръководено от държавата икономическо управление са по-добри от постигнатото по време на следващата фаза на ориентирана към свободен пазар реформа. Държавната намеса има няколко забележителни провала, но повечето държави отбелязват много по-бърз растеж при по-справедливо разпределение на приходите и много по-малко финансови кризи в онова „отминало лошо време“, отколкото в периода на пазарни политики.    Още повече също така не е вярно, че почти всички богати страни са станали такива благодарение на пазарните политики. Истината е тъкмо противоположната въпреки конкретните нюанси, които следва да бъдат взети предвид. Само с няколко изключения всички съвременни заможни държави, включително Великобритания и САЩ — предполагаемият дом на свободната търговия и свободния пазар, — са забогатели посредством комбинация от протекционизъм, субсидиране и други политики, които днес те не позволяват на развиващите се страни. До този момент единици са онези страни, които са станали богати благодарение на политиките на свободния пазар, и така ще бъде и в бъдеще“, твърди Джанг в своята книга „23 неща, които не ви казват за капитализма“.   В книгата си Джанг поставя интересна задача пред читателя – без да назовава имената им, изрежда специфики от профила на две държави. И призовава на база на тези специфики да бъдат оценени перспективите за икономическо развитие.    Допреди едно десетилетие страната във висока степен е упражнявала протекционистка политика, като средната стойност на митата за промишлени стоки е над 30%. Въпреки намаляването им през последните години все още действат редица важни видими и невидими регулации на търговията. Страната е наложила сериозни рестрикции по отношение на трансграничния поток на капитали, запазила е собствеността си върху банковия сектор, който също е стриктно регулиран и съществуват многобройни ограничения върху придобиването на финансови активи от чуждестранни фирми. Последните се оплакват, че са дискриминирани посредством наложените им специфични данъци и ограничения. В страната не се провеждат избори и корупцията е повсеместна. Нормативната уредба на правото на собственост е неясна и усложнена. По-конкретно, защитата на интелектуалната собственост е твърде слаба, което превръща страната в център на пиратството по света. Има множество държавни предприятия, голяма част от които отчитат огромни загуби, но биват подкрепяни със субсидии и монополът им е гарантиран от държавата.    Търговската политика е буквално най-протекционистката в света през последните няколко десетилетия, като средната стойност на митата е 40-55%. По-голямата част от населението няма право на глас, купуването на гласове и изборната измама са широкоразпространени. Корупцията е неограничена, а политическите партии продават правителствените длъжности на онези, които ги финансират. Държавата не е наела и един-единствен служител в администрацията след провеждане на прозрачна конкурсна процедура. Публичните финанси са рискова сфера с данни за неизплащане на държавни заеми, което отблъсква чуждестранните инвеститори.    Въпреки това срещу последните еднозначно се упражнява дискриминация – в банковия сектор чужденците нямат право да заемат ръководни позиции, а чуждестранните акционери не могат дори да упражняват правото си но глас, освен ако не са постоянно пребиваващи в страната. Не съществува закон за конкурентоспособността, което позволява на картелите и на другите форми на монопол да се разрастват неограничено. Юридическата защита на интелектуалната собственост е грубо скърпена, като основен недостатък е отказът да се защити авторското право на чужденците.   „И двете страни са потънали до гуша в практики, за които се предполага, че възпрепятстват икономическото развитие – тежък протекционизъм, дискриминация срещу чуждестранните инвеститори, неубедителна защита на правото на собственост, монополи, несъществуваща демокрация, корупция, отсъствие на меритокрация и т.н. Мислите си, че и двете вървят към катастрофа? Помислете отново“, призовава Джанг.   Държава А от примера на Хаджун Джанг е днешен Китай, а държава Б – САЩ около 1880 година. „Въпреки всички политики и институции, които на пръв поглед като че ли подкопават възможностите му за развитие, Китай е една от най-динамичните и успешни икономики през последните три десетилетия, докато САЩ по онова време е била една от държавите с най-бърз растеж и най-бързо се е превръщала в една от най-богатите страни в света. Оказва се, че икономическите звезди от края на XIX в. (САЩ) и днес (Китай) са следвали рецепти за развитие, почти напълно противоположни на съвременната пазарна ортодоксия“, подчертава корейският икономист.   За да отговори на въпроса как е възможно това и не е ли пазарната доктрина продукт на двувековен успешен опит на днешните заможни държави, Джанг се връща назад в историята, при това по любопитен начин – чрез разказ за лицата от американските долари.   След като прави уговорката, че не всички политици, чиито образи красят банкнотите са били президенти на САЩ, Джанг хвърля повече светлина върху техните политики. Александър Хамилтън, чийто лик стои върху банкнота от 10 долара, получава тази чест като първият министър на финансите и архитект на съвременната американска икономическа система. „Две години след като става министър на финансите през 1789 г. на възмутително младата възраст от 33 години, Хамилтьн депозира в Конгреса Доклад по въпроса за производството, в който очертава стратегията за икономическо развитие на своята млада страна. В него се настоява, че „производствата, които са в начален стадий на развитие“, каквито са мнозинството в Америка по това време, трябва да бъдат защитавани и поддържани от държавата, преди да могат сами да се изправят на крака.    Докладът на Хамилтьн не е само за търговския протекционизъм – той също така настоява за публични инвестиции в инфраструктурата (например изграждането на канали), за развитие на банковата система, за утвърждаване на пазара за държавни облигации, но протекционизмът е самото ядро на стратегията му. Имайки предвид тези негови възгледи, ако беше финансов министър на някоя от развиващите се страни днес, той щеше да бъде жестоко критикуван за еретичните си възгледи от финансовото министерство на САЩ. Вероятно на държавата му щеше да бъде отказан заем от МВФ и Световната банка“, пише Джанг.         Според Джанг много от останалите президенти, изобразени на доларовите банкноти, също няма да издържат „теста“ на днешните пазарни фундаменталисти. Джордж Вашингтон, чиито лик стои на банкнотата от един долар е човекът, който назначава Хамилтън за финансов министър с ясното съзнание за неговите възгледи. Линкълн, ликът от петдоларовата банкота, също е известен с протекционистките си възгледи, като по време на Гражданската война качва митата до най-високите в исторически план нива. Юлисис Грант, който е на банкнотата от 50 долара, се опълчва на натиска от страна на Великобритания за приемане на споразумение за свободна търговия с думите: „След 200 години, през които Америка извлече от протекционизма всичко, който той може да предожи, тя също ще приеме свободната търговия“.   Джанг дава пример и с двама президенти, които минават за „патронни светци на американския пазарен фундаментализъм“ – Томас Джеферсън и Андрю Джаксън, но дори те не издържат теста. Джеферсън не приема Хамилтъновия протекционизъм, но пък се противопоставя остро на одобрението на последния за патентната система. Джеферсън вярва, че идеите са „като въздуха“ и затове не трябва да бъдат ничия собственост.    Едва ли възгледите му биха се харесали на съвременни пазарни икономисти, които поставят сериозен акцент върху патентите и други права върху интелектуалната собственост, подчертава южнокорейският икономист. „По времето на Джаксън средните стойности на митата за промишлени стоки са 35-40%, а също така му се носи славата и на отявлен противник на чуждестранната намеса – когато през 1836-та година той не дава лиценз на полудържавната (втора) Банка на САЩ (20% от нея са собственост на федералното правителство), като една от основните причини е, че тя в „прекалено голяма“ степен е собственост на чуждестранни (предимно британски) инвеститори“, пише Джанг. Колко точно е „прекалено голяма“? Едва 30%.   Авторът призовава читателите да си представят, че днес президентът на някоя от развиващите се страни откаже лиценз на банка, защото 30% от нея са собственост на американците и е категоричен, че това би докарало до припадък чиновниците от финансовото министерство. „Всеки ден десетки милиони американци плащат таксито или си купуват сандвичи с един Хамилтън или Линкълн, вземат рестото си в няколко Вашингтона и нямат представа, че тези политици са гадни протекционисти – същите онези, които по-голяма част от медиите обичат да ругаят, независимо дали са консервативни или либерални. Нюйорските банкери и професорите от Чикагския университет пуфтят недоволно в своите статии, критикуващите приумиците на венецуелския президент, ограничаващи чуждестранната намеса, и ги публикуват на страниците на „Уолстрий Джърнъл“, който се купува с банкнотите с лика на Андрю Джаксън, без да съзнават, че той е бил много по-краен от Чавес“, пише Джанг.   Той е категоричен, че ако президентите от американските банкноти можеха да говорят, те щяха да кажат на американците и на останала част от света, че политиките, които техните наследници се стремят да наложат днес, са самата противоположност на онова, което самите те са правили, за да превърната една второразрядна аграрна икономика, зависима от робския труд, в най-великата индустриална сила в света.     Когато им се напомня протекционисткото минало на САЩ, пазарните икономисти обикновено използват аргумента, че страната е успяла въпреки, а не благодарение на протекционизма, обяснява Джанг. „Те твърдят, че тя така или иначе е била обречена на бърз растеж тъй като е изключително добре снабдена с природни ресурси и разполага с много силно мотивирани и работливи имигранти. Също така се твърди, че големият вътрешен пазар до известна степен смекчава негативните последици от протекционизма, допускайки известна конкуренция между фирмите. Проблемът на подобен отговор обаче е, че колкото и съществени да са тези факти, САЩ не е единствената страна, пожънала подобни икономически успехи при наличието на политики, противоречащи на пазарната доктрина. Всъщност, според Джанг, повечето от съвременните заможни държави са успели благодарение на подобни политики“, настоява той.   Джанг пише още, че САЩ може и да са извлекли полза от огромния си вътрешен пазар, но какво можем да кажем за малката Финландия или Дания? А ако се вярва, че САЩ са успели благодарение на изобилието от природни ресурси, как да обясним успеха на страни като Корея и Швейцария, които на практика не разполагат с такива? Ако имиграцията е положителен фактор за САЩ, какво можем да кажем за всички останали страни – от Германия до Тайван, които губят част от най-ценните си граждани, защото те заминават за САЩ и други страни от Новия свят? Аргументът за „специалните условия“ просто не работи, настоява Хаджун Джанг.   И продължава с примерите от историята. „Великобритания, страната, за която мнозина смятат, че е изобретила свободната търговия, изгражда просперитета си въз основа на политики, подобни на онези, които Хамилтън утвърждава. Това не е съвпадение. Макар Хамилтън да е първият, който изказва в теоретичен вид аргумента за „производствата в начален стадий на развитие“ много от неговите политики са заимствани от Робърт Уолпол, първия британски министър-председател, ръководил страната между 1721 и 1742 г. В средата на XVIII в. Великобритания се насочва към производството на вълна, високотехнологично производство, което по това време се развива главно в Ниските земи (днешна Белгия и Холандия), с помощта на високи мита, субсидии и други форми на подкрепа, които Уолпол и неговите наследници осигуряват на местните производители.    Тази индустрия скоро се превръща в основен източник на печалби от износ, което пък дава възможност на страната да внася храни и суровини, необходими за стартирането на Индустриалната революция в края на XVIII и началото на XIX век. Великобритания възприема свободната търговия едва през 60-те години на XIX в., когато нейното индустриално господство е абсолютно. Точно както САЩ е страната с най-изявена протекционистка политика в света през по-голямата част от периода ѝ на възход (от 30-те години на XIX в. до 40-те години на XX в.), Великобритания е една от страните с най-изявена протекционистка политика по време на нейния икономически разцвет (от 20-те години на XVIII в. до 50-те години на XIX в.).“   „На практика всички днешни богати страни използват протекционистки мерки и субсидиране, за да разгърнат промишлеността си, когато тя все още прохожда. Много от тях (особено Япония, Финландия и Корея) също така сериозно ограничават чуждите инвестиции. Между 30-те и 80-те години на XX в. Финландия класифицира всички предприятия, които са повече от 20% чужда собственост, като „опасни“. Няколко от тези държави (най-вече Франция, Австрия, Финландия, Сингапур и Тайван) използват държавни предприятия, за да наложат ключови производства. Сингапур, който е известен със своите политики за свободна търговия и благоприятна среда за чуждестранни инвестиции, генерира над 20% от националния си продукт чрез държавни предприятия, докато средната стойност в международен план е около 10%. Днешните богати държави също така не са защитавали особено добре, дори никак, интелектуалната собственост – в много от тях е било законно да се патентова чуждо изобретение, ако създателят му е гражданин на друга държава“.   Както споменава и в лекцията си в Уганда, от правилото има и изключения, признава коректно Джанг. „Холандия, Швейцария (до Първата световна война) и Хонконг не прилагат особено протекционистка политика, но дори те не следват днешните ортодоксални доктрини. Настоявайки, че патентите са изкуствени монополи, които противоречат на принципа на свободната търговия (аспект, който странно защо повечето пазарни икономисти днес пропускат), Холандия и Швейцария отказват да ги защитават до началото на XX в. Макар и без да изхожда от подобни принципни мотиви, Хонконг доскоро имаше лошата слава на страна, която нарушава правото на интелектуална собственост дори в по-голяма степен от споменатите по-горе. Обзалагам се, че познавате някого, – или поне имате приятел, който познава някого – който си е купил пиратски софтуер, фалшив ролекс или „неоригинална“ тениска „Калвин енд Хобс“ тъкмо от Хонконг“, пише Джанг.   Може би предложеният исторически преглед ви се струва контраинтуитивен, тъй като многократно сте чували, че пазарните политики са най-доброто за икономическото развитие и е странно как повечето от днешните държави могат да прилагат обявени за вредни политики като протекционизма, субсидирането, регулациите и държавната собственост върху производството и въпреки това да са богати? Отговорът на Джанг е прост: тези „лоши“ политики всъщност са добри в контекста на онзи етап на икономическо развитие, на който тези страни са се намирали.   „На първо място трябва да споменем аргумента на Хамилтън за производствата в начална фаза на развитие. По същата причина, по която изпращаме децата си на училище, а не ги караме да се конкурират с възрастните на пазара на труда, развиващите се страни трябва да защитават и укрепват своите производства, преди те да придобият качества, позволяващи им да се конкурират на световния пазар без чужда помощ. Второ, на по-ранните етапи на развитие пазарите не функционират особено ефективно поради ред фактори – лош транспорт, неефективен информационен обмен, малък размер на пазара, което улеснява манипулациите от страна на големите клечки и т.н. Това означава, че държавата трябва да регулира пазара по-активно и понякога дори преднамерено да създава нови пазари. Трето, на подобен етап на развитие самата държава трябва да извършва много дейности през притежавани от нея предприятия просто защото не съществуват достатъчно много качествени частни фирми, които да са в състояние да поемат мащабни и рисковани проекти“, подчертава Джанг в своята книга.   Корейският лектор в Кеймбридж обобщава, че въпреки собствената си история, богатите страни карат развиващите се да отворят границите си и да изложат икономиките си на цялата мощ на глобалната конкуренция, възползвайки се от условията, договорени в замяна на чуждестранната помощ и на заемите от международните финансови институции, които те контролират (като МВФ и Световната банка), както и от идеологическото влияние, което упражняват чрез интелектуалната си доминация. Налагайки политики, които самите те не са използвали, когато са били развиващи се страни, те всъщност казват на днешните развиващи се страни: „Слушай какво казвам, не върши каквото съм правил“.   Според Джанг обикновено ако някой посочи историческото лицемерие на богатите страни, защитниците на свободния пазар отвръщат: „Добре, протекционизмът и другите интервенционистки политики може и да са вършили работа в Америка от XIX в. или в Япония от средата на XX в., но развиващите се страни не са ли се издънили сериозно, когато са ги изпробвали през 60-те и 70-те години на XX в.?“ Не е задължително онова, което е било ефективно в миналото, казват те, да е такова и днес.   „Истината е, че развиващите се страни съвсем не са се справяли толкова зле в онези „отминали лоши времена“ на протекционизъм и държавна намеса. Всъщност икономическият им растеж през този период е много по-голям от растежа, който са постигнали от 80-те години насетне след по-голямото отваряне и дерегулация. От 80-те години освен нарастващото неравенство повечето развиващи се страни са преживели значително забавяне на растежа. Доходът на глава от населението в развиващия се свят пада от 3% годишно за периода на 60-те и 70-те години на 1,7% в периода 1980-2000 г., когато се прилагат най-много пазарни политики. В началото на XXI в. наблюдаваме възход на растежа, при който той достига 2,6% за периода 1980-2009 г., но това се дължи главно на бързия растеж на Китай и Индия – два гиганта, които макар да либерализират политиките си, не възприемат неолиберализма“, посочва Джанг.   Същевременно растежът в зоните, които правоверно следват неолибералната рецепта – Латинска Америка и Субсахарска Африка, – е много по-нисък в сравнение с „отминалите лоши времена“, пише той. „През 60-те и 70-те години на XX в. растежът в Латинска Америка стига до 3,1%, измерван по дохода на глава от населението. Между 1980 и 2009 г. той вече е едва една трета от това, тл. 1,1%. И дори тази му стойност се дължи отчасти на бързия растеж на страните от региона, които експлицитно отхвърлят неолибералните политики по-рано през първото десетилетие на XXI в. – Аржентина, Еквадор, Уругвай и Венецуела. Растежът в Субсахарска Африка е 1,6% в периода на „отминалите лоши времена“, докато между 1980 и 2009 г. той е само 0,2%.   В обобщение Хаджун Джанг твърди, че „политиките, провеждани в името на свободната търговия и свободния пазар, никога или рядко са ефективни. Повечето от богатите страни не са ги следвали, когато самите те са били все още развиващи се. През последните три десетилетия те са забавили растежа и са увеличили подоходното неравенство в съвременния развиващ се свят. Единици са държавите, които са забогатели благодарение на пазарните политики, и единици някога изобщо ще го постигнат“.  ", "date": "2017.12.06", "title": "Какво не ни казват за капитализма?"}
{"url": "http://www.classa.bg/%D1%81%D0%B2%D1%8F%D1%82/item/375981-%D0%BC%D0%BE%D0%BA-%D0%B8%D0%B7%D1%85%D0%B2%D1%8A%D1%80%D0%BB%D0%B8-%D1%80%D1%83%D1%81%D0%B8%D1%8F-%D0%BE%D1%82-%D0%B7%D0%B8%D0%BC%D0%BD%D0%B8%D1%82%D0%B5-%D0%BE%D0%BB%D0%B8%D0%BC%D0%BF%D0%B8%D0%B9%D1%81%D0%BA%D0%B8-%D0%B8%D0%B3%D1%80%D0%B8", "text": "Изпълнителният комитет на Международния олимпийски комитет (МОК) взе решение Русия да не участва на Зимните олимпийски игри в Пьонгчанг догодина.     Решението бе взето на заседание в Лозана, а причината е системно нарушаване на антидопинговите правила.      ", "date": "2017.12.06", "title": "МОК изхвърли Русия от Зимните олимпийски игри"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/375973-%D1%81%D0%BA%D0%B0%D0%BD%D0%B4%D0%B0%D0%BB%D0%BD%D0%B0%D1%82%D0%B0-%D0%BC%D0%B0%D1%80%D0%B8%D0%BD%D0%B0,-%D0%BB%D1%8A%D1%81%D0%BD%D0%B0%D0%BB%D0%B0-%D0%B2", "text": "Чеченката Марина, която лъсна в лесбо порно, за който първо БЛИЦ писа, и която участва в риалитито „Фермата\" ще се окаже един от най-сложните образи в шоуто. Тя е отгледана от скромно и вярващо семейство. Възпитана е като пуританка и всякакви провокиращи и непристойни теми за секс са били строго забранени в нейното семейство, докато не се премества в България. Среща първата си и най-голяма любов – художник, за когото се жени и имат две прекрасни деца. Всичко е чудесно, докато мъжът й не започва да пие и да прилага системен физически тормоз над нея пред очите на двамата им синове. Тогавашната млада майка не е получавала подкрепа от никой, дори от собствените си родители, който са и казвали: „Ти си го избрала, ще го търпиш\", разказва през сълзи Марина.      След 10 години, прекарани в тормоз, чеченката взима кардинално решение и напуска съпруга си, като остава сама на улицата с двете си деца. Без подкрепа, без никакви средства. Налага й се да живее сред цигани в мизерия, с 50 стотинки в джоба, като дори не може да си позволи лекарства за болния й син. Тогава животът й предлага решение, на пръв поглед за лесно изкарване на прехраната за семейството, но с много тежки последствия.    „Всяко едно нещо, което съм направила в моя живот, е било за да оцелея с децата ми. Работила съм в австрийска телевизия и съм била еротичен модел в предаване\", обяви Марина пред хората, с които живее във „Фермата\" вече близо три месеца. До този момент останалите участници не бяха наясно с този факт, който за външния свят лъсна още в началото на риалитито.    В продължение на 10 години Марина работи като еротичен модел и крие професията си от всички. След тези разкрития мненията във фермата бяха противоречиви. Макар да разбраха защо е избрала този път и с каква цел го е направила, не всички одобриха решението й. „Бях малко шокирана. Не я съдя, но в същото време не одобрявам това. Не знам, винаги съм си мислела, че има друга вратичка и ако искаш да успееш, ще успееш\", сподели младата гимнастичка Валерия. Според бившият полицай    Станислав обаче по-добре да го прави за пари, отколкото като повечето момичета по дискотеките, които се държат като еротични модели без причина. А ето и част от скандалния лесбо порно клип на чеченката, който БЛИЦ публикува още в началото на септември месец:   видео ", "date": "2017.12.06", "title": "Скандалната Марина, лъснала в...."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/375974-%D0%BC%D0%BE%D0%BC%D0%B8%D1%87%D0%B5-%D1%81%D0%B8-%D1%87%D1%83%D0%BA%D0%BD%D0%B0-%D1%81%D1%80%D0%B5%D1%89%D0%B0-%D0%B2-%D0%BD%D0%B5%D1%82%D0%B0-%D1%81", "text": "Откриха мъртво младо момиче 3 седмици, след като изчезна безследно. Трагедията се е разиграла в щата Небраска в САЩ, съобщава yahoo.com      За тъжната вест близките на Сидни Лууф съобщили в социалните мрежи, където преди това създали страница, чрез която се надявали да я намерят. Местната полиция се очаква да даде подробности за случая на извънредна пресконференция.  За последното младата красавица е била видяна на 15-и ноември. Любопитното в случая е, че се е запознала онлайн с друга жена малко преди да изчезне. Бейли Босуел от своя страна признала, че преди да изчезни Сидни, е била в контакт с нея.", "date": "2017.12.06", "title": "Момиче си чукна среща в нета с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/375975-%D0%BA%D0%BE%D1%86%D0%B5%D1%82%D0%BE-%D0%BF%D1%83%D1%81%D0%BD%D0%B0-%D1%81%D1%83%D0%B7%D0%B0%D0%BD%D0%B8%D1%82%D0%B0-%D0%B4%D0%B0-%D1%81%D0%B5-%D0%B2%D0%B8%D1%85%D1%80%D0%B8-%D0%BF%D0%BE%D0%BB%D1%83%D0%B3%D0%BE%D0%BB%D0%B0", "text": "Сузанита Мурадова определено е сред най-скандалните български изпълнители. 14-годишната блондинка отиде на участие по безсрамно къси панталонки, от които целите й задни части са на показ и не остави нищо на въображението.      Тя е качила видеото в профила си в Инстаграм, където върти дупето си под ритмите не своите песни и песни на Гери-Никол.   Сузанита никога не е криела, че кака й Гери й е абсолютен идол и много често й подражава, но безуспешно. Клубът, в който се развива действието е култовата дискотека на Константин.    Учудващо е, че певецът е допуснал малолетната Сузи да пее полугола в клуба му, който е сред най-оборотните в столицата.", "date": "2017.12.06", "title": "Коцето пусна Сузанита да се вихри полугола"}
