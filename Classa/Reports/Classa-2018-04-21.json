{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381143-%D0%BF%D0%BB%D0%B5%D0%B2%D0%BD%D0%B5%D0%BB%D0%B8%D0%B5%D0%B2-%D1%81%D0%B8-%D0%BC%D0%B5%D1%80%D0%B8-%D0%B1%D0%BE%D1%8F-%D1%81-%D1%80%D0%B0%D0%B4%D0%B5%D0%B2-%D0%B1%D1%80%D0%BE%D0%B4%D1%8F%D0%B3%D0%B0-%D0%B2-%D0%BF%D0%BE%D0%BB%D0%B8%D1%82%D0%B8%D0%BA%D0%B0%D1%82%D0%B0", "text": "Плевнелиев не спира да броди из телевизиите – затова го наричам „бродяга\". В общата ни памет, това, всъщност, е симпатичен образ – особено ако имаме предвид героят на Радж Капур от знаменития филм „Бродяга\". Измежду другите значения на думата „бродяга\" най-подходящи за Плевнелиев са „несретник\", също и „скитник\" – като си има предвид, как се лута Пл. между различните си животи. Не са подходящи „голтак\" или „босяк\" защото нашият човек е предостатъчно заможен - макар че досега богатството му се обяснява с романтичния факт, че е спал по немските „паркинзи\" в началото на 90-те години.    От там изглежда е прихванал нахалството си, което демонстрираше цели пет години. И когато Опекунът му го натири заради абсолютната му неизбираемост за втори мандат - социологическите данни показваха, че Плевнелиев си отива с невиждан дотогава спад на доверие - той започна непрекъснато да се появява по телевизиите. Те пък сякаш са в някаква завера - няма друго логично обяснение, защо го канят толкова често. Всъщност, има едно: може би искат да придадат някаква комична ведрост на публицистичната си продукция.      Дори е странно, че в Би Ти Ви Комеди още не са се сетили да му отворят специална рубрика – всекидневна, дори два пъти на ден, ще има грамаден успех, ще бъде по-смешна от всичко друго. Трябва да е монологична, най-много Деси да има някаква поддържаща роля – „да го пръсне с вода студена и в уста да го целуне бърже\". Плевнелиев си беше политически несретник - и несретник си остана. Той никога не е бил взиман на сериозно. Най-големият комплимент, който изтърва Опекунът му за него, беше: „Той е приятно, ненатоварващо момче\". Иначе казано: Иди се гръмни! Една млада журналистка пък написа, че след мандата си Плевнелиев бил видимо помъдрял. Иди се гръмни два пъти. „Веднъж несретник, винаги несретник\" е най-подходящата фраза за него. Макар че, той продължава да се натиска за друга: „Веднъж президент, винаги президент\".      Някои медии се паникьосват от подобни хора - внезапно поникнали, неловко им е от тях, и предпочитат да се превърнат в техни милосърдни сестри. Ако Пл. имаше нещастието да се пръкне в САЩ, тамошните медии щяха да го превърнат в парцал, издевателствата, на които подлагат Тръмп щяха да изглеждат като гальовни шегички. Бродейки по телевизионните студия, Бродягата непрекъснато ни убеждава, че завинаги е попил от манталитета на „паркинзите\", макар и германски. Той е лишен от всякаква деликатност, не притежава дори грам от тази добродетел.    По най-грозния начин навира в очите на публиката своята нетактичност, прекалена дори за нашите диви политически нрави. Например, не спира да говори срещу Радев – макар да е ясно дори за идиотите, че това го окарикатурява още повече, прави го нетърпимо смешен. Непрекъснато се жалва от Радев - както някакъв рогоносец одумва предимствата на любовника на жена си. Зад симпатично смешноватата му физиономия клокочи непоносима ревност. Така говореше и за Първанов - сега пък иска всички да го намразят заради Радев. Няма друг такъв случай - при цялата си несъвместимост, досегашните ни президенти успяваха да запазят прилични отношения помежду си. Желев, например, беше изигран с едни предварителни избори в СДС, но дума не каза срещу избора на Стоянов. Той пък, при цялата си бъбривост, също, общо взето, спазваше коректния тон.    Само Бродяга не спира да злослови - като някоя провинциална сваха. Всъщност, той и до края си остана една провинциална гадачка, както би казал за него Симеон Брокера. Една пастирка, каквато твърди, че е бил в предишния си живот, която обаче не е в състояние кротко да пасе бълнуванията си. Осъзнал внезапно, че е един политически несретник, той потърси утешения в злословията. В това отношение е истински авантюрист – другото значение на Бродяга, авантюрата с несмислените злословия очевидно му се услажда. Фиксацията на Бродяга върху Радев е повече от комична. И за най-повърхностният наблюдател е очевидно, че те няма какво да делят.    Единият се занимавал с астрологически прогнози - хвърлял боб, както се изразява народът - другият завършва престижен американски военен колеж. Единият спи по „паркинзите\" - другият получава оценка, че е готов за стратегически роли, пак от американците. Единият води гастарбайтери-помаци в Германия, и здраво печели от тях – здраво, но не особено толерантно, както се твърди и досега; другият става генерал, сетне командва военно-въздушните сили, наистина порядъчно разсипани от подобните на Бродяга политически случайници, „десни\" псевдонякакви си, псевдари-хубостници, въобщенци.    Трябва да си слабоумен, за да си губиш времето и да сравняваш двамата. Бродяга обаче печели най-големият джакпот в българската история - правят го президент. Сетне обаче Опекунът му го захвърля - а на сцената се появява Другият; той става президент заради себе си и шамаросва оглушително Политическата Секта. Тогава Бродяга започва да се тътри от студио в студио, за да мрънка по адрес на Радев – и да развеселява публиката. А пък сериозните наблюдатели се питат: Не разбра ли този човек, че е окончателно свършен, ако изобщо се е състоял някога - извън каприза на Опекуна си.    Не разбира ли, че трябва да запази едно приличие в мълчание; че трябва да укроти чудовищната си лакомия за внимание; поне жената до него не му ли подсказва, как да се държи – нали е в ролята на личната му самодива, да го пръсне с вода студена и т.н. Сега разбираме, защо бившата му съпруга се самоотстрани от него в началото на мандата му - знаела е, че Бродяга ще извади на показ всичко от интимния им живот. Един поглед към заглавията на публикации, които са му посветени /например, в сайта „Епицентър\"/, е напълно достатъчен, за да ни убеди, че Бродяга продължава и до днес да пребивава в еуфоричен режим. Ето: „Плевнелиев за президента Радев:    Той играе ден за ден, ще остане в историята като популист\"; Плевнелиев и Деси вдигат сватба за един милион в Гърция\"; „Плевнелиев: Планираме да живеем заедно, обичаме се\"; „Плевнелиев: Гонят се руски разузнавачи, а не дипломати, България трябва да направи същото\"; „Плевнелиев защити в съда Ненчев за проваления ремонт на МиГ-овете\"; „Плевнелиев отново с остри нападки срещу Радев – действал подмолно в синхрон с антиевропейската БСП\"; „Плевнелиев с нова атака срещу Радев и с бясна защита на Истанбулската конвенция\"; „Плевнелиев срещу Радев и Светия синод за Истанбулската конвенция: Приравняваме се с Йемен\"; „Според Плевнелиев, по времето на соца българската държавност била харизана на казахските степи\"; „Плевнелиев предложил брак на Деси навръх Свети Валентин\"; „Плевнелиев и Деси се прегръщат на летището в Лондон\"; „Плевнелиев, сияещ от щастие:    Прогнозата за времето в моя личен живот е слънчева\"; „Плевнелиев обмисля да се върне в политиката, щял да оглавява дясното\"; „Плевнелиев: Демокрацията би се обогатила от коалиция между ГЕРБ и БСП\" – това е същата БСП, която е антиевропейска; „Плевнелиев нападна остро Радев заради летците\"; „Плевнелиев: Отидох в Германия със скъсани дънки и счупена лада\"; „Плевнелиев си приписа заслуги за договора с Македония: Аз бях катализатор, Борисов завърши делото\" – но Първанов пък уточнява: „Той за пет години не отиде в Скопие\"; „Плевнелиев лобира: Ф 35 може да води бой с 8 други самолета.    Защо ви е кобрата на Пугачов\"; „Плевнелиев настоява да не се огласява стенограмата за КТБ\"; „Плевнелиев, Митов и Ненчев одобрили присъствието на повече НАТО в Черно море\"... Пл., който си тръгна с най-ниския рейтинг от българските президенти, не спира да мели, докато шият булчинската рокля на Деси – за всеки и за всичко. Дано не чуем подробности и от първата нощ на младоженците.    Сладострастието, с което излага подробности за голямата си любов, разкрива комплексите на един задръстен мъж – готов да стигне до дъното на интимното, все едно, че е някоя фолк-дивачка. След като години наред бе унижаван от отсъствието на съпругата си, отскоро иска да си присвои и ролята на мъжкар, да надхвърли представата за един дребняк, който се е изживявал като държавен глава – затова се натиска демонстративно по кьошетата на лондонското летище. Да очакваме ли в скоро време корекция на сомнамбулните му твърдения - че не е бил ирландска пастирка, а ирландски пръч? В същото време, той се изживява и като върховен арбитър, като всезнаещ капацитет без дъно, нищо не може да го разубеди, че, всъщност, е един малък нашенски политикан, изстрелян от нищото към президентската канцелария – някак да я запълни нашето ненатоварващо момче. Много здраве да имаш,    Опекуне, само чакай да видиш, как ще те нагласи един ден! Той товари всяка история, всеки факт, всичко, което попадне пред очите му с неуместни коментари, напъва се да дирижира политиката, сякаш подрежда гръцката си сватба. Пустословник, обаче агресивен, изначално враждебен към фактите – срамота е да си спомняме отново изхвърлянията му, бъркочите му – съвсем подходящи за казахската степ, която лично той обитава, а не българската държавност. След него политиката ни трябва непременно да отиде на уроци по въздържание и умереност.    Цитираната фраза за Радев – „Той играе ден за ден, ще остане в историята като популист\" – трябва да изглежда като изречена от някакъв политически гигант, който провижда и подрежда идващите векове. А тя, всъщност, е една банална словесна пръ.ня, нищо повече. Бродяга се има за голям играч, едва ли не за Портиерът на Историята, той разпорежда, кой в коя графа на Историята ще се намърда. За него поне е сигурно, че ще бъде в графата „Случайници\", блазе му, ще има хубава компания от никаквици.    Бродяга се изживява като първостепенен европейски лидер - а си е просто една кръпка към протритата ни политика, един нашенски Шепилов, който се е присъединил по някое време към „правилната\" линия. Нелеп знаменосец на евроатлантизма, тапетен лъже-герой, с биография на мушица. Съчинява си „предишен\" живот, за да изглежда по-внушително, но и това го прави пресметливо: уж бил пастирка, а не нещо друго. Идеята е, че щом е бил пастирка, защо пък да не се превърне в Пастирът на България, особено ако Опекунът му се размекне един ден и го засили с мощен ритник.    Той спокойно казва, че Радев стои „разкрачен между Русия и ЕС\" – понеже иска самият него да го виждаме циментиран в западните ценности, едва ли не взидан в Статуята на свободата.    А в действителност е повече от разкрачен между неприлично мизерното си минало – и състоянието на безтегловност, в което беше пет години, сякаш бе непрестанно изхвърлян от някакъв повреден катапулт - неясно защо и неясно къде. Докато одумва Радев, споменава абсурдни неща, без да се притеснява, че могат да го заподозрат във временна загуба на разсъдък – твърди, например, че не един и двама президенти от ЕС му звънели, за да му кажат, че Радев се опитвал да разделя ЕС.    Нещо, което Бродяга Обединителят няма да позволи. Като нищо. Най-отблъскващото в авантюрата на Пл. е кражбата на самоличност, на минало – невзрачен изобщо, той не се колебае да се идеализира по всевъзможни начини: като поборник срещу „онзи\" режим, като разобличител на узурпатора Живков, като човек, който с късна дата срутва соца, като лидер на „десния\" фарс и прочее глупотевини.    И, в същото време, прави невъобразими грешки, които издават рядко срещана кухост: например, може да подреди чешкия президент като президент на Полша, да пожелае скромност на Папата – край нямат фойерверките на безцеремонността му. В случая, изобщо не ме интересува Радев.    Не знам обаче, в Конституцията да е записано, че бивш президент, освен другите екстри, трябва да има и привилегията да ни го натрапват непрекъснато; телевизионни водещи – по съвместителство сякаш и търговски пътници, да ни го пробутват с ентусиазма, с който се предлага некачествена стока. В крайна сметка, засега Плевнелиев е амнистиран по един безподобен и дори безсрамен начин за всичките неудобства, които причини на публиката. Както се полага на едно приятно, ненатоварващо момче.", "date": "2018.04.21", "title": "Плевнелиев си мери боя с Радев. Бродяга в политиката"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381142-%D0%B8%D0%B7%D0%BD%D1%83%D0%B4%D0%B2%D0%B0%D0%BD%D0%B8%D1%8F%D1%82-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD-%D0%B0%D0%BB%D0%B5%D0%BA%D1%81%D0%B0%D0%BD%D0%B4%D1%8A%D1%80-%D0%B2%D0%B0%D0%BA%D0%BB%D0%B8%D0%BD-%D0%B7%D0%B0%D0%BA%D0%BE%D0%B2%D0%B0-%D0%BA%D0%BC%D0%B5%D1%82%D0%B8%D1%86%D0%B0%D1%82%D0%B0-%D0%BD%D0%B0-%E2%80%9E%D0%BC%D0%BB%D0%B0%D0%B4%D0%BE%D1%81%D1%82%E2%80%9D-%D0%B2%D0%B8%D0%B4%D0%B5%D0%BE", "text": "Няма заговор. Има поискани пари, има сигнал, има договорени пари, има дадени пари. Това заяви изнудваният от кмета на столичния район „Младост\" Десислава Иванчева - Александър Ваклин. Той бе категоричен, че Иванчева сама си е поискала парите, сама е определила мястото и времето, по които да й бъдат дадени. „Има достатъчно доказателства срещу нея, уверявам ви. Те са неоспорими. Убеден съм, че тя е крайният получател на тези 250 000 евро\", подчерта той пред Нова телевизия. \r\n        „Направих четири опита да си запиша час за среща с кметицата на район „Младост\". На нито една от тях тя не дойде. Срещите се състояха, но на тях присъстваше длъжностно лице.„Седмица след седмица нашите служители се връщаха с различни оправдания защо нашата преписка не се пуска. Бяха я загубили, после се намери, после пак я загубили.  \r\n   Пуснахме жалба към главния архитект на София. Те препратиха жалбата към Общински съвет, който образува изслушване на Иванчева. Общинските съветници са се опитали да вразумят госпожата, но съобщение така и не дойде. После пуснахме жалба до съда. Когато осъществихме контакт с кметицата, разбрах, че става дума за много пари\", каза още бизнесменът. „Бившият кмет на \"Младост\" Петко Дюлгеров е един от хората, с които се свързах, защото знаех, че могат да разговарят с кметицата. \r\n    Свързах се с него напълно случайно. Неговата роля бе чисто контактна роля\", обясни Ваклин. „Веднага след като ми поискаха парите, подадох сигнал. Вярвам, че органите си вършат работата, видях как работят и не виждам проблем всеки един гражданин, когато види сериозен проблем, да се обръща към органите\", каза още той. Що се отнася до обвиненията, че акцията срещу Десислава Иванчева е била прекалено показна, Александър Ваклин заяви, че тази показност е по вина на г-жа Иванчева. \"Мястото, което си избра, не беше подходящо\", отбеляза той. \r\n      ", "date": "2018.04.21", "title": "Изнудваният бизнесмен Александър Ваклин закова кметицата на „Младост” (ВИДЕО)"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/381136-%D0%BD%D0%BE%D0%B2%D0%BE-%D0%B1%D0%B8%D1%86%D0%B5-%D0%B2%D1%8A%D0%B2-%D1%84%D0%BE%D0%BB%D0%BA%D1%81%D0%B2%D0%B0%D0%B3%D0%B5%D0%BD", "text": "Повечето главни мениджъри се наслаждават на скока в цените на акциите на своите компании. Но това не важеше за Матиас Мюлер от Volkswagen, докато гледаше скока от 4,5% на 10 април. Той бе оскърбен, защото инвеститорите реагираха на слуховете, бързо потвърдени от борда на VW, че ще напусне миналата седмица след по-малко от 3 г. като шеф на една от първите три големи автомобилни компании в света. 64-годишният замислен Мюлер рядко имаше вида на човек, радващ се на светлината на прожекторите. Договорът му бе до 2020 г., но той все повече се разочароваше от вътрешната съпротива срещу усилията му да промени начина на управление на компанията след „Дизелгейт\" – кризата, причинена от фалшифицирането от VW на тестовете на вредните емисии. За външен човек промени като по-голяма децентрализация и продажбата на периферен бизнес едва ли биха изглеждали спорни. Но за някои те дойдоха в повече. Той може и да е щастлив да напусне; бордът спомена „общото му желание\" да приеме предстоящите трусове в мениджмънта. Мотивите на надзорния борд са смесени. Единият е, че ново лице може да помогне на VW да се отдалечи от „Дизелгейт\". Дългогодишният служител на компанията Мюлер бе поставен на поста през септември 2015 г. да се справи с фурора. След това той посрещна срива в продажбите на дизелови коли, хвърлянето в затвора на служители в САЩ и сметка за около $30 млрд. (от глоби и цената на обратно изкупуване на коли от клиенти). Мюлер се справи компетентно с трудната задача. Днес VW си възвърна приблизително същата финансова форма отпреди избухването на скандала в средата на 2015 г. с пазарна капитализация от €85 млрд. Цената на акциите му е по-висока от тези на съперниците му. Миналата година удвои печалбите си и продаде рекордните 10,7 милиона коли. Сега инвеститорите искат нещо повече от компетентност. Неговият заместник е Херберт Дийс, запазващ и сегашния си пост като шеф на бранда VW. Служител на BMW, назначен едва в средата на 2015 г., той може да бъде представен като външен човек, неопетнен от старите скандали на VW. Важна е и репутацията му да поддържа ниски разходи. Той ефективно се справи с влиятелните профсъюзи и вероятно ще натиска за по-ефективна употреба на скъпи капиталови стоки, като роботи – фирмата е известна със значителните си, но без голяма полза, инвестиции в тях. Фирмата за изследване на ценни книжа Bernstein написа през януари, че „периодично VW решава, че трябва да повиши конкурентоспособността и печалбите си – и привлича външен човек да му помогне в задачата\". Тя разглежда Дийс като последния бял рицар, способен да увеличи печалбите. Само че предизвикателствата са многобройни. VW все още се нуждае от опростяване на структурата си и от фокусиране върху по-малко брандове. Лесно е да се каже, но профсъюзите, опасяващи се от закриване на работни места сред 640-те хиляди служители, се противопоставят на всякакво орязване. През декември те блокираха дори скромната продажба от Мюлер на Ducati, италиански мотоциклетен бранд без стратегическо значение. Преди всичко компанията трябва да заложи на бъдещето на самия автомобил. Мюлер превърна в приоритет убеждаването на акционерите, както и на инженерите, предани на двигателя с вътрешно горене, че бъдещето е на електрическите автомобили. Той обеща, че VW ще пуска нова кола с батерия почти всеки месец от следващата година. През март VW съобщи, че през следващите 4 г. ще оборудва 16 завода (при сегашните три) за производство на електромобили. Освен това казва, че има сделки с доставчици на батерии за €20 млрд. Това няма да спести на Дийс огромния стратегически въпрос: от всички автомобилостроители трябва ли VW да има най-големите електрически амбиции?", "date": "2018.04.21", "title": "Ново лице във Фолксваген"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/381137-%D0%B0%D0%BA%D1%86%D0%B8%D0%B8%D1%82%D0%B5-%D0%BD%D0%B0-%D1%84%D0%B8%D0%BB%D0%B8%D0%BF-%D0%BC%D0%BE%D1%80%D0%B8%D1%81-%D1%81%D0%BF%D0%B0%D0%B4%D0%B0%D1%82", "text": "Акциите на гиганта Philip Morris се сринаха с до 18 процента, след като последният финансов отчет показа, че похарчените 4,5 милиарда долара за четири нови продукта не успяват да привлекат нови клиенти, пише Bloomberg. Ръстът на продажбите на iQOS – устройството, което нагрява тютюна, вместо да го гори, се забавят след първоначалния успех в Япония. Philip Morris отчете приходи без акцизи от 6,9 милиарда долара – по-малко от очакваните от анализаторите 7,03 милиарда долара. В резултат цената на акциите се срина до 83,5 долара, а спадът бе най-големият от времето, в което PMI се отдели от Altria Inc. през 2008 година. Пушачите по света намаляват и тютюневите компании се опитват да запазят резултатите си като увеличават цените и предлагат нови продукти. iQOS вече се продава на 38 пазара, включително и България. Продажбите обаче се забавиха рязко през първото тримесечие на годината. И цигарите, а не устройствата, все още носят огромното перо приходи за компанията. Финансовият директор Мартин Кинг заяви по време на разговор с анализатори, че компанията вече е успяла да привлече множество млади хора към продукта, но се оказва трудно да накара по-възрастните (и консервативни) пушачи да захвърлят цигарите", "date": "2018.04.21", "title": "Акциите на Филип Морис спадат"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/381138-%D0%B7%D0%BB%D0%B0%D1%82%D0%BE%D1%82%D0%BE-%D0%B2-%D0%BF%D0%BE%D1%80%D1%82%D1%84%D0%B5%D0%B9%D0%BB%D0%B0", "text": "Финансовият свят приема за аксиома, че златото е най-добрата защита от различни рискове, въпреки че самият благороден метал също е рисков, ако го разглеждаме самостоятелно. Но неговата предвидимост му определя основна роля във възможните сценарии за посрещане на трудностите на финансовите пазари, в зависимост от стратегиите на различните инвеститори. Актуалността на златото като застраховка бе разгледана миналата седмица от Цветослав Цачев, главен инвестиционен консултант в \"ЕЛАНА Трейдинг\" уебинара на \"Как да защитим инвестициите си чрез златото\". Характерно за благородния метал е, че от отпадането на златния стандарт в началото на 70-те години на миналия век той се движи на суперцикли. В последните 7 години наблюдаваме мечи пазар, но от 2016 г. се забелязва възходящ тренд. Към момента нивото на съпротива е около 1360 долара за тройунция, като положителните сигнали са налице, но не е задължително покачването да стане бързо. Последният негативен цикъл траеше около 15 години, но това не означава, че и настоящият ще продължи толкова, смята Цачев. Причината е в коренно променената икономическа обстановка. А и в предишния мечи цикъл имаше четири периода на растеж, като последните два продължиха по 3 години. Това дава основание на Цачев да прогнозира, че поне до края на тази година би трябвало ръстът да продължи. Като цел, която да се наблюдава, е нивото от 1600 долара, което според него би маркирало началото на бичи пазар. Какво определя цената Според консултанта това, което в момента определя изменението на стойността на златото, е валутният пазар, а цената се движи от степента, в която инвеститорите се възползват от него като застраховка от евентуален борсов спад. В исторически план златото се покачва, когато другите активи падат. Но това не се отнася до всички благородни метали, защото сигурно сте забелязали, че среброто не следва движенията на златото и се представя по-зле. Причината е в масовата употреба на среброто в индустрията (около половината количество се използва като суровина за производство), което го прави чувствително към икономически кризи. За разлика от него индустриалната консумация на злато е в рамките на 10 до 15%, което го прави сравнително неутрално към неблагоприятните събития. Пет са основните причини за покупка на злато: застраховка от спад на пазарите; защита от геополитически рискове; защита от инфлация; поскъпване на суровините; дългосрочна инвестиция. Към момента основните мотиви за покупки са защитата от борсови катаклизми и политическите рискове. Когато водеща причина стане дългосрочната инвестиция, това ще отбележи началото на цикъла на бичия пазар. Какви биха били катализаторите на ръст на цената на златото? Повишаващите се политически рискове, като обстановката в Сирия и заплахите за търговска война между САЩ и Китай, са в тази категория. Наблюденията на Цачев обаче показват, че в близкото минало подобни новини рядко са се отразявали на цената интензивно. Което означава, че трябва да се обърне внимание на пазарните фактори. А при тях фактор №1 е покачване на еврото над долара 1.25. \"Смятам, че европейската валута ще расте и тази година можем да я видим на нива над долара 1.30. Другият важен фактор са новите дъна на борсите по света, но тъй като не видяхме някакво покачване на златото по време на последната корекция, не бих заложил на това като сериозен фактор, но във всеки случай той стои на дневен ред \"казва главният консултант на \"Елана\". Как златото намалява риска на портфейла Когато говорим за доларови инвестиции като американски акции и фондове, става дума за два риска - единият е доларът да пада, а другият евентуална корекция на фондовия пазар. И в двата случая златото се движи в обратна посока. Но и самото злато е рисков инструмент. То се търгува основно чрез фючърсни контракти, които се предлагат на няколко борси по света. Златото може да се търгува срещу долара или други основни валути по същия начин, както се търгуват валутните двойки, чрез маржин търговия. Третият способ са договорите за разлики върху фючърсните контракти. Други начини са борсово търгувани фондове върху злато, акциите на самите златодобивни компании, както и фондове, притежаващи тези акции. Последните два варианта трябва да се проучват внимателно от инвеститорите, защото особено при по-малките компании човек трябва да знае какъв е потенциалът на съответните находища. А ако проектите са в период на проучване, а не на добив, неизвестните са още повече.", "date": "2018.04.21", "title": "Златото в портфейла"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381139-%D0%BE%D1%82%D1%81%D1%80%D0%BE%D1%87%D0%BA%D0%B0-%D0%B7%D0%B0-%D1%86%D0%B0%D1%80%D1%81%D0%BA%D0%B8%D1%82%D0%B5-%D0%B8%D0%BC%D0%BE%D1%82%D0%B8", "text": "Споровете между фамилията Сакскобургготски и българската държава за т.нар. царски имоти са възобновени от Европейския съд за правата на човека (ЕСПЧ) в Страсбург. На осмата година след като Симеон Сакскобургготски, сестра му Мария-Луиза и техни братовчеди обжалваха мораториума, наложен от парламента върху разпореждането и експлоатацията на върнатите имоти до приемането на специален закон, ЕСПЧ стартира процедурата по разглеждане на жалбата. Освен срещу мораториума адвокатите на Сакскобургготски са подали още две жалби пред съда в Страсбург. Едната е срещу съдебното решение, с което държавата си върна собствеността върху хижите „Ситняково\" и „Саръгьол\", другата е срещу съдебното решение за резиденция „Кричим\". В решението си от миналата седмица ЕСПЧ даде срок на българското правителство до 13 септември да представи възраженията си или да потърси споразумение със Сакскобургготски за мораториума и за собствеността върху „Ситняково\" и „Саръгьол\", а третата жалба – за „Кричим\", съдът намира за неоснователна. В съобщението на Страсбургския съд се посочва също, че становището не засяга спора за имотите по същество, а само дали жалбите на Сакскобургготски и други членове на фамилията са основателни. Какво следва от тук нататък? Според адвокати и експерти, с които „Икономист\" разговаря, логиката е или да се приеме специален закон за царските имоти, какъвто е обещан през 2009 г. при налагането на мораториума, или да се следва досегашното поведение – да се изчака съдът да се произнесе по всички останали дела, които държавата води, за да си върне собствеността върху имотите. Такива дела в момента се водят в български съдилища за дворците „Врана\" и „Царска Бистрица\". Според държавата тези имоти не са лична собственост на царя, а на интендантството на Царство България и това ще бъде доказано в съда, както бе доказано за „Ситняково\", „Саръгьол\" и „Кричим\". „При липсата на извънсъдебно споразумение най-вероятно окончателното решение на ЕСПЧ е да се присъди обезщетение на Сакскобургготски за това, че му е забранено да упражнява правото си на собственост с мораториума, който е наложен\", коментира пред „Икономист\" адвокат Пламен Ранчев, който беше шеф на временната парламентарна комисия за царските имоти през 2006 г. Според адвоката на Сакскобургготски Михаил Екимджиев е неприемливо повече от осем години да действа мораториум върху царските имоти въпреки решението да бъде приет специален закон за тях. Екимджиев смята, че трябва да има такъв закон. Вариантът за специален закон за царските имоти обаче е неприемлив от коалиционна гледна точка. „Обединени патриоти\" са категорично против такова законодателство. „Няма нужда от специално законодателство, има си закони за собствеността, които са достатъчно ясни, и пътят е държавата да продължи да си връща имотите чрез съда\", каза пред „Икономист\" Христиан Митев от „Обединени патриоти\". През ноември миналата година регионалното и правосъдното министерство създадоха работна група, която да изработи специален закон. Първоначалната идея беше на царя да се върнат „Врана\" и „Царска Бистрица\", но след силен обществен отзвук идеите бяха пъхнати в чекмеджето, а работната група препоръча на парламента да пише специален закон, с мотива, че именно той е наложил мораториум. По данни на правосъдното министерство съдебната сага с царските имоти струва на държавата над 2,4 млн. лв. А за единствения си безспорен имот – къщата и винарната в село Баня, Симеон Сакскобургготски не може да си намери купувач вече няколко години.", "date": "2018.04.21", "title": "Отсрочка за царските имоти"}
{"url": "http://www.classa.bg/%D1%81%D0%B2%D1%8F%D1%82/item/381140-%D0%BD%D0%BE%D0%B2%D0%B8-%D0%BF%D0%BE%D0%B4%D1%80%D0%BE%D0%B1%D0%BD%D0%BE%D1%81%D1%82%D0%B8-%D0%B7%D0%B0-%D1%81%D0%B2%D0%B8%D1%80%D0%B5%D0%BF%D0%B0%D1%82%D0%B0-%D0%B1%D0%B8%D1%82%D0%BA%D0%B0-%D0%BC%D0%B5%D0%B6%D0%B4%D1%83-%D1%80%D1%83%D1%81%D0%BD%D0%B0%D1%86%D0%B8-%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%86%D0%B8-%D0%B2-%D1%81%D0%B8%D1%80%D0%B8%D1%8F,-%D0%B7%D0%B0-%D0%BA%D0%BE%D1%8F%D1%82%D0%BE-%D1%80%D0%B0%D0%B7%D0%BA%D0%B0%D0%B7%D0%B0-%D1%82%D1%80%D1%8A%D0%BC%D0%BF", "text": "При ударите на американската авиация в Сирия през февруари, за които разказа и президентът на САЩ Доналд Тръмп, бойците от т.нар. частна военна компания „Вагнер\" вероятно са изгубили модернизирания бронетранспортьор БРДМ-2, който използвали за придвижване в арабската държава, съобщават световни медии. Усъвършенстваната бойна машина, която се използва от „Вагнер\" в борбата ѝ срещу групировката „Ислямска държава\", е една от най-добрите в света, посочват анализатори.      Тя има допълнителна броня и дистанционно управлявани модули с камери за управление на две сдвоени 23-милиметрови оръдия. БРДМ-2 е бил използван активно в хода на проведената военна операция в Сирия, макар че след атаката на САЩ през февруари те повече не са били виждани там.    През март се появиха кадри с изпращането на „Вагнер\" и „Охотников\" в Източна Гута. На тях се вижда, че бойците вече се придвижват с КамАЗ-43118. Според военните експерти, това означава, че бойците от частната армия вероятно са изгубили военните си машини от този модел при бомбардировките на американците. Както БЛИЦ съобщи, в началото на февруари руски наемници попаднаха под американски обстрел в Сирия Дейр-ез-Зор.    Американците разполагали със значителна военна сила, включително самолети АС-130, оръдия, бомби и ракети. Данните за броя на загиналите руснаци са различни – от 11 до 200. Руското външно министерство съобщи за петима загинали, които, обаче, не били военни. По-късно стана ясно, че наемниците, попаднали под обстрел, са искали да наложат контрол върху нефтени и газови находища, които били под разпореждането на кюрдите.", "date": "2018.04.21", "title": "Нови подробности за свирепата битка между руснаци и американци в Сирия, за която разказа Тръмп"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381141-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D0%BB%D1%8E%D0%B1%D0%BE%D0%B2-%D0%BD%D0%B0-%D1%81%D0%BB%D0%B0%D0%B2%D0%B8-%D1%82%D1%80%D0%B8%D1%84%D0%BE%D0%BD%D0%BE%D0%B2-%D0%BE%D0%B1%D1%8F%D0%B2%D0%B8-%D0%B8%D0%BD%D1%82%D0%B5%D1%80%D0%B5%D1%81%D0%BD%D0%B8-%D0%BF%D0%B8%D0%BA%D0%B0%D0%BD%D1%82%D0%B5%D1%80%D0%B8%D0%B8", "text": "В една връзка е много важно да признаем на партньора правото да е различен. Това каза в сутрешния блок на bTV голямата любов на Слави Трифонов - психологът Маги Ангелова. Тя е издала нова книга за взаимоотношенията между мъжете и жените – „Възможното щастие\".      По думите й може да се очертаят два генерални проблема във връзките – мъжете силно се надяват жената, която са избрали, никога да не се промени, а жените обикновено имат дълъг списък какво искат да променят в мъжа до себе си. Грешка е да зациклим в това какво не харесваме един в друг и какво не сме си дали, коемнтира още психологът.", "date": "2018.04.21", "title": "Голямата любов на Слави Трифонов обяви интересни пикантерии"}
{"url": "http://www.classa.bg/%D1%81%D0%B2%D1%8F%D1%82/item/381134-%D1%81%D0%B5%D0%B2%D0%B5%D1%80%D0%BD%D0%B0-%D0%BA%D0%BE%D1%80%D0%B5%D1%8F-%D0%BD%D0%B0%D0%BF%D1%80%D0%B0%D0%B2%D0%B8-%D0%BD%D0%B5%D0%BE%D1%87%D0%B0%D0%BA%D0%B2%D0%B0%D0%BD%D0%B0-%D0%BE%D1%82%D1%81%D1%82%D1%8A%D0%BF%D0%BA%D0%B0-%D0%BD%D0%B0-%D1%81%D0%B0%D1%89", "text": "Северна Корея изрази желанието си за \"пълно ядрено разоръжаване\" на полуострова и не поставя условия, като преди, за оттегляне на американските войски от Южна Корея, заяви президентът на последната, Муун Дае-ин според Ройтерс.   Съединените щати разполагат с около 28 000 военнослужещи, разположени в Южна Корея, което винаги предизвиква раздразнение у севернокорейския лидер Ким Чен-ун. Но след дипломатическото размразяване Ким е готов, според президента на Южна Корея, да се откаже от оттеглянето на американските войски. като предварително условие за обсъждане на отказа от ядрени оръжия на Корейския полуостров.   \"Северна Корея изрази готовността си да се откаже от ядрената си програма, без да се изисква силите на САЩ да се изтеглят от Корейския полуостров\", каза Муун по време на пресконференция, добавяйки, че всяко предложение за изтегляне на войските би било \"условие, което Съединените щати не могат да приемат\".   Южнокорейският лидер, който следващата седмица ще проведе с Ким историческа среща на върха в демилитаризираната зона - граничната ивица, която разделя двете страни - каза, че Пхенян е загрижен за сигурността си. \"Те говорят само за прекратяване на враждебна политика срещу Северна Корея, а след това, да се гарантира тяхната безопасност. С това уточнение, САЩ и Северна Корея се споразумяха за провеждане на среща на върха \", каза Муун.   Отстъпката идва след като президентът Доналд Тръмп обяви, че ще се откаже от диалога с Ким, ако не отговори на очакванията му.", "date": "2018.04.21", "title": "Северна Корея направи неочаквана отстъпка на САЩ"}
{"url": "http://www.classa.bg/%D1%81%D0%B2%D1%8F%D1%82/item/381135-%D1%80%D1%83%D1%81%D0%B8%D1%8F-%D0%B8%D0%B7%D0%BB%D0%B0%D0%B3%D0%B0-8-%D0%BB%D1%8A%D0%B6%D0%B8-%D0%BD%D0%B0-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%BE%D1%82%D0%BE-%D0%BA%D1%80%D0%B0%D0%BB%D1%81%D1%82%D0%B2%D0%BE-%D0%BF%D0%BE-%D0%B4%D0%B5%D0%BB%D0%BE%D1%82%D0%BE-%D1%81%D0%BA%D1%80%D0%B8%D0%BF%D0%B0%D0%BB", "text": "Постоянният представител на Русия в Организацията за забрана на химическите оръжия (ОЗХО), Александър Шулгин каза, че Лондон \"все още хвърля напълно неоснователни обвинения и все нови и нови абсурдни версии за случилото се. \"   Лъжа 1: Русия отказва да отговори на въпроси от Обединеното кралство Шулгин припомни, че на 12 март в Лондон предлага на Москва да признае една от двете измислени версии: или отравянето Сергей и Юлия Скрипал е определено действие на Русия, или Русия е загубила контрол над своите предполагаеми запаси от токсични вещества \". Русия не обърна внимание на безсрамния ултиматум и веднага даде еднозначен отговор: Москва няма нищо общо с химически инцидент в Солсбъри.   Лъжа 2: Лондон действа стриктно в съответствие с Конвенцията за химическите оръжия Член IX от Конвенцията гласи, че държавите-членки трябва да провеждат двустранни консултации по всеки спор. Обединеното кралство всъщност \"се отказа от спазването на тази разпоредба и все още отказва да сътрудничи с нас\". Шулгин посочи, че Лондон \"е изобретил нов начин на работа\", който е \"независимата проверка от страна на техническия секретариат на ОЗХО на заключенията на британската страна\". Руският пратеник подчерта, че тази практика не съществува в Конвенцията и че това е \"изобретение на британците\".   Лъжа 3: Русия отказва да сътрудничи, за да установи истината Шулгин подчерта, че всъщност ситуацията е точно обратното и че Москва е \"изключително заинтересована от честно, открито и безпристрастно разследване на инцидента в Солисбъри. За съжаление, всички наши усилия се сблъскват в стената на пълната липса на желание на Лондон да взаимодейства\", каза той.   Лъжа 4: Русия умножава версиите на случилото се, за да отклони вълната от критики \"Всъщност, това, което прави британската страна е, че чрез техните така наречени медии, да съобщава безкрайни версии: отровата в куфара, на дръжката на вратата, в елдата, в ресторанта, в букет цветя, във вентилационната система на автомобила, в парфюма и т.н. \", подчерта Шулгин.   Лъжа 5: Руското ръководство е потвърдило, че унищожаването на предателите в чужбина е държавна политика на страната По отношение на това предложение дипломатът коментира, че това е \"клевета и пълна глупост\". \"Очевидно е, че британците вече не могат да цитират никакъв пример за подобно изявление, руското ръководство никога не е казвало нищо подобно\", обясни той.   Лъжа 6: Заключенията на експертите от техническия секретариат потвърждават, че Скрипал са били отровени със субстанция от семейство Новичок \"Изявлението е явна лъжа\", каза дипломатът. \"В доклада не се споменава името\" Новичок \", в Конвенцията за химическото оръжие просто няма такъв концепт и няма потвърждение за \"руски отпечатък\" в химическото вещество в Салсбъри \", добави той.   Лъжа 7: Новичокът е съветско изобретение и може да се произвежда само в Русия Шулгин припомни, че Новичок е име, измислено от Запада да определи група от химически бойни отровни вещества, които са разработени в много страни, включително Великобритания, а нито Съветския съюз, нито Русия някога са имали програма за вещество с това име.   Междувременно агенти, подобни на Новичок бяха \"произведени и патентовани в САЩ като химическо оръжие\" и то не много отдавна. Той представи документ според който Службата за патенти и търговски марки в САЩ е поискала на 1 декември 2015 г. от аналогична агенция в Русия да провери патентоспособността на изобретение на американския учен Т. Рубин.   Лъжа 8: Юлия Скрипал избягва да се свързва с роднините си и отхвърля руската консулска помощ Юлия Скрипал е практически заложник в Лондон, който е подложен на психологически въздействия, каза Шулгин. \"В момента британските власти внимателно крият Юлия Скипъл от медиите и обществеността, а местонахождението й е неизвестно\", каза той.   Според дипломата британските власти са отказали входна виза на братовчедка й Виктория. \"Тя няма шанс да се завърне в Русия и да получи лечение\", критикува той.", "date": "2018.04.21", "title": "Русия излага 8 лъжи на Обединеното кралство по делото Скрипал"}
{"url": "http://www.classa.bg/%D1%81%D0%B2%D1%8F%D1%82/item/381133-%D0%B8%D1%82%D0%B0%D0%BB%D0%B8%D0%B0%D0%BD%D0%B5%D1%86-%D0%BD%D0%B0%D1%81%D0%BB%D0%B5%D0%B4%D0%B8-1,5-%D0%BC%D0%B8%D0%BB%D0%B8%D0%BE%D0%BD%D0%B0-%D0%B5%D0%B2%D1%80%D0%BE-%D0%B2-%D0%B8%D1%82%D0%B0%D0%BB%D0%B8%D0%B0%D0%BD%D1%81%D0%BA%D0%B8-%D0%BB%D0%B8%D1%80%D0%B5%D1%82%D0%B8-%D0%B8-%D0%BA%D1%83%D0%BF-%D0%BF%D1%80%D0%BE%D0%B1%D0%BB%D0%B5%D0%BC%D0%B8", "text": "Италианец, който получи наследство от дядо си, намери сред вещите му сейф с около 3 милиарда италиански лирети вътре, но парите са му донесли досега нищо друго освен проблеми, вестникът Corriere Della Sera. Когато човекът пресметнал в евро парите, открити в сейфа, според стойността им от 2012 г., той разбрал, че са били равностойни на 1,5 милиона евро.   Когато мъжът, идентифициран като Луиджи К., отива до банката, за да обмени този капитал в евро, той открива, че вече не е възможно да се направи това, тъй като старата валута е престанало да бъде валидна още през 2012 г. От същата година, италианските лирети не могат да бъдат обменени.   За щастие дядото на Луиджи К. бил доста богат и оставил на внука си също два апартамента и няколко банкови сметки със значителни суми.   Сега Луиджи К. иска да се бори в съда, за да му се позволи да получи наследената сума в евро. - Това е въпрос на принцип - казва той.", "date": "2018.04.21", "title": "Италианец наследи 1,5 милиона евро в италиански лирети и куп проблеми"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381127-%D1%81%D0%BB%D0%B5%D0%B4-%D0%B4%D1%8A%D0%B6%D0%B4-%D0%BA%D0%B0%D1%87%D1%83%D0%BB%D0%BA%D0%B0,-%D1%81%D0%BB%D0%B5%D0%B4-%D0%BC%D0%B0%D1%87-%D1%87%D0%B5%D1%80%D0%BD%D0%B0-%D0%BF%D1%80%D0%B5%D0%B2%D1%80%D1%8A%D0%B7%D0%BA%D0%B0", "text": "Служителите на Министерството на вътрешните работи явно свикнаха да бъдат изобличавани, че действат със закъснение при кризисни ситуации. А по-лошото е, че не намират нищо обезпокоително в това.   Бягство на двама опасни рецидивисти от Софийския затвор беше последвано от признанието, че за него се знае от 2017-а. Инспекция за контрола на пристигащите на Летище София беше назначена три дена, след като пътници влязоха в страната без никаква проверка на документите.     Поредната ненавременна реакция дойде днес, след като вътрешният министър Валентин Радев дойде на срещата с Българския футболен съюз с черна превръзка през едното око.   Според Радев странният жест е знак на съпричастност към полицайката, чието око пострада сериозно по време на мача Левски - ЦСКА на 18 април.   Демонстрацията стана нов повод за шеги на гърба на министерството, въпреки че ситуацията е далеч от комичното. Притеснително е, че все повече хора остават с впечатлението, че принципът на работа в МВР се свежда до грубата народна сентенция \"След дъжд - качулка\".   Идеи за справяне с футболното хулиганство не липсваха по време на срещата в петък следобед. Вътрешният министър изрази готовност \"дербитата\", както по инерция наричаме иначе протяжните футболни срещи, да се изместят извън столицата.   Предложението е адекватно от гледна точка на това, че най-накрая ще бъде осигурено спокойствие на гражданите.   То обаче няма да реши по-актуалния проблем - този с развилнелите се фенове. Истинските запалянковци ще си осигурят транспорт, както правят и в момента, когато любимият им отбор гостува на противника. Радев като че ли изпревари горното предположение и каза, че футболните клубове биха могли да организират сами охраната.   Подобно нещо звучи като неволно изпуснат цинизъм, като лоша шега в тъжен и крайно неподходящ момент.   В сряда на стадион \"Васил Левски\" имаше достатъчно полицейско присъствие. Броят на полицейските служители \"на терен\" е над 35 хил. за цяла България. Щом полицаи от страната могат да бъдат свиквани в столицата, за да охраняват протести, изплашили властта, би трябвало същото да може да бъде направено и при по-напрегнати мачове.   Струпването на полицаи е голямо и на фона на все по-оредяващата публика, която рядко успява да напълни и една трибуна от сектора. Въпреки това инцидентът от 18 април е просто поредният. Свикнахме след някои мачове новините да звучат така, сякаш ни съобщават за държавен преврат, а не за спортна среща.   Слушаме колко ранени има и колко от тях са в болница (изпочупените витрини и автобуси отдавна не ни трогват) и се чудим - къде бяха всички тези униформени през това време? Трудно е да се повярва, че нито един полицай не може да влезе на трибуните и да отстрани нарушаващите реда.   А ако няма хулигани - няма проблем. Не е стопроцентова застраховка, но е една много добра отправна точка. Останалите ще гледат играта, вместо да се пазят от съседа си по седалка.   В противен случай изглежда десетки респектиращи на вид и въоръжени служители в тъмносини униформи не могат да се справят с агитките. Тази констатация не звучи приятно, предполагаме, че министър Валентин Радев е на същото мнение.   И като казахме агитки... Всяка от тези общности, както е и с всяка общност по принцип, си има своите тартори и своите идеолози.   От МВР твърдят, че не познават такива хора и затова не могат да ги отстранят и да ги спрат да нахъсват останалите - на и извън стадиона. Реалността обаче се разминава драстично с изказаната теза.   Неведнъж през годините станахме свидетели колко бързо и ефикасно се събират агитките, щом става въпрос за политически цели.   През февруари 2013-а сблъсъците на Орлов мост между полиция и протестиращи, за които се предполагаше, че спадат към групите футболни фенове, доведоха до оставката на правителството на Бойко Борисов.   Оттогава насам само се затъврди мнението, че агитките са мощно оръжие, от което трябва да ги е страх и управляващи, и граждани. Те са агресивни, организирани, сплотени и, ако пожелаят, опасни за околните. И са необезпокоявани на свобода, въпреки че едни и същи лица са на всеки мач. Останалите спряха отдавна да ходят на стадиона, за да запазят здравето си.   Да, щеше да е нетактично на днешната среща с футболния съюз МВР да не прояви никаква съпричастност към 24-годишната полицайка. Но ако от министерството покажат по-категорични мерки към футболните агитки, такъв маскарад повече няма да им се налага.", "date": "2018.04.21", "title": "След дъжд - качулка, след мач - черна превръзка"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381128-%D1%80%D0%B0%D0%B4%D0%B5%D0%B2-%D0%BD%D0%B5%D1%81%D0%BB%D1%83%D1%87%D0%B0%D0%B9%D0%BD%D0%BE-%D0%B8%D1%81%D0%BA%D0%B0%D0%BC-%D0%BF%D0%BE-%D0%B4%D0%BE%D0%B1%D1%80%D0%BE-%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5,-%D1%8F%D0%B2%D0%BD%D0%BE-%D0%B3-%D0%BD-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D0%BF%D0%BE-%D1%82%D1%80%D1%83%D0%B4%D0%BD%D0%BE-%D0%BE%D1%81%D0%BC%D0%B8%D1%81%D0%BB%D1%8F-%D1%82%D0%BE%D0%B2%D0%B0,-%D0%BA%D0%BE%D0%B5%D1%82%D0%BE-%D1%87%D0%B5%D1%82%D0%B5", "text": "Най-лесният начин да окарикатурим европейската идея това е тя да се асоциира с хора, които от сутрин до вечер декламират някакви европейски ценности, без да са много наясно какво означават, каза президентът   \"Моята предизборна кампания отдавна е осветлена. И всички документи са на сайта на Сметната палата. Ако някой трябва да се притеснява от миналото, това е най-вече г-н Цветанов\".        Това каза пред журналисти в Монтана президентът Румен Радев във връзка с отправения към него призив от страна на председателят на ПГ на ГЕРБ Цветан Цветанов да осветли предизборната си кампания, предаде агенция \"Фокус\".   Така размяната на реплики между президента Румен Радев и зам.-председателя на ГЕРБ и лидер на парламентарната група на партията Цветан Цветанов продължава и днес с пълна сила.    Попитан как си обяснява изказването на Цветанов след проведеното вчера заседание на КСНС, Радев отговори: \" Неслучайно настоявам за по-добро образование. Явно г-н Цветанов по-трудно осмисля това, което чете. Но най-лесният начин да окарикатурим европейската идея това е тя да се асоциира с хора, които от сутрин до вечер декламират някакви европейски ценности, без да са много наясно какво означават\".   Държавният глава заяви още, че не търси конфликти, а винаги сътрудничество в името на България.    „Винаги предлагам някакъв проект, който да съдържа основната теза, и призовавам за следното. Аз търся винаги консенсус. Ако някой има някакви притеснения, да ги сподели. Ще ги приемем. Ако някой има някакви други предложения, да ги сподели. Ще ги приемем.  Не мисля, че има нещо невярно в тази проектодекларация. Нито за Сирия, нито за цялостната обстановка около нас\" , заяви държавният глава.   Румен Радев каза още, че най-сетне трябва да започне реално да се работи за въоръжените ни сили.   \"Виждате каква е обстановката, виждате как средата за сигурност се усложнява непрекъснато. По Конституция въоръжените сили са основният гарант за суверенитета и териториалната цялост на страната. Призовах и за делово и лоялно отношение към нашите съюзници.    Не е достатъчно само да рецитираш това е нашият евро-атлантически път, но да бъдеш лоялен към тези съюзници. Не може да предлагаш план, национален план за повишаване на разходите за достигане до 2% от брутния вътрешен продукт – министър Каракачанов го внесе в началото на тази година,  и в същото време правителството на г-н Цветанов  да приема само предния ден средносрочна бюджетна прогноза, която рязко се отличава от този план, и там за 2019-а има 130 млн. лв. по-малко, за 2020-а – 280, 2021-ва – 250. Ако тук се заблуждаваме, нека не заблуждаваме нашите съюзници\", призова Румен Радев.   Последва въпрос към него дали случайно не е направил лапсус с думите \"правителството на г-н Цветанов\", при което президентът просто замълча.    ", "date": "2018.04.21", "title": "Радев: Неслучайно искам по-добро образование, явно г-н Цветанов по-трудно осмисля това, което чете"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/381129-%D0%BA%D0%B0%D0%BA%D0%B2%D0%BE-%D0%BF%D1%80%D0%B0%D0%B2%D0%B8-%D1%81%D0%B8%D0%B4%D0%B5%D1%80%D0%BE%D0%B2-%D0%B2-%D0%BA%D1%80%D0%B8%D0%BC", "text": "Външно министерство предупреди ли лидерът на \"Атака\", че ще има дипломатически усложнения, ако отиде на анексирания полуостров. ГЕРБ трябва да свикват. Времето на Тодор Живков отдавна отмина. Не можеш да владееш и партията, и държавата, подчерта. Правителството трябва веднага да се разграничи от визитата на лидера на \"Атака\" Волен Сидеров в Крим.  Такова мнение изрази пред Епицентър.бг историкът акад. Георги Марков. Според него външно министерство би трябвало да реагира на това посещение. \" Сидеров е официално лице. Кой го е поканил, как е отишъл - дали по партийна линия? МВнР би трябвало да го е предупредило преди да замине затова, че ще има много дипломатически усложнения\" , изтъква акад. Марков. \"Това не е частно посещение. Аз, например, много бих искал като историк да отида в Ялта, където са ни решавали съдбата през 1945 г.\", посочи академикът. Запитан редно ли е въобще лидер на партия да посещава анексирания от Русия полуостров, акад. Георги Марков бе категоричен: \"Не, не е! Той е официално лице. Аз, историкът, мога да отида, но той - не. Може да се злоупотреби от Москва, украинците също ще скочат. Не му е времето да се намесват политиците и да ходят в Крим.\" Георги Марков припомни, че мнението му като историк е категорично -  Крим е руски, но политическият въпрос е друг.  Не съм чул политици от кръга на Земан и Орбан, които минават за проруски, да са ходили в Крим, добави той. На въпрос как гледа на това, че президентът Румен Радев е залят от упреци за предстоящата му визита в Москва, а в същото време не се казва нищо за визитата в Крим на лидер на партия от управляващата коалиция, акад. Марков отговори: \" Там Цветанов пресолява манджата!  Радев е държавен глава! Още от времето на Царство България държавният глава работи в два ресора - външна политика и отбрана. Откакто започна европредседателството започнаха много да го избутват. Ето и срещата с Ердоган във Варна. Има протокол - Ердоган е президент! Бойко и Цветанов искат да работят като с Плевнелиев - каквото кажат, това да става. Но това е да си политик - да работиш и с хора, чието мнение не споделяш, да се опитваш да го оборваш.\" Според историка държавният глава трябва да бъде информиран за ходовете във външната политика и в отбраната, защото това е неговият ресор.  „ Институциите трябва взаимно да се уважават. ГЕРБ трябва да свикват. Времето на Тодор Живков отдавна отмина. Не можеш да владееш и партията, и държавата, и Народното събрание. Няма как. Тези хора са обременени, те искат да има един център на властта! “, категоричен е акад. Марков.    ", "date": "2018.04.21", "title": "Какво прави Сидеров в Крим?!"}
{"url": "http://www.classa.bg/%D1%81%D0%B2%D1%8F%D1%82/item/381130-%D1%80%D1%83%D1%81%D0%B8%D1%8F-%D1%80%D0%B0%D0%B7%D1%80%D0%B0%D0%B1%D0%BE%D1%82%D0%B2%D0%B0-%D1%80%D0%B0%D0%B4%D0%B8%D0%BE%D0%B5%D0%BB%D0%B5%D0%BA%D1%82%D1%80%D0%BE%D0%BD%D0%BD%D0%B8-%D0%BE%D1%80%D1%8A%D0%B6%D0%B8%D1%8F,-%D0%BA%D0%BE%D0%B8%D1%82%D0%BE-%D0%BF%D0%BE%D0%B4%D0%BB%D1%83%D0%B4%D1%8F%D0%B2%D0%B0%D1%82-%D0%B2%D1%80%D0%B0%D0%B6%D0%B5%D1%81%D0%BA%D0%B8%D1%82%D0%B5-%D0%B4%D1%80%D0%BE%D0%BD%D0%BE%D0%B2%D0%B5", "text": "Автоматика - руски държавен технологичен консорциум компании - е разработила заедно с Ростех три нови електронни оръжия, способни да откриват, прихващат и унищожават безпилотни самолети, намесвайки се в техните радио канали, рестартирайки и изключвайки навигационната система на такива устройства, съобщава РИА Новости.   Най-мощният модел е Sapsán - мобилна система, способна да открива всякакъв тип дронове в инфрачервения диапазон и в различни радиочестоти. След това летателният апарат бива бомбардиран и се неутрализира чрез електромагнитна интерференция на сигнала, а ако е необходимо, точните координати на дрона се изпращат системите за противовъздушна отбрана, за да бъде унищожен веднага.   Това електронно оръжие е последвано от стационарен модел Tarán, с по-малки размери, който ефективно отблъсква масивна атака от няколко посоки едновременно. В този случай, комплексът моментално разгръща куполовиден щит с радиус от най-малко 900 метра за защита на всеки земен обект, без да пречи на клетъчните телефонни сигнали и е напълно безвреден за хората.   И накрая, портативното оборудване Pischal е електронно оръжие под формата на пушка, предназначена да неутрализира цели или дронове поотделно. Това оборудване е снабдено с батерия, с която може да работи непрекъснато до максимум един час.   Ефектът на сигналите, излъчвани от тези радиоелектронни оръжия \"подлудяват\", вражеските дронове заяви Сергей Ширяев, ръководител на проекта. Дронове тип планер, електронно атакувани от този многофункционален комплекс \"започва да губят височина неконтролируемо, докато се сринат на повърхността\", обясни Ширяев.   Тези модели \"убийци на дронове\" ще влязат в серийно производство в края на годината, след като завършат тестовата си фаза.", "date": "2018.04.21", "title": "Русия разработва радиоелектронни оръжия, които \"подлудяват\" вражеските дронове"}
{"url": "http://www.classa.bg/%D1%81%D0%B2%D1%8F%D1%82/item/381131-eta-%D1%81%D0%B5-%D0%B8%D0%B7%D0%B2%D0%B8%D0%BD%D1%8F%D0%B2%D0%B0-%D0%BD%D0%B0-%D0%B6%D0%B5%D1%80%D1%82%D0%B2%D0%B8%D1%82%D0%B5-%D0%B8-%D0%BF%D1%80%D0%B8%D0%B7%D0%BD%D0%B0%D0%B2%D0%B0-%D0%BF%D1%80%D0%B8%D1%87%D0%B8%D0%BD%D0%B5%D0%BD%D0%B8%D1%82%D0%B5-%D1%89%D0%B5%D1%82%D0%B8", "text": "Терористичната организация ETA е признала, дни преди разпускането си, \"причинените щети и пряката отговорност в прекомерното страдание\", което баското общество е преживяло.   В изявление, разпространено чрез вестниците Gara и Berria, организацията посочва, че \"наистина съжалява и иска прошка за жертвите, които не са имали пряко участие в конфликта.\"   Бандата, която ще се рапусне през първия уикенд на май, признава, че в тези десетилетия на тероризъм баското общество е преживяло \"прекалено страдание, придружено от много болка, включително много щети, които нямат оправяне.\"   \"Искаме да покажем уважение към мъртвите, ранените и жертвите, които са причинени от действията на ЕТА, доколкото те са били засегнати от конфликта. Съжаляваме наистина\", гласи изявлението на организацията, като декларира ангажимента си за \"преодоляването и не-повторението\" на конфликта.", "date": "2018.04.21", "title": "ETA се извинява на жертвите и признава причинените щети"}
{"url": "http://www.classa.bg/%D1%81%D0%B2%D1%8F%D1%82/item/381132-%D0%BE%D1%82%D0%BA%D1%80%D0%B8%D1%85%D0%B0-%D0%B2-%D1%81%D0%B8%D1%80%D0%B8%D1%8F-%D0%BA%D0%BE%D0%BD%D1%82%D0%B5%D0%B9%D0%BD%D0%B5%D1%80%D0%B8-%D1%81-%D0%BD%D0%B5%D0%BC%D1%81%D0%BA%D0%B8-%D1%85%D0%BB%D0%BE%D1%80-%D0%B8-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8-%D0%B4%D0%B8%D0%BC%D0%BA%D0%B8", "text": "По време на освобождението на сирийския град Дума са били открити контейнери с хлор германско производство и димки, произведени във Великобритания, заяви говорителят на руското външно министерство, Мария Захарова.   \"В земите, освободени в Източна Гута, правителствените сили са открили контейнери с хлор, най-ужасното химическо оръжие, произведени в Германия и димки от град Солсбъри [Великобритания]\", заяви говорителката на пресконференция съобщава TASS.   Говорителката обърна внимание на една публикация от януари 2013 г. в която британският вестник The Daily Mail разкри одобрението на Белия дом за химическа атака под фалшиво знаме, предназначена да обвини правителството на Сирия и легитимирането по този начин на военни действия срещу тази арабска държава.   Захарова информира за основната тема на срещата между руския външен министър Сергей Лавров и специалния пратеник на ООН за Сирия, Стафан де Мистура на 20 април – бомбардировките на САЩ , Великобритания и Франция срещу Сирия в отмъщение за предполагаемата химическа атака в Дума на 7 април.   Атакуващите не представиха никакви доказателства, че химическото нападение всъщност се е случило, но само цитират записи, взети от спорни източници, разкрити от западните медии и чиято фалшивост е доказана от руски медии и експерти.   \"Те са 100% фалшификати\", коментира Захарова за видеоклиповете и снимките, направени на мястото на предполагаемата химическа атака \"Сценарият може да бъде потвърден, но ситуацията и обстоятелствата на това, което се случи там, бяха изфабрикувани\", каза тя.   Трудно е да се разбере \"как мъртвите деца се движат по стаите, основната цел е да потвърдят някак факта на атаката\".   \"За да разпространяват фалшивите си доказателства, те се нуждаят от емоционален фон, който разсейва вниманието от фактически несъответствия\", обясни Захарова.   Затова тя обобщи: \"Твърдяната химическа атака е опасна медийна провокация\".   \"Ние сме потвърдили нашите предположения, че истинската цел на действията на Западното трио бе да позволи на радикалите и екстремистите да се поемат дъх, да си възвърнат силата, да продължат кръвопролитията в земите на Сирия и следователно да се възпрепятства мирния процес\" , осъди руския дипломат.", "date": "2018.04.21", "title": "Откриха в Сирия контейнери с немски хлор и британски димки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381124-21-%D0%B0%D0%BF%D1%80%D0%B8%D0%BB,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "На днешната дата през 753 г. пр.н.е. Ромул и Рем основават Рим.    През 1509 г. Хенри VIII става крал на Англия след смъртта на баща си Хенри VII.    През 1689 г. в Англия се извършва коронацията на Вилхелм III Орански и съпругата му Мария II Стюарт.    През 1792 г. Русия анексира Полското кралство.    През 1836 г. по време на Тексаската революция се e състояла битката при Сан Хасинто, в която тексаските войски начело със Сам Хюстън побеждават мексиканците, предвождани от ген. Антонио Лопес де Санта Ана.    През 1874 г. Васил Друмев е ръкоположен за епископ като Климент Браницки.    През 1898 г. започва Испано-американската война, в която Кралство Испания губи управлението над Куба, Пуерто Рико и Филипините.    През 1944 г. жените във Франция получават правото да гласуват.    През 1945 г. по време на Втората световна война Съветските войски достигат предградията на Берлин.    През 1956 г. хитът на Елвис Пресли Heartbreak Hotel става първата му песен, излязла начело в класацията на списанието „Билборд\".  През 1960 г. официално е открита новата столица на Бразилия - град Бразилия, построена само за четири години по авангардния проект на архитекта Оскар Нимайер.    През 1963 г. „Бийтълс\" и „Ролинг Стоунс\" правят съвместен концерт в Ричмънд.    През 1967 г. няколко дни преди парламентарните избори в Гърция, полковник Георгиос Пападопулос оглавява успешен държавен преврат и налага в страната военен режим, който продължава седем години.    През 1976 г. Валери Андре става първата жена генерал във френската армия.    През 1987 г. терористичната организация „Тигри за освобождение на Тамил Еелам\" извършва атентат в столицата на Шри Ланка - Коломбо. Убити са 106 души.    През 1989 г. 100 хил. студенти се събират на площад Тянанмън (Пекин) по повод смъртта на лидера на китайските реформи Ху Яобан.  ", "date": "2018.04.21", "title": "21 април, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381125-%D0%BA%D1%80%D0%B8%D0%B7%D0%B0-%D0%BD%D0%B0-%D0%B4%D0%BE%D0%B2%D0%B5%D1%80%D0%B8%D0%B5%D1%82%D0%BE-%D0%BD%D0%B0-%D0%B7%D0%B0%D0%BF%D0%B0%D0%B4", "text": "В епоха, в която гневът на американския президент Доналд Тръмп, ревизионизмът на руския президент Владимир Путин и необузданата амбиция на китайския президент Си Цзинпин са структуроопределящи елементи, международният ред става все по-хаотичен, неработещ и дори опасен. Как се стигна до това положение? И как да го оставим зад себе си?   До неотдавна епохата след Втората световна война бе време на доброжелателен либерален интернационализъм. Следвоенният ред започна да се формира още през 1941 г., когато американският президент Франклин Д. Рузвелт и британският премиер Уинстън Чърчил са изготвили Атлантическата харта на борда на кораб, закотвен в канадския залив Пласентия. Въпреки че Хитлер печели битките в Европа, Чърчил и Рузвелт са твърдо решени не само да спрат яростното нацистко настъпление, но и да положат основите на бъдеще, в което цари мир и демокрация.   Те успяха да постигнат повече от това, което вероятно са си представяли, че е възможно. След Атлантическата харта идват Обединените нации, Бретънудските институции, системата за световна търговия, Всеобщата декларация за правата на човека и още много други. В следвоенните десетилетия на деколонизация се появяха много нови страни, бивши врагове се обединиха в нови съюзи и във всеобхватна структура на интеграция.   Голямото “отваряне” на Китай и разпадането на Съветския съюз през 1991 г. поставиха началото на забележителен световен напредък, продължил четвърт век. Съдейки по стандартните икономически, политически и социални показатели, това може и да е бил най-добрият четвърт век в човешката история. Нямаше нямаше големи войни между суперсилите, световната търговия се увеличи и стимулира икономически растеж, бедността намаля с над 50 процента, а бързият напредък в науката и технологиите донесоха полза за всяко кътче на света.   През последните години обаче светът влезе в нова фаза. Политиката на идеализъм и надежда бе заменена от политика на идентичността и страха. Тази тенденция обхвана една след друга западните страни, но най-видимо се прояви в двете англосаксонски страни, които направиха възможен предишния период на чудодеен напредък.   Днес е истинска трагедия да се наблюдават обърканите политически дебати в Обединеното кралство. От референдума за Брекзит през юни 2016 г. Великобритания напразно търси илюзорна концепция за суверенитет, която да предотврати огромната загуба на международна власт и влияние, която я очаква след излизането й от ЕС. Глобалното държавническото изкуство, което Обединеното кралство предлагаше едно време на света, отстъпи място на тесногръди караници.   Но обърканите политики на Белия дом под ръководството на Тръмп имат дори по-тежки последици. Десетилетия наред Белият дом е бил източник на световно лидерство. Днес оттам се носи войнствена реторика, която дори на думи не приема идеята за световен ред. Официалната Национална стратегия за сигурност на правителството на Тръмп дори описва усилията на САЩ за запазване световния ред като контрапродуктивни действия, които водят до нови проблеми, вместо да решават старите. Бъдещето, което тази стратегия предвижда, ще бъде определено изцяло от конфликти между суверенни страни.   Преразглеждането на американските стратегически позиции би бил разумен отговор на руската агресия и нарушаване на правилата, особено в Източна Европа, както и на все по-агресивното поведение на Китай на световната сцена. Но американският президент трябва инстинктивно да брани международния ред от надигащите се заплахи, като едновременно с това прави промени с оглед на новите реалности. Захващането с въпроси като климатичните промени, засилената миграция, революцията в информационните и комуникационни технологии ще изисква нови всеобхватни международни споразумения, които да защитят интересите на суверенните страни.   За съжаление, изявленията от Белия дом на Тръмп изглежда целят да подкопаят всяко усещане за ред с надеждата САЩ да излязат начело в една борба на всички срещу всички за пълна световна доминация, както би го определил Томас Хобс. По тази логика международната търговия трябва да бъде регулирана не с правила и институции, а с едностранни протекционистки мерки и извиване на ръце. А на институции като ЕС - който цели да гарантира ред и стабилност чрез интеграция - се гледа с безразличие, ако не и с презрение.   От гледна точка на Китай визията на Хобс може да се окаже привлекателна, стига икономиката му да продължи да расте и да няма сериозни вътрешни социални или политически катаклизми. В края на краищата, при по-малко световни правила Китай ще се натъкне и на по-малко препятствия при налагане на нарастващото си влияние в чужбина.   В този сценарий губещ несъмнено ще е Западът, но в по-широк смисъл - т.е. не само Европа, а и страни като Индия, която ще остане вярна на либералната демокрация, на отворената икономика и на ценностите, върху които бе изграден този чудотворен четвърт век след Студената война.   Дори ако изключим най-лошите сценарии, Западът ще се сблъска с нов свят с нови амбициозни играчи, които ще имат нови искания за бъдещето. Следователно, ще бъде съдбоносна грешка западните сили да изоставят идеите и институциите, които донесоха благоденствие и стабилност в предходните десетилетия. Най-вече двете страни, допринесли най-много за създаването на следвоенния международен ред, сега не бива да им обръщат гръб.    ", "date": "2018.04.21", "title": "Криза на доверието на Запад"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/381126-%D0%BA%D0%B0%D0%BA-%D0%B4%D0%B0-%D1%81%D0%B5-%D0%BD%D0%B0%D0%BF%D1%80%D0%B0%D0%B2%D0%B8%D0%BC-%D0%BD%D0%B0-%D1%83%D0%BC%D0%BD%D0%B8-%D0%B2-%D0%BA%D0%BE%D1%80%D0%BF%D0%BE%D1%80%D0%B0%D1%82%D0%B8%D0%B2%D0%BD%D0%B0-%D1%81%D1%80%D0%B5%D0%B4%D0%B0", "text": "Съвсем наскоро сте попаднали в прекрасния корпоративен свят на неограничените възможности и се чувствате на седмото кариерно небе. Нямате и причина да не е така.   Работата все още не е станала болезнено скучна, а и най-сетне работите на място, където 1) парите са добри, 2) средата е лъскава, 3) има някакъв ясен ред на работа, 4) дават всевъзможни бонуси, намаления и т.н. Всички наоколо са млади, готини, свежи градски професионалисти с 24-каратови усмивки (зад които се крият змийски езици, но това ще го разберете след още малко време).   В главата ви нещата изглеждат перфектно и трябва да минат още няколко месеца, за да усетите, че май човешкото във вас изчезва в замяна на допълнително здравно осигуряване, мултиспорт карта и периодични тийм билдинги със същите тези колеги.    Засега този неприятен дисонанс го няма и вие все още усещате магията на корпоративната среда.   Това, че сте нови обаче, далеч не означава, че от вас не се очаква да работите на пълни обороти. Иначе, не дай си, Боже, на някого ще вземе да му хрумне, че това може и да е първата ви работа, която не включва обслужване на клиенти по телефона, или още по-зле - че идвате директно от Студентски град?   Затова сложете най-професионалната си маска на човек, отракан в корпоративните среди, и следвайте тези прости насоки как да изпъкнете като умници в бизнес среда.   1. Използвайте колкото се може повече побългарени чуждици   \"Еди кой си, би ли ми имейлнал онзи брийф за мийтинга в четвъртък?\" или \"Англичаните днес ми дропнаха една оферта, препращам ти мейла с атачнатия файл.\"   Забравете чистия си български език (или не дотам чистия, няма да изпадаме в претенции) и адаптирайте родната си реч с де що се сетите чужди вметки. Ясно е, че в международна среда се говори на английски. В офиса обаче се употребява някаква странна, жива смесица между английски и български, която можем спокойно да оприличим на езиков франкенщайн.   И ако в момента в сърцето ви се обажда патриотичен гняв, спокойни бъдете, до 1-2 заплати ще ви е минало всичко и ще сте навлезли в новия жаргон перфектно. Ъндърстенд?   2. Налепете лаптопа си с всевъзможни бележчици (и ги подменяйте периодично)   Бележките са знак за задачи, а задачите за заетост. Затова засипете лаптопа си, бюрото си, съседните бюра (ако може) с всевъзможни по цвят лепящи се бележки. Нека хората видят вашата отдаденост. Нека съвсем целенасочено ви видят и как махате с доволна физиономия част от бележките, отмятайки ги като свършени.   3. Аве, Excel!   Задължително! Excel е и баща, и майка, чрез него (или някоя от алтернативите му) се случва всичко в тази работа. Дръжте го постоянно отворен и жонглирайте с 5-6 таблици. Говорете за тези таблици и споменавайте заветната програма. Боравенето с нея има витално значение за целия работен процес. Разказвайте на колегите как приятелите ви бъзикат, че бачкате \"нещо там на Excel\". Те ще оценят шегата...   4. Когато презентирате, погрижете в PowerPoint презентацията ви да има солиден апандисит от излишна информация   Засипете ги с данни, за които се предполага, че са по темата. Нищо, че на никого не му пука - слайд след слайд безсмислена, но уж релевантна информация. Нека да изглежда така, сякаш наистина сте се подготвили в дълбочина.   5. Стоенето до късно в офиса   Вие вършите супер важна работа, без която светът най-вероятно ще престане да се върти и като един своеобразен Атлас държите на раменете си солидна част от компанията. Затова стоите до късно и работите, за да бъде свършено всичко перфектно. Или поне стоите до късно и имитирате работна дейност. Най-малкото извънработното време се заплаща допълнително (поне така обещаха).   6. Дръжте колегите в очакване   Тече важна оперативна среща, мислят се планове, предлагат се идеи. Никой обаче не трябва да е в състояние да предположи дали ще подкрепите идеята му, или ще го порежете с критика. Сменяйте ги ловко като внимавате да не натресете твърде много критика към някоя конкретна групичка от офиса, че ще вземат да ви намразят. И така, докато сами не се установите в някоя от тези групички. Тогава обаче вече ще сте се вписали достатъчно добре в офиса и няма да ви пука толкова.", "date": "2018.04.21", "title": "Как да се направим на умни в корпоративна среда"}
{"url": "http://www.classa.bg/%D1%81%D0%B2%D1%8F%D1%82/item/381122-us-%D0%BA%D0%BE%D0%BD%D0%B3%D1%80%D0%B5%D1%81%D0%BC%D0%B5%D0%BD%D0%B8-%D0%BD%D1%83%D0%BB%D0%B0-%D1%80%D0%B5%D0%B0%D0%BB%D0%BD%D0%B8-%D0%B4%D0%BE%D0%BA%D0%B0%D0%B7%D0%B0%D1%82%D0%B5%D0%BB%D1%81%D1%82%D0%B2%D0%B0-%D0%B7%D0%B0-%D1%85%D0%B8%D0%BC%D0%B8%D1%87%D0%B5%D1%81%D0%BA%D0%B0-%D0%B0%D1%82%D0%B0%D0%BA%D0%B0-%D0%BD%D0%B0-%D0%B0%D1%81%D0%B0%D0%B4", "text": "Американското правителство не предлага никакви доказателства, че Асад стои зад предполагаемата химическа атака в Дума, като разчита единствено на циркулиращата онлайн информация, заяви републиканецът Томас Маси, предаде RT.     Според Маси това означава, че или няма убедително доказателство, или то не е предоставено на Конгреса. “Така или иначе, това не е добре”, добави той.     Маси и неговият колега Джъстин Амаш са двама от най-изявените републиканци, които се противопоставят на американската, британската и френската атака срещу Сирия от миналата седмица. Сенаторът Ранд Пол също говори срещу намесата на САЩ в Сирия.   В ексклузивно интервю с консервативния клуб Breitbart в сряда Маси повтори аргумента на Пол, че президентът Доналд Тръмп трябва да “се довери на инстинктите си” и да изведе САЩ от Сирия, за което се изказа самият президент по-рано.", "date": "2018.04.21", "title": "US конгресмени: Нула реални доказателства за химическа атака на Асад"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381123-%D0%BF%D0%B5%D1%82%D0%B0-%D0%BD%D0%B5%D0%B4%D0%B5%D0%BB%D1%8F-%D0%BD%D0%B0-%D0%B2%D0%B5%D0%BB%D0%B8%D0%BA%D0%B8%D1%8F-%D0%BF%D0%BE%D1%81%D1%82-%D1%81%D0%B2-%D0%BC%D0%B0%D1%80%D0%B8%D1%8F-%D0%B5%D0%B3%D0%B8%D0%BF%D0%B5%D1%82%D1%81%D0%BA%D0%B0", "text": "    Покайният пример на света Мария Египетска е толкова многообхватен и поучителен, че светата Църква желае непременно да го запечати в нашите сърца. Защо, освен деня на нейната памет, на нея се посвещава и днешният неделен ден, т.е. Петата неделя на Великия пост, и освен това се предвижда бдение, на което нейният канон се съединява с  ? Изглежда, че има достатъчно основания за това, та да обърнем внимание на нейното обръщане и да се поучим от него. Нека изслушаме този урок.     Аз не ще разглеждам целия живот на преподобната. Ще се спра на първото действие на Божията благодат  върху нея, което я пробудило от греховния сън. И ще се спра не за да ви призова към подражание, защото как ще подражаваме на този, който не е от нас, но за да ви покажа как и всеки от нас може и е длъжен да постъпва така, та да получи същата благодат.     Обръщането на света Мария Египетска е необикновено. Вие виждате, че тя изцяло е потънала в греха и на ум не й идва да се отдели от него. Но идва благодатта и със своето поразително действие я пробужда от греховния сън. Пробудена, тя вижда своята гибел и решава да промени живота си. С нея станало същото, както, ако някой би бил потопен в тиня и друг отвън със здрава ръка го извлича от дълбочината на калта и го поставя свободен на твърда земя. Такова е било обръщането на свети апостол Павел и на много други. Но онова, което спада към особените и извънредни действия на Бога, именно поради това не може да бъде общо за всички. И ако някой, основавайки се на тези примери, би се отказал да се грижи за своето обръщане и от всяко самопринуждение към това, казвайки като че ли на благодатта: ела, вземи ме и ще тръгна, такъв би бил несправедлив и сам би погубил себе си, предавайки се във властта на своето падение. Общият път за всички е: търсете и ще намерите, тропайте и ще ви се отвори. Макар и по тоя път действието на обръщащата Божия благодат да се изразява в поражение (на греха) и сътресение (на стария човек), но то се подготвя чрез личен труд, измолва се, така да се каже, от Господа. Той вижда мъчителния труд и дарява според труда. А в посочените извънредни случаи Той не очаква тоя труд, действа направо, а трудът идва след това. Така Господ действа над Своите особени избраници. Ние пък трябва да вървим по общия път и да принуждаваме сами себе си към обръщане, когато имаме за това благоприятно време и преминаваме спасителни дни.       Как трябва да работим над себе си, за да заслужим тая благодат на обръщането, как да постъпваме и към какво да се принуждаваме, за да покажем на Всевиждащия Господ, че желаем, търсим и жадуваме Неговото спасително вседействие у нас?   Ще ви посоча това накратко. Да вземем човек в такова положение, че му е дошла простата мисъл: наистина, трябва да се заема със себе си и да помисля за поправяне на своя живот. Проста мисъл, но няма налице нито съчувствие, нито желание да последва нейните внушения. Иска само разумът. Но нали, колкото и да иска това разумът, не ще се стигне до дело, докато не се възбуди ревността, енергията на заспалата съвест. Сега ще поведем душата, която мисълта за спасението, като небесна гостенка, е посетила по някакъв начин, към възбуждане именно на тая ревност.   И така, споходила ни е мисълта за изправяне на нашия живот: съвестта ли я е внушила, или Ангелът пазител я е донесъл, да не я отхвърляме, а веднага да се заемем с нея и да започнем да вършим над себе си, така да се каже, операции, които биха дали възможност на тая мисъл да овладее с всички сили нашето същество. В този опит трябва да действаме противно на онова, което върши у нас грехът, изобщо противно на оня порядък от разположения, чрез които човек се задържа в греха. Грехът оплита душата с много мрежи или се скрива от нея зад много покривала, защото сам по себе си той е безобразен и от пръв път може да отблъсне от себе си всекиго. Тези покривала са: най-дълбокото и най-близо до сърцето покривало, състоящо се от самозаблуда, безчувствие и безгрижие. По-горе от него и по-близо до душевната повърхност лежи разсеяността с многогрижието, след което идва най-горното покривало – преобладаването на плътта, изявено във външния ред на живота, наситен с грехове и пороци. Грехът живее в сърцето, оттам овладява цялата душа, прониква в тялото и във всичките ни дела и отношения, и в цялото ни поведение.   И така, нека започнем да сваляме тези покривала едно след друго, за да оголим душата, която е увита в тях, както в земята разкопават пласт след пласт, за да се извади зарито съкровище.   Да започнем с най-горното покривало.   1. Трябва да прекратим навреме привичните дела и общуване, особено ония, чрез които се подхранва страстта към властване над другите. Очи, уши, език – това са най-широките канали на греховната храна. Да ги пресечем чрез вътрешно уединение.   2. След това да се заемем с тялото: да му откажем не само удоволствията, но и презадоволяването му с храна и сън. Така ще смирим плътта, душата ще се освободи от връзките с материята, ще стане по-подвижна, по-лека и по-възприемчива за добрите впечатления. Това именно извършва благоразумният пост.   3. Вътрешното уединение и постът облекчават душата в обръщането й към себе си. Но влизайки в себе си, тя среща там страшно смущение, предизвикано от многогрижието и разсейването на мислите. Грижите ту за едно, ту за друго, ту за трето се трупат в сърцето и не позволяват на душата да се заеме със себе си, не й позволяват да се спре, а все я гонят напред и напред. Трябва да задушим тези грижи, да ги прогоним от душата и сърцето поне сега, през тези дни. Докато това не е направено, никакви по-нататъшни действия върху себе си не са възможни или ще останат съвсем безплодни. Грижата гнети или измъчва сърцето. Но и когато това не става, в главата бродят празни мисли една след друга или една през друга и причиняват там такъв смут, какъвто става при снежна виелица или буря. При такова състояние на душата нищо трайно и твърдо не може да се посее в нея. Затова е необходимо да съберем своите разпръснати чеда – мислите, заедно, както овчарят събира овцете, или както стъклената леща събира разпръснатите лъчи на слънцето и ги обръща към себе си. Това се постига чрез вниманието и трезвеността.   4. Накрая грижите са стихнали, мислите са се успокоили, умът е събран и съсредоточен. Три или четири покривала са свалени. Сега ние стоим пред нашето сърце. Пред нас е нашият вътрешен човек, потънал в съня на безгрижието, безчувствието и заслепяването. Нека започнем сега бодро и да се потрудим усърдно. Започва главното дело – пробуждането от съня.   Преди всичко трябва да побързаме да свалим от очите на ума покривалата, които го държат в заслепение. Защо човек не се страхува за себе си и не се грижи за себе си? Защото не вижда опасността от своето положение. Ако той би видял това, не би останал спокоен, както не може спокойно да седи у дома си оня, който вижда, че къщата е обхваната от пламъци. А човекът грешник не вижда опасността от своето положение затова, защото, по някакво самоизлъгване, му се вижда, че е в задоволително добро състояние. В ума му се прокрадват лъжливи ласкателни представи, които като в мрежа оплитат ума и закриват човека от самия него.   Тия представи, или изтънчени помисли, са твърде много. Например някой казва: \"Аз съм християнин\" и се успокоява, както иудеите, които казвали: ние сме Авраамово семе, отнася върху себе си християнските преимущества и обетования – без християнството, или придава на името, мястото и облеклото онова, което може да се основава и крепи само на силата и вътрешното достойнство. На друг идва наум неговото видно външно състояние, или бият на очи неговите физически съвършенства – сила и красота и душевни дарби – умствени и естетически и го заслепяват толкова по-силно, колкото повече се отличава от другите. Друг се заслепява от своите качества на благоразумие и предвидливост, особено когато това му е спечелило уважението не само на простия народ. Накрая, друг почива на съзнанието, че не само той е грешен: и този е такъв, и онзи и трети. Лъже себе си, като се успокоява от грешните прояви у другите, като че ли поради многото съгрешаващи грехът се извинява.   Такива и подобни мисли държат в заслепление. Ето защо, като влезем в себе си и съсредоточим своето внимание, трябва да премахваме една след друга тези опори на заслеплението, да разрушаваме тези празни надежди, или тези измислени оправдания на греховете, против които се е молил свети пророк Давид. Нека побеждаваме всяка подобна мисъл с християнско здравомислие. Да се убедим, че нашето християнство нищо не струва, ако ние сме лоши, че нашите съвършенства повече ни осъждат, отколкото да ни оправдават, ако не служат за слава Божия, защото нито уважението на другите, нито техните слабости ще ни помогнат. Разсъждавайки така, ние малко по малко ще обединяваме нашите мисли и ще застанем пред погледа на ума и съвестта, които ще нададат силен вик против нас, особено когато сравним себе си, каквито сме, с това, какво трябва да бъдем, и намерим, че за нищо не сме годни. Ако вследствие на това имаме чувството на страх и опасение за себе си, това е добър признак. Това е предвестие на бягството ни от греха, както разколебаването между войниците предвещава близкото бягство на цялата войска.       Така, заедно със самонаблюдението се поражда самочувствието. Ето защо, като не изоставяме разсъжденията, които разобличават нашето заслепление, след първото движение на духовното чувство трябва да съсредоточим още по-силно нашето внимание върху себе си, за да почувстваме омраза към греха.   Нека си представим по-живо какво представлява грехът сам по себе си. Той е язва, най-лоша от всички язви. Той ни отделя от Бога, разстройва душата и тялото, предава съвестта на мъчение, подхвърля ни на бедствия в живота, в смъртта и след смъртта, заключва рая, хвърля ни в ада. Дано чрез такива мисли в сърцето се породи отвращение към това чудовище.   Ако поставим греха в отношение към дявола, ще видим какъв безобразен другар и господар си придобиваме чрез греха. Дяволът е в спор с Бога. Той като че ли говори на Всещедрия Бог: \"Ти всичко им даваш, а те престъпват Твоята воля. Аз нищо не давам, но действам така, че те ми служат неуморно\". Той е ласкател. Тук, хвърляйки ни в грехове, той обещава срещу тях някаква сладост, а там – със злобна насмешка ще ги показва за наше изобличение, ако не се покаем. Той се тресе от злобна радост, ако някой попадне в ръцете му. Като си спомним всичко това, дано почувстваме омраза към тоя човеконенавистник и към неговото дело у нас – греха.   Накрая, нека се обърнем към Бога и да разсъдим какво нещо е грехът пред лицето на нашия всезнаещ и вездесъщ, всеблаг и всещедър Промислител и Изкупител. Като се самоизобличим в престъпно невнимание, дързост и неблагодарност към Него, дано възбудим у себе си спасителна жалост и скръб по Бога.   По такъв начин, като вмъкваме в сърцето си едно след друго съкрушаващи чувства: ту отвращение и омраза към греха, ту страх и ужас от началника на греха, ту жалост и скръб за Господа, то малко по малко ще започне да се сгрява и да се раздвижва. Както електрическото поле привежда тялото в състояние на напрежение и възбуда, или както чистият и прохладен въздух го освежава и ободрява, така и тези чувства ще приведат в движение заспалата енергия на деятелните сили и накрая ще разположат човека да се изправи и да се спасява от това опасно положение. Това са първите грижи за спасение на душата. Когато всичко това стане, не бива да се бавим да подействаме върху себе си, и, от друга страна – да гоним от себе си съня на безгрижието. Като напрегнем всичките си сили, трябва и сега да пристъпим веднага към дело, без да отлагаме. Ако отложим, ще стане по-лошо: ще привикнем с греха, той ще се утвърди у нас и повече ще се заплетат обстоятелствата и греховните връзки. Накрая така ще се утежним от греха, че не ще можем дори и да станем, ще преминем предела, зад който може би няма връщане. Нека побързаме!       При това нека помислим и за смъртта. Ние виждаме как хората един след друг си отиват оттук, ще дойде и нашият ред. Като меч над глава, ударът на смъртта е готов да ни порази внезапно. Ще се явим на съд. Нашите дела ще се явят пред Божиите ангели и светии. Там ние ще бъдем сами с делата си. От тях или ще бъдем осъдени, или оправдани. Нека помним, че в рая не се отива с грехове, а адът е запечатан с печата на Божието осъждане. Не е ли време да хвърлим тоя товар, който ни готви такава беда?   За да бъде по-вярно действието на всички тези мисли, ние можем да ги обединим в един образ и носейки го в ума си, той ще действа върху нас отрезвяващо. Представи си, казва свети Тихон, че над тебе е съдът на Божията правда, под тебе е адът, готов да те погълне, пред тебе е смъртта, зад тебе са твоите безбройни грехове, отдясно и отляво са наредени множество злобни врагове. Като се устроиш така мислено, ти постоянно ще слушаш у себе си подбуждащ глас: \"Само ти ли ще останеш безгрижен за твоето спасение?\".       С тези и подобни разсъждения и действия накрая ще падне и последното покривало на греха, състоящо се от безгрижие, безчувствие и заслепление. Разкрит пред себе си, сега човекът грешник не е безчувствен към своето опасно положение и нерядко чувства желание и стремеж да стане и да върви, но с това още не всичко е свършено. Очевидно тук не достига главното – благодатното съдействие. Трудът е извършен, стремежът е изявен, но всичко това са само опити в усилията от наша страна за привличане на благодатта, а съвсем не е самото дело, което търсим. Търсим и чукаме – а дарът е в ръцете на Подателя, Който разпределя всекиму. И тъй, при грижливо употребяване на посочените средства, ние можем да очакваме Божието посещение, което, макар винаги да е готово, никога не идва по наше решение. Поради това трябва да се поставяме в такива обстоятелства, в каквито е привикнала да действа благодатта, за да й съдействаме и ние.    Да посещаваме светите храмове и да участваме в свещенодействията, да четем и да слушаме Словото Божие, да беседваме с богобоязливи хора, да се трудим и, главно, да се молим. Да се молим и в храма, и у дома, принуждавайки, така да се каже, неотстъпно Щедродарителя да ни обдари, като с насъщен хляб, с благодатната помощ за спасение. Така да се трудим с усърдие, да търсим и ще намерим. Така да тропаме и ще ни се отвори. Спасителят Господ ще види нашия труд за спасение и ще изпрати Своята спасителна благодат, която, слизайки, ще разкъса всички нишки на греха и ще даде на душата свобода да тича по Господния път. С други думи, идва това, което е било дадено даром на света Мария Египетска. Какво трябва да вършим след това, ще ни научи самата посетителка на душите, както е научила Мария Египетска, както научава всекиго, който се удостои с нея и й се подчини.       Съдейки по всичко, което е необходимо да извършим над себе си, за да придобием тази подбуждаща към обръщане благодат, можем да се убедим, че най-благоприятното време за това са светите пости, най-вече  . Това е съкратена програма на един целесъобразен пост. Именно затова ни се сочи примерът на света Мария Египетска сега, през време на поста, та спомняйки ни за нея, да ни насочи към грижлива преценка – постили ли сме и извършили ли сме това както трябва? Ония, които са постили както трябва, ще се чувстват оживени, напрегнати, устремени към усилия в делото на спасението. Това е и неговата цел – или да придобием благодатта, или да си възвърнем загубената, или да усилим нейния огън, започнал да гасне, а не само да походим на църква и да попостим. Нужен е и този външен ред, но главното е в промяната на вътрешното настроение. Удостоил ли се е някой с това, нека да благодари на Господа, не се ли е удостоил, да бодърства.   Нека пристъпим към спасителния път на труда над себе си и ще получим. Господ е близо. Нека и ние да се приближим към Него и непременно ще стане съединяване между любвеобилния Господ и нашата душа, създадена по Негов образ и подобие, търсена от Него и желан от нея. Амин.", "date": "2018.04.21", "title": "Пета неделя на Великия пост св. Мария Египетска"}
{"url": "http://www.classa.bg/%D1%81%D0%B2%D1%8F%D1%82/item/381114-%D0%B4%D0%B0-%D0%B7%D0%B0%D0%B1%D1%80%D0%B0%D0%BD%D1%8F%D1%82-%D0%BB%D0%B8-%D0%B7%D0%B0%D0%B1%D1%80%D0%B0%D0%B4%D0%BA%D0%B0%D1%82%D0%B0-%D0%B7%D0%B0-%D0%BC%D0%B0%D0%BB%D0%BA%D0%B8-%D0%BC%D0%BE%D0%BC%D0%B8%D1%87%D0%B5%D1%82%D0%B0", "text": "          Министър-председателят на Северен Рейн-Вестфалия Армин Лашет смята, че не бива децата да бъдат задължавани да носят забрадки, защото по този начин им се отнема възможността сами да определят бъдещото си поведение. Публицистката Маргарете Щоковски, която е философка по образование, пише в статия за \"Шпигел онлайн\", че този аргумент би бил добър, ако на всички деца се признае правото сами да решават какво се случва с тялото им по религиозни причини. Според нея, тогава би трябвало да се забранят и обрязването и дори кръщенетата на новородени и малки деца.   Авторката смята, че освобождаването на жените от обществени и религиозни принуди не може да стане чрез налагането на нови принуди и правила. Щоковски се обявява категорично против държавното регулиране на религията, което, според нея, е контрапродуктивно. \"Подобни неща внушават на хората, че религията на тяхното семейство се регулира по-силно от тази на останалите семейства. Ислямът освен това не е единствената религия, която понякога води до странно отношение към тялото и секса\", пише Щоковски. По-нататък в статията си тя посочва, че който иска да забрани забрадката на момичета под 14 години с аргумента, че тя ги \"сексуализира\", трябва да забрани и за същата възрастова група носенето на сутиени с подплънки и прашки.     И публицистката Чигдем Топрак, която е политоложка по образование, се спира на темата за забрадките в обширна статия за седмичника \"Ди Цайт\". Тя твърди, че забраната на забрадките за момичета под 14 години ще засегне точно онези семейства, които не зачитат правото на дъщерите си на религиозно самоопределение. \"Със сигурност забраната няма да накара всички тези родители да се откажат от забрадките за дъщерите си след като навършат 14 години. Забраната обаче ще помогне на онези семейства, които не одобряват тази традиция, но я налагат на дъщерите си под натиска на общественото мнение.\"   Дали да се носи забрадка, според Топрак, би трябвало да бъде единствено плод на индивидуалното решение на всяка жена. Защото, пише тя по-нататък, забрадката е нещо като униформа, която е свързана с определен строг етикет на поведение. Гримът ѝ, начинът по който носи забрадката, облеклото ѝ, когато се среща и разговаря с мъж на публично място или демонстрира близостта си с него - всичко това вече не е част от нейното индивидуално и лично жизнено пространство, а подлежи на оценка и осъждане от общността, към която принадлежи.   \"За мнозинството в обществото жената със забрадка може да представлява най-вече отделен индивид, но за нейната общност, тя на първо място е частица от колектива. Внезапното сваляне на забрадката означава не просто отхвърлянето на религията, а и на свързаните с нея ценности, норми и обичаи. Затова жени, които са носили мюсюлманска забрадка и после я отхвърлят, стават уязвими. Дори и родителите им да застанат зад тяхното решение, младите жени неизменно се оказват стигматизирани от близкото обкръжение, което ги смята за \"предателки\"\", пише Топрак.   В същото време политоложката признава, че младите мюсюлманки биват стигматизирани не само от собствената си общност, но и от германското мнозинство. Авторката апелира да не се допуска стигматизирането на младите момичета като потискани, изостанали и фанатични същества. Точно затова, според нея, ако се стигне до въвеждането на забрана, тя би трябвало да важи само до 14-та година на момичетата. Жените, които искат да носят забрадка, не трябва да стават обект на дискриминация - нито на работното място, нито в средните училища и университетите.     В своята статия в \"Ди Цайт\" Топрак признава, че не всеки глас срещу мюсюлманските забрадки е глас в защита на свободата на жените, както и че не всеки глас в полза на забрадките е глас в защита на правото на жените на самоопределение. Забраната на забрадката за млади момичета няма да реши проблемите незабавно, предупреждава публицистката. Според нея обаче е важно да се изгради съзнание, че в нашето общество носенето на забрадката е оспорвано и ще си остане оспорвано. \"Който се ангажира в името на едно толерантно и мултикултурно общество, не бива да се страхува от това да критикува догматични идеи, които се представят като непоклатими от ислямската религия\", пише в заключение Чигдем Топрак.", "date": "2018.04.21", "title": "Да забранят ли забрадката за малки момичета?"}
{"url": "http://www.classa.bg/%D1%81%D0%B2%D1%8F%D1%82/item/381115-%D1%89%D0%B5-%D0%B8%D0%B7%D0%B4%D1%8A%D1%80%D0%B6%D0%B8-%D0%BB%D0%B8-%D0%BC%D0%B5%D1%80%D0%BA%D0%B5%D0%BB-%D0%BD%D0%B0-%D1%82%D0%B5%D0%BC%D0%BF%D0%BE%D1%82%D0%BE-%D0%BD%D0%B0-%D0%BC%D0%B0%D0%BA%D1%80%D0%BE%D0%BD", "text": "            Обичайните целувки по бузата. Този път на една строителна площадка. Пред форума Хумболт в сърцето на Берлин. Колко подходящо! В момента в Германия и Франция се работи по доста строежи. Във Франция обаче нещата вървят с по-бързо темпо.   Двама неравностойни партньори: Ангела Меркел, която все още не е завършила своята политическа кариера, но след 12 години на власт малко или повече вече се намира на последната права; и Еманюел Макрон, който тепърва стартира, пълен с енергия, и който иска преди всичко едно: богата Германия да проявява повече солидарност с онези европейски страни, които не са толкова заможни като нея. Както и с Франция.     От 2005 година насам Ангела Меркел си присвоява всевъзможни теми - от затварянето на атомните централи до отменянето на задължителната военна служба в Германия. Тя наложи строг курс на икономии на реформиращите се страни, а със своята либерална бежанска политика почти разедини Европа. Тя винаги подчертава, че \"строителната площадка\", наречена Европа, е причината да продължи да управлява още четири години. Защото не иска да остави след себе си един разединен континент. И при това иска да задава както тона, така и темпото.   Проблемът е в това, че Макрон има конкретна идея за една друга Европа, а Меркел - не. Макрон иска реформа на еврозоната. Но плановете му се натъкват на открита съпротива сред партията на Меркел. Не се приемат дори и от новия германски финансов министър социалдемократ, който иска да запази наследството на \"комисаря по пестенето\" Волфганг Шойбле.   Ангела Меркел познава хората около себе си. А Европа винаги е била трудна тема за ХДС/ХСС. Всъщност, канцлерката винаги е била готова да стори повече за Европа, отколкото останалите членове на нейната партия. През 2015 година по време на гласуването на помощния пакет за Гърция, 63 консерватори в Бундестага отказаха да я последват. Днес подобен резултат при гласуване би сложил край на коалицията. Меркел го знае много добре и не иска да изпадне отново в подобна ситуация. Освен това Партията на свободните демократи и Алтернатива за Германия, които не пестят критиките си по адрес на ЕС, също оказват натиск върху нея.       Така се изместват и акцентите. Ангела Меркел разбира, че нейната власт избледнява именно по темата за сътрудничество с Франция в името на ЕС. Тя не може да получи мнозинство за една нова и прогресивна политика а ла Макрон нито в Бундестага, нито сред все по-евроскептичното германско общество. А Макрон оказва натиск. Той отдавна чака отговор от Берлин относно своите идеи за Европа. Но Меркел беше заета твърде дълго със съставянето на правителство.   Каквото и да става по-нататък в ЕС, може да възникне впечатлението, че Макрон е новият лидер, а Меркел е тази, която го следва и трябва да го следва. Или да се откаже. Сигурно ѝ тежи, че полето ѝ за действие е по-ограничено, отколкото преди. Но вероятно такива са последиците от това, че тя така и не успя да обясни поне един път точно и ясно на германците своите планове за Европа - нещо, което впрочем важи и за много други важни теми. А сега може би вече е късно.", "date": "2018.04.21", "title": "Ще издържи ли Меркел на темпото на Макрон?"}
{"url": "http://www.classa.bg/%D1%81%D0%B2%D1%8F%D1%82/item/381116-%D1%80%D1%83%D1%81%D0%B8%D1%8F-%D0%B8-%D1%81%D0%B8%D1%80%D0%B8%D1%8F-%D0%B7%D0%B0%D0%BB%D0%B8%D1%87%D0%B0%D0%B2%D0%B0%D1%82-%D1%81%D0%BB%D0%B5%D0%B4%D0%B8", "text": "          Съединените щати отправят тежки упреци срещу Сирия и Русия: според Вашингтон, двете страни не само спъват разследването на предполагаемата химическа атака в град Дума, но и вече \"почистват\" мястото на нападението с цел да унищожат доказателствата за употреба на химическо оръжие. \"За всичко това има достоверни данни\", обяви Държавният департамент на САЩ и съобщи, че разполага с информация, според която представители на Русия и сирийският режим полагат съвместни усилия да осуетят достъпа на Организацията за забрана на химическите оръжия в град Дума.     Западните държави изхождат от предположението, че при нападението в Дума на 7 април т.г. режимът на Асад е използвал химическо оръжие. Дамаск категорично отрича, но ответната реакция не закъсня: в съвместна акция САЩ, Великобритания и Франция удариха Сирия, като на прицел бяха главно сгради, за които се предполага, че се използват за производството на химическо оръжие. Според преценката на американското Министерство на отбраната, режимът на Асад е въпреки това в състояние да извършва нови химически атаки. Засега обаче няма улики за подготовката на такова нападение, уточни в тази връзка генерал Кенет МакКензи.     В същото време германският \"Тагесшпигел\" съобщава, че според официален Берлин режимът на Асад е извършил най-малко четири атаки с химическо оръжие. До този извод са стигнали разследвания на ООН и на Организацията за забрана на химическите оръжия. От Берлин съобщават освен това, че има данни, според които войските на Асад са използвали химическо оръжие в поне още три други случая.   Русия обяви на свой ред, че на мястото на предполагаемата атака с химическо оръжие са били намерени химикали, които са германско и британско производство. Според твърденията на руското Министерство на външните работи, сирийските правителствени войски са открили там германски контейнери с хлор и британски димни бомби. Засега тази информация не е потвърдена от независими източници.", "date": "2018.04.21", "title": "Русия и Сирия заличават следи?"}
{"url": "http://www.classa.bg/%D1%81%D0%B2%D1%8F%D1%82/item/381117-%D0%B1%D0%BB%D0%B0%D0%B3%D0%BE%D1%81%D0%BB%D0%BE%D0%B2%D0%B5%D0%BD%D0%B0-%D0%B7%D0%B5%D0%BC%D1%8F,-%D0%B2%D1%80%D0%B0%D0%B6%D0%B5%D1%81%D0%BA%D0%B0-%D0%B7%D0%B5%D0%BC%D1%8F", "text": "  Епохално събитие   Международно признание за новата държава   Шест милиона жертви   \"Накба\" - Катастрофата на палестинците   Проекти за бъдещето   Детство в кибуц   Шестдневната война от 1967 година   Оспорваната заселническа политика на Израел   Ярост и камъни   Договорите от Осло   Празният стол на Ицхак Рабин   Реч на немски език пред Кнесета   Израелската стена   Поклон пред жертвите", "date": "2018.04.21", "title": "Благословена земя, вражеска земя"}
{"url": "http://www.classa.bg/%D1%81%D0%B2%D1%8F%D1%82/item/381118-%D1%85%D0%B0%D0%BE%D1%81-%D0%B2-%D0%B8%D1%80%D0%B0%D0%BD-%D0%B2%D1%81%D0%B8%D1%87%D0%BA%D0%B8-%D1%82%D1%8A%D1%80%D1%81%D1%8F%D1%82-%D0%B4%D0%BE%D0%BB%D0%B0%D1%80%D0%B8", "text": "              Чуждите валути станаха дефицитна стока в Иран. Очевидци разказват, че обменните бюра в Техеран са свалили долара от списъка с предлаганите валути. Иранското правителство въведе твърд обменен курс на иранския риал спрямо долара. По този начин то иска да спре по-нататъшната девалвация на местната парична единица. Официално един долар се разменя за 42. 000 риала. На черния пазар обаче цената за долар е почти 60. 000 риала. \"Пред обменните бюра има огромни опашки. Хората са загрижени. Никой не знае какво става. Но колкото по-скъп става доларът, толкова по-дълги стават и опашките\", пише един юзър на ДВ.     През изминалите седмици иранската валута девалвира драматично. Най-вече заради спекулациите около евентуалното оттегляне на САЩ от ядреното споразумение с Техеран. \"Хората се страхуват и искат да обменят своите спестявания в чужда валута, за да се предпазят от девалвацията на риала\", казва Сара Базобанди – преподавателка по политическа икономия в Лондон. В интервю за ДВ тя обяснява: „Правителството се опитва да поддържа изкуствено висок курс на риала, но икономиката на страната е на път да се срине. При това цената на петрола се покачва, а доларът понижава стойността си на международните пазари. Парадоксалното е, че точно в Иран, който е сред важните износители на петрол, американският долар се развива в обратна посока – т.е. повишава стойността си\".     Износът на петрол и природен газ е най-важният източник на средства за иранската икономика – той съставлява над 30 процента от всички държавни приходи. Иранската централна банка впоследствие продава доларите от петролния износ на обменните бюра и банките. По този начин ги обменя в риали. Но понастоящем Централната банка не е в състояние да вкара в страната всички приходи от износа на петрол. Поради американските санкции банките в САЩ нямат право да извършват разплащания с Иран. От санкциите са засегнати и големи германски банки с бизнес-интереси в САЩ. Сред тях са Дойче банк и Комерцбанк, които бяха наказани със сурови глоби през последните години. САЩ сега заплашват с нови санкции.   Американският президент Доналд Тръмп смята, че ядреното споразумение с Техеран е вредно за Запада. Съвсем наскоро той подчерта, че иска да се оттегли изцяло от споразумението и настоя то да бъде поне преработено. Иран се противопоставя на подобно предложение категорично. Очаква се, че на 12 май САЩ ще обявят оттеглянето си от ядреното споразумение, а тази стъпка по всяка вероятност ще върви ръка за ръка с допълнително затягане на санкциите срещу Иран.   Протести срещу правителството през януари 2018   \"В страната не влизат долари, а всички иранци искат да купуват долари и да изнасят авоарите си извън страната. Централната банка не е в състояние да задоволи огромното търсене на чужда валута – тя и не желае подобно нещо, защото иска да осуети изтичането на държавното богатство извън страната. Пазарите в Иран са разклатени, а от това печелят само онези институции, които се изявяват на черния пазар\", твърди икономистката Сара Базобанди.     Въпросните институции принадлежат на религиозни фондации и на Революционната гвардия – т.е. става дума за собственост на консервативния истаблишмънт в Иран. Тези сили имат голямо влияние върху иранската икономика и са активни в почти всички браншове. Управляват компании в енергийната сфера, в инфраструктурата и оръжейната индустрия. Преди Рохани да поеме властта те имаха и много добри контакти с банките. Президентът Рохани обаче настоява Революционната гвардия да не се меси в икономиката на страната. Той иска да реформира тази сфера и настоява да се обявяват публично всички финансови дейности. \"Това, което преживяваме в момента, не е криза на икономиката, а криза на сигурността. Онези, които преди три месеца протестираха срещу правителството, сега искат да предизвикат нова криза\", заяви в интервю за иранската осведомителна агенция ИЛНА известният икономист Саед Лейлаз.   Протестите през януари 2018 бяха предизвикани от недоволство срещу плановете на правителството за икономически реформи. Първите демонстрации бяха проведени в източния град Машхад. Градът е бастион на привържениците на провалилия се кандидат-президент Ебрахим Раиси. Ултраконсервативният духовник е председател най-голямата религиозна фондация в Иран, която управлява най-важната светиня на шиитите. Нейният бюджет е гигантски и си съперничи по размер с бюджета на държавата. \"Подобни кръгове печелят от спекулациите около евентуалното оттегляне на САЩ от ядреното споразумение\", казва Саед Лейлаз. \"Те искат да отслабят властта на Рохани\".", "date": "2018.04.21", "title": "Хаос в Иран: \"Всички търсят долари\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381119-%D1%81%D0%BB%D1%83%D1%87%D0%B0%D1%8F%D1%82-%D0%B8%D0%B2%D0%B0%D0%BD%D1%87%D0%B5%D0%B2%D0%B0-%D0%B4%D0%B0-%D0%BF%D1%80%D0%B5%D0%B2%D0%B5%D0%B4%D0%B5%D0%BC-%D0%B4%D1%83%D0%BC%D0%B8%D1%82%D0%B5-%D0%BD%D0%B0-%D1%86%D0%B0%D1%86%D0%B0%D1%80%D0%BE%D0%B2", "text": "              Планът на властта да впечатли публиката с нетърпимост към корупцията очевидно не сработи. Вече трети ден от медиите не слизат кадрите на районната кметица на \"Младост\" Десислава Иванчева, линчувана от прокуратура, служби и антикорупционна комисия. Показността на акцията, както и фактът, че държаха жената пет часа на шосето за назидание, бяха изтълкувани почти еднозначно от редица медии, коментатори и експерти. Обясненията им бяха горе-долу в един и същи дух: каквото и да е направила кметицата, потъпкването на личното ѝ достойнство не внушава безкомпромисност, а отвращава.     Настървеността, с която ръководителят на специализираната прокуратура обиколи всички медии, също не постигна желания ефект. В думите му бяха намерени редица пробойни, а той от своя страна сам започна да избягва наказателно-правната терминология, обяснявайки, че Иванчева била изнудвала \"бизнесмен с европейско мислене\", ама ей така - \"в житейски смисъл\".   Абсурдността на ситуацията, най-вече заради показността, която чисто процесуално има всички предпоставки да попречи на по-нататъшното разследване, се превърна в главната нишка при коментирането на случая. Поради което е твърде висока вероятността търсеният пиар ефект да се превърне в основен недостатък на казуса.   Кадрите как Иванчева се опитва да поиска адвокат след няколкочасов престой на шосето, а униформен ѝ запушва устата, няма как да не предизвикат не просто тревога, а направо отвращение от тази сталинистка (както някой я нарече) наказателна репресия. Отвращение, което е толкова силно, че позиция зае дори иначе мълчаливата вицепремиерка с ресор правосъдие Екатерина Захариева. Направи го, разбира се, плахо, но на фона на обичайното ѝ мълание думите ѝ нямаше как да не направят впечатление. \"Мисля, че малко се прехвърлиха границите\", коментира Захариева. И напомни, че все пак има презумпция за невиновност.     Коментарът ѝ предизвика светкавична реакция от страна на главния прокурор. Сотир Цацаров се изказа по темата от Рим, а думите му прозвучаха като остра забележка както към Захариева, така и към цялото правителство. В типичния си стил шефът на държавното обвинение попита дали става дума за официална позиция на кабинета, защото ако е така, това би поставило под съмнение готовността на правителството за борба срещу корупцията. Почти по същото време председателят на антикорупционната комисия Пламен Георгиев изрази учудване от думите на вицепремиера и обяви, че прокуратурата си е свършила работата „по единствения възможен по закон начин\".     \"Смущаващото в случая е, че думите - а точните думи бяха \"прехвърлиха се границите\" - са изречени не от кой да е, а от вицепремиера, отговорен за съдебната реформа, и не къде да е, а на официален брифинг в Министерския съвет, непосредствено след приключване на редовното заседание на правителството. Въпросът е какво послание, какъв сигнал излъчват тези думи към Специализираната прокуратура и особено към новосъздадената Комисия за противодействие на корупцията, при положение, че в случая става дума за първото им общо разследване за тежко корупционно престъпление\", възмути се главният прокурор. А след като продължи изказването си, в думите му сякаш прозвуча не само предупреждение, но и самочувствието, че той е над изпълнителната власт. \"Ако посланието, отправено към нас, е, че има граница, която ние не трябва да преминаваме, за мен очевидно има пълно разминаване между официалните декларации за борба с корупцията и действителните очаквания, които изпълнителната власт има\", добави той.   Затова може да се допусне, че светкавичната реакция на главния прокурор не е просто коментар на изявлението, направено от Екатерина Захариева, а предупреждение с ясен адресат. Намесването на \"цялото правителство\" в тълкуването на една лаконична реплика може да означава само едно - препратка към премиера с ясното послание, че на мястото на Иванчева може да бъде всеки. Всеки може да престои пет часа на централно кръстовище с белезници. Ето защо от изпълнителната власт очевидно се очаква чинно да заеме мястото си. Място, което ѝ отрежда да е подчинена на Цацаров, тъй като той лесно може да я \"разобличи\". Или поне да я окове и сценографски да разположи всеки един неин представил така, че ъгълът да е удобен за правене на снимки от случайните минувачи. А публиката, омерзена и затормозена от собствения си несретен живот, да се радва на разобличенията.     До това положение се стигна постепенно. Всичко започна с онази реплика \"Ти си го избра\", после мина през съвместните посещения на Сотир Цацаров и Делян Пеевски в кабинета на Цветанов, докато той беше вътрешен министър, и накрая бе затвърдено с тоталния отказ на всички т.нар. \"системни партии\" от дълбинна съдебна реформа, от преосмисляне на системата, което трябваше да ограничи могъществото на главния прокурор. След като ГЕРБ, БСП и ДПС отказаха да се вземат подобни мерки, съвсем логично се стигна до сегашното положение, в което всички тези формации очевидно се оказват подчинени на Цацаров, а отскоро и на друга тяхна креатура - Пламен Георгиев.   Атаката срещу Иванчева е услуга от страна на новия тандем, който ще прокламира борба срещу корупцията към същите тези партии: на нейно място можеше да е техен функционер. Но също така е предупреждение към тях. Ето защо от управляващи и опозиция се очаква да не критикуват действията на прокуратурата и на КПКОНПИ. Ако пък го сторят, следва публично порицание, каквото вече видяхме. А след въпроса \"Нима вие не искате битка срещу корупцията\" сценарият е ясен - белезници на кръстовище.   Какво следва оттук нататък? Нищо по-различно от сегашното положение, но по-зрелищно. Доказали неведнъж своята лоялност към Делян Пеевски, главният прокурор и шефът на \"Антикорупция\" ще могат да уличават с вече отработена сценография всеки противник на статуквото. А вината ще бъде без значение, защото образът на \"виновния\" вече ще е публично сринат, както самият Борисов обясни преди години функцията на обвиненията.   Преди време адвокат Даниела Доковска определи прокуратурата като \"артериите на властта\". Днес обаче нейният извод може би вече не отговаря на истината. Защото има голяма вероятност властта да е самата прокуратура. И който се противи, на първо време ще бъде предупреден. А за останалото - централни кръстовища има много. Услужливи медии - също.", "date": "2018.04.21", "title": "Случаят \"Иванчева\": да преведем думите на Цацаров"}
{"url": "http://www.classa.bg/%D1%81%D0%B2%D1%8F%D1%82/item/381120-%D1%80%D1%83%D1%81%D0%B8%D1%8F-%D0%B1%D0%B5%D0%B7-%D0%B4%D0%B0-%D0%B8%D1%81%D0%BA%D0%B0-%D1%81%D1%87%D1%83%D0%BF%D0%B8-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B8%D1%8F-%D1%81%D0%B8-%D0%B8%D0%BD%D1%82%D0%B5%D1%80%D0%BD%D0%B5%D1%82", "text": "Миналия петък   Причината е, че собствениците на приложението отказват да предоставят достъп на руските власти до ключовете за дешифриране за комуникацията на потребителите си.   Telegram обжалваха присъдата, като обясниха, че технически е невъзможно да изпълнят изискванията на държавата, а чатовете са криптирани на устройствата на тези, които ги използват.     Според руското правителство в такъв случай разработчиците трябва да пренапишат кода на приложението. От Telegram отказаха.   В понеделник започнаха усилията за блокиране достъпа до Telegram. Това доведе до верига от събития, които сериозно засегнаха бизнеса и организациите в цяла Русия, но не постигна основната си цел - не успя да попречи на руснаците да използват приложението.   Органът за контрол на медиите и телекомуникациите, Федералната служба за надзор на комуникациите, информационните технологии и масмедиите, наричана от руснаците за по-кратко Роскомнадзор, разпореди руските интернет доставчици да блокират достъпа на милиони IP адреси до Telegram.   Това обаче е по-лесно на думи, отколкото на дела.    Telegram използва техника за избягване на цензурата, която свързва серия от сървъри. Това играе ролята на прокси за доставчика на хостинг услуги и позволява на собственика на съдържание, в този случай Telegram, да насочва потребителите към съдържанието си чрез много повече от една връзка.   Основната връзка на Telegram се осъществява през глобални \"облаци\" като тези на Google и Amazon. Telegram започна да използва тази техника миналия декември заради усилията на Иран да цензурира системата за съобщения заради протестите в страната.   Докато Telegram има достъп до ресурси като тези на Amazon и Google, пълното му блокиране ще бъде много трудно. Ако Роскомнадзор блокира конкретен IP адрес или домейн, надявайки се да блокира значителен дял от тези, които използват Telegram, приложението може да се премести на друг IP адрес или домейн.   Руското правителство като че ли не е наясно с това.   В опит да предотврати местенето на Telegram между различни IP адреси, Роскомнадзор предприе безпрецедентната стъпка да блокира почти 16 млн. IP адреса. Не е изненадващо, че от такава мащабна инициатива пострадаха не само потребители на приложението. Като резултат много руски компании се оказаха без достъп до интернет.   Геймъри, които са се надявали да използват онлайн услугите на Nintendo, останаха блокирани, както и търговците на Volvo, които се занимават със статистиките за продажбите, потребители на Viber и дори програма за продажба на билети за музея в Кремъл.   Възможно е дори Роскомнадзор да са цензурирали сами себе си - сайтът им беше недостъпен за кратко време. Организацията за защита на правата Агора съобщава, че е получила оплаквания от общо 73 компании, от чието име ще предяви обвинения.   Една от компаниите, които се оказаха незасегнати, е самата Telegram.    Приложението остана достъпно за огромна част от руснаците. Според руските власти 30% от руския трафик към Telegram е спрян, но според Telegram цифрата едва достига 5%.   Тези, които са засегнати от блокирането, все пак могат да използват Virtual Private Network (VPN) или проксита. В момента руските потребители са обстрелвани с реклами на VPN-услуги в социалните мрежи.   Популярни Telegram канали съобщават за скок на посещенията и абонаментите за тях. Създателят на Telegram Павел Дуров казва, че не наблюдава ни най-малък спад в потреблението и обещава милиони долари в биткойни на разработчици на VPN и други услуги, които биха гарантирали достъпа на потребителите.   Опозицията също се възползва от ситуацията.    Страници, които преди бяха недостъпни за читателите си, вече са през същите VPN, който хората използват, за да стигат до Telegram. Дори и по високите етажи на властта явно изпитват затруднения в това да се откажат от приложението.   В петък говорителят на Кремъл Дмитрий Песков използва Telegram за конферентен разговор с журналисти, за да съобщи, че скоро офисът му ще използва услугите на друга програма.   Тя би могла да бъде ICQ - програмата за съобщения, която беше популярна на запад в края на миналия век и която в Русия е сравнително известна, преди да бъде изместена от Telegram.   Руснаците биха могли да преминат към друго криптирано приложение като Signal или WhatsApp, но е по-вероятно да останат верни на Telegram. Това е приложението, което познават добре, а и е повече от просто канал за лична комуникация.   В допълнение към личните чатове Telegram поддържа и канали.    В тях може да има огромен брой потребители и да се използват за обсъждането на различни теми - от поп-културата до развитието на бизнеса. Сред тези канали има и такива за споделяне на новини, политически дискусии и слухове. Те могат да служат и за организиране на опозиционна активност и протести.   Тези групи са повод за недоволство от страна на руското правителство и са една от основните причини за драстичните мерки срещу Telegram, но не и единствената. Друга част потребители, които притесняват руските власти, са терористичните организации, включително и ИДИЛ.   Федералната служба за сигурност съобщава, че терористи използват Telegram, за да планират атаки в големи руски градове като Москва и Петербург.   Подобни твърдения са притеснителни, разбира се, но те са много малка част от потребителите на приложението, а и след оповестяването на информацията на службите вече мигрират към други програми за чат.   Терористите са просто извинение да бъде атакувано едно приложение, а с него и 16 млн. IP адреса и бизнесът, който разчита на тях.   Очевидният провал да бъде спрян Telegram за пореден път доказва, че Русия се опитва да наложи регулации в интернет чрез хора, които не разбират как той работи.   И това не е обезпокоително само за самата Русия. Ако нейните тактики сработят, нищо не спира и други държави да ги пробват, стига да са готови да оставят бизнеса да понесе негативните последици от експеримента.", "date": "2018.04.21", "title": "Русия без да иска \"счупи\" собствения си интернет"}
{"url": "http://www.classa.bg/%D1%81%D0%B2%D1%8F%D1%82/item/381121-%D0%B4%D0%BE%D1%86-%D0%B4%D0%B0%D1%80%D0%B8%D0%BD%D0%B0-%D0%B3%D1%80%D0%B8%D0%B3%D0%BE%D1%80%D0%BE%D0%B2%D0%B0-%D0%BD%D0%B0-%D0%B2%D1%81%D1%8F%D0%BA%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B0-%D0%B0%D0%B4%D0%BC%D0%B8%D0%BD%D0%B8%D1%81%D1%82%D1%80%D0%B0%D1%86%D0%B8%D1%8F-%D0%BE%D1%82-1991-%D0%B3-%D0%BD%D0%B0%D1%81%D0%B0%D0%BC-%D1%81%D0%B5-%D0%BF%D0%B0%D0%B4%D0%B0-%D0%BF%D0%BE-%D0%B5%D0%B4%D0%BD%D0%B0-%D1%80%D0%B0%D0%B7%D1%80%D1%83%D1%88%D0%B5%D0%BD%D0%B0-%D0%B4%D1%8A%D1%80%D0%B6%D0%B0%D0%B2%D0%B0", "text": "Бургаски катаджия бе пометен от лек автомобил \"Опел Корса\", докато се опитвал да спре водача за рутинна проверка. Инцидентът е станал на 5-ти януари в около 12 часа на обяд, на оживената булевард \"Демокрация\". За щастие униформеният не е пострадал тежко. Той се е отървал с контузия на дясната китка и дланта. 35-годишният пътен полицай е бил откаран в болница, където е прегледан и освободен за домашно лечение. Нелепият инцидент е станал посред бял ден при добра видимост. Служителят на МВР вдигнал стоп палка, с намерение да спре автомобила за проверка, но шофьорът изобщо не го видял и буквално го качил върху капака. Зад волана на \"Опела\" е седял 66-годишен бургазлия с инициали Н.О. Пенсионерът натиснал спирачки едва когато блъснал катаджията и веднага се заел да му оказва първа помощ. \"Човекът беше много притеснен, изглеждаше като пред инфаркт. Само повтаряше, че не го е видял\", разказаха свидетели.«Защитата на ислямистите в Сирия от САЩ, Англия и Франция не е “геополитическа конкуренция”, а военна агресия срещу суверенна държава и погазване на международното право, и ООН. На всяка американска администрация от 1991 г. насам се пада по една разрушена държава – това от конкуренция ли?!»", "date": "2018.04.21", "title": "Доц. Дарина Григорова: На всяка американска администрация от 1991 г. насам се пада по една разрушена държава"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381112-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-21-%D0%B0%D0%BF%D1%80%D0%B8%D0%BB", "text": "Ако на този ден, планирате пътуване, то ще премине чудесно. Не се съмнявайте, във вашите възможности и финансово състояние – всичко, ще е стабилно и благополучно. Възможно е, да ви изненада, любовно признание от човек, когото сте смятали за добър приятел. Какво да се прави, от съдбата може да се очаква всичко. ТЕЛЕЦ ( 21 април - 21 май )  Дома - това е солидна основа и защита от неприятности. Така и вие, ще решите днес и ще укрепите отношенията си с близките. Между другото, покрай работата за семейството, може да получите добри доходи. Имайте предвид, че поведението на хората, този ден – ще е огледално на вашето. Възможно е обостряне на хронични заболявания. БЛИЗНАЦИ ( 22 май - 21 Юни ) В този ден успешно, ще манипулирате своите бизнес партньори, така хем ще запазите парите си, а и собствените си интереси. В любовта се препоръчва да направите компромис, спрямо любимия човек, особено ако е имало кавга. Денят също е добър за фитнес и занимания с активен спорт.   РАК ( 22 юни - 23 юли ) Необходимо е с разбиране да се отнесете към всички външни и душевни проблеми. Ако сте пропуснали нещо, малко е вероятно, да го компенсирате или изправите. Безпокойството в личния живот, може да се отрази негативно на здравето ви. Философският подход към ситуацията, ще помогне за преодоляване на бариерата, която е възникнала във връзка с любимия. ЛЪВ ( 24 юли - 23 август ) Предстои ви прекрасен ден, в който, ще може да приложите творческите си таланти и дори да получите подарък от провидението. Сънищата, които сънувате днес, може да се окажат пророчески. Ще имате имунитет срещу неуспехите и разочарованията в личния си живот, ако гледате на някои неща, с чувство за хумор. Вечерта посветете на четене на книги или отидете на кино. ДЕВА ( 24-ти август - 23 септември ) Само целенасочените действия, могат да ви доведат до успех в бизнеса. Задължително, предварително проверявайте цялата информация, която имате, както и разпределете отговорностите си в текущата работа. Днес, може да бъдете поканени на празничното събитие, не се отказвайте, позабавлявайте се и демонстрирайте талантите си. ВЕЗНИ( 24 септември - 23 октомври) Слушайте вътрешния си глас, той ще ви подскаже как да направите пари, като вложите минимум енергия. По-често говорете по телефона и се срещайте с роднини, също така не пренебрегвайте подкрепата на влиятелни хора. Възможна е измама от страна на лице, в което искрено сте вярвали в продължение на много години.   Трябва да помислите за това как да засилите финансовата си позиция. Не е необходимо да вземате банков заем и да инвестирате в големи начинания. Отлично ще бъде да се посъветвате с адвокат или финансист. Време е също, да решите какво да правите с човек, с който сте решили да откриете общ бизнес.   СТРЕЛЕЦ ( 23 Ноември - 21 Декември ) Ако имате скрити ресурси и творчески потенциал, не трябва да го криете от другите. В любовта покажете благородство и щедрост, така ще бъдете възнаградени в бъдеще. Вечерта посветете на домашна работа и общуване с роднини. Ако е възможно, организирайте семеен празник. КОЗИРОГ (22 Декември - 20 януари ) Стремежът към печалби, когато имате толкова много съмнения и проблеми, е безсмислен. Ще загубите повече, отколкото, ще получите в замяна. Възможен е служебен роман, както и възобновяване на предишна любовна връзка. Трябва да засилите авторитета си сред хората, с които ви предстой повече от една година, да работите заедно.  ВОДОЛЕЙ ( 21 януари -  19  февруари ) Възможни са много трудни ситуации, свързани с професионалния живот и личните ви дела. Бъдете готови за спешни решения. Остроумието и оригиналното ви мислене, ще помогнат за реализиране на дългогодишните ви планове. С финансите, бъдете внимателни - възможна е измама от страна на користни лица.   РИБИ ( 20 февруари - 20 март ) Ще бъдете толкова упорити в работата и смели в думите, че ще изненадате околните. В общуването с роднини и съпруга си, се дръжте тактично, в противен случай няма да мине без конфликт. Вечерта е по-добре да посветите на домакинска работа, ремонти и грижи за децата. Здравето ви, също ще се нуждае от специално внимание.", "date": "2018.04.21", "title": "Дневен хороскоп 21 април"}
{"url": "http://www.classa.bg/%D1%81%D0%B2%D1%8F%D1%82/item/381113-%D0%B3%D0%BE%D1%82%D0%B8%D0%BD%D0%B0-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%BD%D0%B0%D0%B8%D1%81%D1%82%D0%B8%D0%BD%D0%B0-%D0%BB%D0%B8", "text": "            Източногерманското човече от светофара пресича \"на зелено\" с миниатюрно германско знаме в ръка. Бранденбургската врата в Берлин е простряна под нозете му като пешеходна пътека, а отсреща го очаква една изцяло нова страна - \"Cool Germany\"(\"Готината Германия\"). Под това заглавие излезе последният брой на британското списание \"Economist\".   Авторът Джеръми Клиф е убеден в едно: в момента Германия се преоткрива сама. Страната вече е по-открита към света и по-модерна. Но същевременно и по-поляризирана и фрагментирана. В очите на мнозина британци това означава: по-нормална.     Хомогенното преди германско общество, според Клиф, се е превърнало в средище на най-различни култури. Търсенето на нова национална идентичност, колебанието между американския мит за имиграцията и германския страх от отчуждение ще повлияе не само на бъдещето на Германия, а и на бъдещето на цяла Европа. Статистическите данни подкрепят многократно излаганата теза за превръщането на Германия в имиграционна държава. Почти всяко четвърто бебе в Германия през 2016 година е било родено от чужденка. А всеки пети жител на страната има миграционни корени – т.е. поне един от родителите му е бил роден като гражданин на чужда държава.     Германското списание \"Шпигел\" също посвещава основната си статия от последния брой на дебата за родината и идентичността. Под заглавие \"Нова родина\" списанието описва една страна в процес на обществени преобразувания, в която \"новите\" и \"старите\" германци понякога се чувстват отчуждени помежду си.   Двете издания са единодушни в едно: че в страната се усеща недоволство от пристигането на стотици хиляди бежанци и свързаните с тях многобройни проблеми на интеграцията. Но докато \"Шпигел\" твърди, че в големи части на Германия хората страдат от \"стрес на идентичността\", както и че германците без миграционни корени се притеснявали от нашествието на толкова много чужденци в родината им, анализът на британския \"Economist\" звучи далеч по-оптимистично.   \"Бежанската криза разшири хоризонта на Германия\", твърди изданието. Според него междувременно се създава една нова обществена идентичност, която вече не дефинира националната принадлежност само като етническа, а все повече - като гражданска. Похвалите на британците обаче не срещат одобрение из всички части на Германия. \"Economist\" идеализира Германия на фона на перспективата за Брекзит, коментира в тази връзка \"Франкфуртер Алгемайне Цайтунг\" и посочва: \"Пред Бранденбургската врата горят знамена с Давидовата звезда. Каква ти готина Германия? Това са празни приказки!\".   И Великобритания едно време имаше славата на \"готина\" - най-вече по времето, когато управляваше Лейбъристката партия на премиера Тони Блеър (1997 - 2007). Но това усещане явно изчезна на фона на очаквания Брекзит. Вероятно това е причината, поради която сега британците гледат с одобрение към проевропейски ориентираната Германия.     Все пак, хвалбите по адрес на \"готината Германия\" не са безпочвени. Има редица германски градове, които могат да се сочат като образец за успешна интеграция - например Аугсбург и Щутгарт - независимо, че повече от половината от тамошното население има миграционни корени.   В баварския град Аугсбург интеграцията функционира добре благодарение на многото възможности за работа. \"Работата е тази, която заглажда много от различията\", казва Йенс Шнайдер. Той е изследвал шансовете за издигане на мигрантски семейства в германското общество. \"Социализацията чрез работа даде добри резултати още при първите гастарбайтери от Турция, тя функционира добре и днес\", убеден е Шнайдер.   \"Грешно би било да подценяваме германците\", коментира британският \"Economist\". \"След Обединението страната абсорбира комунистическия Изток, успя да преодолее финансовата криза през 2000-та година, а и да приеме един милион мигранти\", посочва изданието. Британските журналисти явно са убедени, че в момента Германия се преоткрива.", "date": "2018.04.21", "title": "\"Готина Германия\". Наистина ли?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381108-%D0%BA%D1%80%D0%B8%D1%81%D0%B8%D1%8F-%D1%81%D0%BA%D1%8A%D1%81%D0%B0-%D0%B4%D0%BE%D0%B3%D0%BE%D0%B2%D0%BE%D1%80%D0%B0-%D1%81%D1%8A%D1%81-%D1%81%D0%BB%D0%B0%D0%B2%D0%B8", "text": "„Слави Трифонов и екипът й забравиха, че Крисия съществува. Не й звънят, не я търсят. Някъде около Коледа последно имаше един телефонен разговор и след това–нищо\", това разкрива Марин Тодоров, баща на Крисия, твърди hotarena.net. Бизнесменът споделя, че до края на миналата година Крисия е била част от всички важни проекти на Слави и екипът му. След това обаче договорът бил прекратен и всякакви контакти–също.      Както БЛИЦ съобщи преди време, това стана по желание на семейството на детето-чудо. Те обосноваха искането си с това, че Крисия трябва да се отдаде на уроците и да заляга над учебниците повече. „Не получавахме никаква информация от екипа на Слави и преценихме, че няма смисъл и ние повече да се обаждаме. Криси започна да работи по свои проекти–вече има две записани песни във видеоканала й, работи и по трета, която също скоро трябва да излезе\", споделя баща й. Младата певица месеци наред не получавала покани за концерти и участия, което я притеснявало.    Продуцентите й, по никакъв начин не можели да бъдат открити. От известно време обаче това се променило и семейството й успява да възроди кариерата й. Тя получава доста често покани за участия–поканена е да пее в Сливен, а преди дни е била звезда и на празник в родния Разград. „Каквото и да се случва, Криси продължава да преследва мечтите си и да се развива. Тя е много талантливо дете\", разкрива нейния баща.", "date": "2018.04.21", "title": "Крисия скъса договора със Слави"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381109-%D0%B6%D0%B5%D1%81%D1%82%D0%BE%D0%BA-%D1%83%D0%B4%D0%B0%D1%80-%D0%B7%D0%B0-%D0%B3%D0%B0%D0%BB%D0%B0", "text": "Според управата на Нова телевизия, Гала се е изчерпала след 15 години на екрана и е втръснала на зрителите, макар и в последните месеци в „На кафе\" да гастролира половинката й Стефан. Рейтингът на сутрешното предаване бил катастрофален, затова под угрозата да загубят рекламодатели от Нова са решили да свалят Гала от ежедневен ефир, пише в. „Уикенд\". Мястото й от понеделник до петък ще бъде заето от разпознаваема екранна двойка.      От частната медия почти са финализирали преговорите с Георги Любенов – лице на БНТ. Той е имал няколко срещи с програмния директор на медията Вяра Анкова, която до преди месеци му бе шеф в БНТ. Запознати издават, че ако се съгласи да започне работа в Нова, за месец ще получава колкото за цяла година в телевизията майка. Любенов вече е уведомил работодателите си, че ще смени работното си място от есента. Според имената, които се спрягат за екранни половинки на Жоро са на Боряна Граматикова и Ева Кикерязова.", "date": "2018.04.21", "title": "Жесток удар за Гала"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381110-%D0%BD%D0%BE%D0%B2%D0%B0%D1%82%D0%B0-%D0%BA%D0%B0%D1%80%D0%B4%D0%B0%D1%88%D0%B8%D1%8F%D0%BD-%D0%B5-%D0%BE%D1%82", "text": "Следовниците в Мрежата откриха новата \"Кардашиян\". Канадската моделка и актриса Мелиса Молинаро ежедневно демонстрира главното достойнство на своята фигура - внушителния си задник. Девойката от дете активно се занимава със спорт, на страницата й има много снимки от фитнес залата. Освен това тя пее в поп групата Goddess и се е снимала в няколко филма и сериала, вярно, засега само в епизодични роли.              ", "date": "2018.04.21", "title": "Новата \"Кардашиян\" е от..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381111-%D0%B2-%D0%BC%D0%BE%D1%81%D0%BA%D0%B2%D0%B0-%D0%BE%D1%82%D0%B2%D0%B0%D1%80%D1%8F-%D0%BF%D1%8A%D1%80%D0%B2%D0%B8%D1%8F%D1%82-%D0%BB%D0%B5%D0%B3%D0%B0%D0%BB%D0%B5%D0%BD,-%D0%BF%D1%83%D0%B1%D0%BB%D0%B8%D1%87%D0%B5%D0%BD-%D0%B4%D0%BE%D0%BC-%D1%81%D0%B0%D0%BC%D0%BE-%D1%81%D1%8A%D1%81-%D1%81%D0%B5%D0%BA%D1%81-%D0%BA%D1%83%D0%BA%D0%BB%D0%B8", "text": "В края на април в Москва ще бъде открит първият легален бордел и то не какъв да е, а със секс - кукли. Мястото трябва да се превърне в център на пазара за възрастни и да разшири дейността си. \"Създаването на пълноценен adult-център на територията на Русия ще е не само легален и безопасен начин за хората да разнообразят сексуалния си живот, но и крачка към това в страната да бъде изкоренен един от най-древните проблеми в историята на цивилизацията - експлуатацията на жени с цел проституция. Това ще е и неоценима помощ за хората с психически отклонения\", твърди основателят на Dolls Hotel Дмитри Александров.      Цената да се наеме стая в хотела заедно с кукла за един час е 5 хиляди рубли, което прави около 82 долара. Ще се предоставя и възможност да се наемат само стаи. В съобщението за хотела се отбелязва, че секс - куклите ще бъдат снабдени с изкуствен интелект, механика и награвяне на материала, за да може те да се доближат максимално до човешката температура. След използването им ще преминават през щателна дезинфекция.    Компанията на Александров има намерение в близките години да разкрие над 10 такива центрове, където ще могат да се взимат под наем такива кукли или дори хората да си ги поръчват вкъщи. \"Нямаме съмнения, че хотелът с почасово заплащане и наем на куклите ще е успешен в Русия и то не по-малко, отколкото на Запад\", убеден е съучредителят на публичния дом за секс - кукли Lumidolls в Барселона Сержо Прието.", "date": "2018.04.21", "title": "В Москва отваря първият легален, публичен дом само със секс - кукли"}
