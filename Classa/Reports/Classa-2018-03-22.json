{"url": "http://www.classa.bg/%D1%81%D0%B2%D1%8F%D1%82/item/379952-%D0%B3%D1%80%D0%B0%D0%B4%D0%BE%D0%B2%D0%B5%D1%82%D0%B5-%D1%81-%D0%BD%D0%B0%D0%B9-%D0%B2%D0%B8%D1%81%D0%BE%D0%BA%D0%B8-%D0%B8-%D0%BD%D0%B0%D0%B9-%D0%BD%D0%B8%D1%81%D0%BA%D0%B8-%D1%80%D0%B0%D0%B7%D1%85%D0%BE%D0%B4%D0%B8-%D0%B7%D0%B0-%D0%B6%D0%B8%D0%B2%D0%BE%D1%82", "text": "Списанието \"Икономист\" публикува свое класиране за 2018 на най-скъпите и най-евтините градове в света. Според този списък, най-скъпият град в света е Сингапур, чийто Индекс на световната цена за живот (WCOL) е 116, а най-евтиният е Дамаск, чийто резултат е само 26.   Класификацията на списанието се основава на оценяването на различни променливи, като цените на основната кошница стоки, облекло, отдих, алкохолни напитки, тютюн, наем на жилища и транспорт. Докладът включва над 130 града по света и сравнява повече от 400 цени на 160 продукта и услуги, в допълнение към сравнението на цените до десет години назад.   От друга страна, индексът WCOL използва тази година Ню Йорк като референтен град по отношение на цената на гореспоменатите продукти и услуги. Така индексът може да се разбира, както следва: ако Париж (вторият най-скъп град в света) има индекс от 112, това означава, че е с 12% по-скъп от американския град, наричан още \"Голямата ябълка\".   Същото важи и за градовете с по-ниска цена на живот, като например Каракас, Венецуела (вторият най-евтин град в класацията), чийто индекс е 33: който иска да живее в този град, ще изразходва само 33% от това, което би похарчил в Ню Йорк.", "date": "2018.03.22", "title": "Градовете с най-високи и най-ниски разходи за живот"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/379953-%D1%80%D0%B0%D0%B4%D0%B5%D0%B2-%D0%BF%D1%80%D0%B5%D0%B7-1943-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D1%81%D0%BF%D0%B0%D1%81%D0%B8%D1%85%D0%B0-%D0%B4%D0%BE%D1%81%D1%82%D0%BE%D0%B9%D0%BD%D1%81%D1%82%D0%B2%D0%BE%D1%82%D0%BE-%D1%81%D0%B8", "text": "През 1943 г. българите спасиха своите сънародници евреи, но всъщност спасиха и себе си, спасяваха своето кътче от цивилизацията, спасиха достойнството си, отстояха и достойнството на Европа, заяви президентът Румен Радев, който е на официално посещение в Израел, в изказването си пред Шестия глобален форум за борба с антисемитизма. Радев припомни, че в защита на българските евреи тогава са се обединили Православната църква, водещи политици и интелектуалци и че нито един евреин гражданин на България не е бил депортиран в лагерите на смъртта. Този светъл бунт на нашия народ срещу овладялото цяла Европа мракобесие си обясняваме не само с куража на праведните, но и с живия спомен за османското владичество, коментира държавният глава. Според него опита от безправието е една от причините расовите теории да се разбият в непоклатимата човещина на тогавашните българи. Радев посочи, че ужасът на холокоста вече е история, но сянката на антисемитизма и омразата продължава да бъде заплаха за нашите общества. Според него една от причините за упорития вирус на антисемитизма е интелектуалната и социална изостаналост. Антисемитизмът и другите форми на ксенофобия дават лесни обяснения на лични и групови фрустрации. В нашия все по-поляризиран свят антисемитизмът се вкоренява в социално ощетените слоеве, посочи президентът. Затова си струва да помислим как да изцелим социалната дисхармония, която улеснява проповедниците на антисемитизма, отбеляза Радев. Той смята също, че за да профилактираме вируса на антисемитизма и всяка друга форма на ксенофобия, е необходима и изострена чувствителност към болката. Преди това президентът поднесе венец и пред гробовете на жертвите на кораба „Салвадор\", с който над 300 евреи потегля от Варна, но претърпява корабокрушение. Спасени са 119 души, останалите загиват. Случаят с платнохода „Салвадор\" е пример за вечния стремеж на хората към своята родина и надеждата, заяви Румен Радев на церемонията. Днес не само почитаме паметта на загиналите в това корабокрушение, но и почитаме стремежа на всички евреи да достигнат до своята обетована земя, стремежа към надеждата и свободата, почитаме помощта и защитата, която те намериха в лицето на българския народ в онези тежки времена, посочи президентът. Изи Алмог от дружеството „Салвадор\" благодари за присъствието на президента и посочи, че то е доказателство, че българите са били и остават участници в съдбата на българските евреи. Той разказа свои спомени как като дете заедно със семейството си са били принудени да напуснат София и да отидат в провинцията и с умиление обясни за хазяите, които са ги приютявали в домовете си. Съдбата на България и българите е била и винаги ще остане в нашето сърце, заяви Алмог. На церемонията присъства и над 90-годишната Режина Канети, една от спасените от кораба, която също поднесе венец.", "date": "2018.03.22", "title": "Радев: През 1943 българите спасиха достойнството си."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/379954-%D1%80%D1%83%D1%81%D0%B8%D1%8F-%D0%B8%D0%B7%D0%B3%D0%BE%D0%BD%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B0-%D0%BD%D0%BF%D0%BE", "text": "Руското министерство на правосъдието съобщи, че е добавило американската неправителствена организация „Германски фонд Маршал\" към списъка на организации, чиято дейност е нежелана в Русия, предадоха Ройтерс и ТАСС. В съобщението не се посочват мотиви за решението. „Германският фонд Маршал\" е мозъчен тръст за международни изследвания и анализи, базиран във Вашингтон, с клонове в няколко европейски държави По този начин в Русия за нежелани са признати вече 14 неправителствени международни организации.", "date": "2018.03.22", "title": "Русия изгони американска НПО"}
{"url": "http://www.classa.bg/%D1%81%D0%B2%D1%8F%D1%82/item/379955-%D0%B3%D1%8A%D1%80%D1%86%D0%B8%D1%8F-%D0%B7%D0%B0%D1%81%D0%B8%D0%BB%D0%B8-%D0%B3%D1%80%D0%B0%D0%BD%D0%B8%D1%87%D0%BD%D0%B8%D1%8F-%D0%BA%D0%BE%D0%BD%D1%82%D1%80%D0%BE%D0%BB", "text": "Гръцките власти увеличиха проверките на влизащите от България и Македония автомобили, съобщава БНР. Според тях през всички пунктове на българската граница се правят опити за нелегален внос на акцизни стоки. Доскоро основният поток на нелегално внесени цигари, алкохол и бензин минаваше предимно през Промахон и Маказа. Ежедневни са вече случаите и през другите гранични пунктове. Полицията информира, че се проверяват не само български автомобили, а всички, които влизат от България. Само за ден са арестувани за нелегален внос гърци, сърби, македонци и дори германци и италианци. Съгласно закона се налагат глоби, конфискува се както нелегалната стока, така и автомобили, с които се транспортира. Гранична полиция съобщи, че са увеличени екипите за проверка на влизащите в Гърция от всички гранични пунктове.", "date": "2018.03.22", "title": "Гърция засили граничния контрол"}
{"url": "http://www.classa.bg/%D1%82%D0%B5%D1%85%D0%BD%D0%BE/item/379956-%D1%81%D0%BE%D0%BB%D0%B0%D1%80%D0%BD%D0%B8-%D0%BF%D0%B0%D0%BD%D0%B5%D0%BB%D0%B8-%D0%BF%D1%80%D0%B0%D0%B2%D1%8F%D1%82-%D1%82%D0%BE%D0%BA-%D0%B8-%D0%BF%D1%80%D0%B8-%D0%B4%D1%8A%D0%B6%D0%B4", "text": "Учени са разработили нов хибриден вид соларна клетка, която може да улавя енергия както от слънцето, така и от дъждовните капки, пише Science Alert. Ключовият компонент от технологията е т.н. трибоелектрически наногенератор (TENG), който представлява устройство, способно да генерира електрически заряд от триенето на два материала, точно както е при статичното електричество, всичко зависи от преместването на електроните. TENG може да улови енергия от триенето на автомобилните гуми по асфалта, от тъканите на дрехите, когато се трият едни в други, или, както е в този случай, от търкалянето на дъждовните капки по повърхността на слънчевия панел. Крайният резултат, разкрит от учените на университета Суучу в Китай, е клетка, която работи както когато грее слънце, така и когато вали дъжд. Подобни опити за създаване на хибридни енергийни технологии са правени преди, но предизвикателството пред тях беше да създадат продукт, който не е нито твърде сложен, нито е твърде обемен. При TENG са използвани само два полимерни слоя, които се използват за да създадат TENG върху фотоволтаичната клетка.", "date": "2018.03.22", "title": "Соларни панели правят ток и при дъжд"}
{"url": "http://www.classa.bg/%D1%81%D0%B2%D1%8F%D1%82/item/379947-%D0%B1%D1%80%D0%B0%D0%B7%D0%B8%D0%BB%D1%86%D0%B8-%D0%B0%D1%82%D0%B0%D0%BA%D1%83%D0%B2%D0%B0%D1%82-%D0%B8-%D0%B5%D0%BA%D1%81%D0%BF%D1%83%D0%BB%D1%81%D0%B8%D1%80%D0%B0%D1%82-%D0%B2%D0%B5%D0%BD%D0%B5%D1%86%D1%83%D0%B5%D0%BB%D1%81%D0%BA%D0%B8-%D0%B8%D0%BC%D0%B8%D0%B3%D1%80%D0%B0%D0%BD%D1%82%D0%B8", "text": "Жителите на община Рорейма в Бразилия атакуваха и изгониха венецуелски имигранти, които заемали изоставено училище, съобщава новинарският портал G1.   Според източника, причината за нападението е смъртта на бразилеца Еулис Мариньо де Соуза, на 49 г., в бой между венецуелците, в която също е загинал един от тях. В знак на протест около 300 жители на общината влязоха в сградата, където са се настанили имигрантите, изгориха и унищожиха вещите им и изгониха около 50 венецуелци от това място.   През февруари, в същия щат Рорайма, непознати хвърлиха коктейл \"Молотов\" в сграда, в която се намираха 13 венецуелски имигранти, включително седем малолетни. В резултат на атаката четирима души бяха ранени, обясни Ел Универсал. Емигрант от Гвиана беше арестуван по този повод като заподозрян в извършването на атаката.", "date": "2018.03.22", "title": "Бразилци атакуват и експулсират венецуелски имигранти"}
{"url": "http://www.classa.bg/%D1%81%D0%B2%D1%8F%D1%82/item/379948-%D0%B2-%D0%BF%D0%B5%D0%BA%D0%B8%D0%BD-%D1%81%D1%8A%D0%B7%D0%B4%D0%B0%D0%B4%D0%BE%D1%85%D0%B0-%D1%83%D0%BD%D0%B8%D0%BA%D0%B0%D0%BB%D0%B5%D0%BD-suv", "text": "В Пекин създадоха SUV, който прилича повече на транспорта на Батман. За да се създаде този шедьовър, чиито форми очевидно са вдъхновени от графики на компютърни игри и технологията стелт, е работил голям екип от 1800 души професионалисти. Този SUV „Карламан Кинг\", чиито форми приличат на стелт изтребител, почти не лети. Той е оборудван с двигател V8 6.8L, чиято мощност е повече от 360 к.с. Има 6-степенна автоматична скоростна кутия. Теглото му е около 6000 кг. Вътрешността е в ярък контраст с ъгловатия външен вид. Салонът е завършен със злато, има Hi-Fi звук, 4K UHD интелигентен LCD телевизор, сейфове, PS4, сателитна телевизия и телефон. Компанията планира да произведе само 10 такива коли. Цената на този красив всъдеход започва от 1,8 милиона долара", "date": "2018.03.22", "title": "В Пекин създадоха уникален SUV"}
{"url": "http://www.classa.bg/%D1%81%D0%B2%D1%8F%D1%82/item/379949-%D0%BB%D0%B0%D0%B2%D1%80%D0%BE%D0%B2-%D0%BD%D1%8F%D0%BC%D0%B0-%D1%81%D1%8A%D0%BC%D0%BD%D0%B5%D0%BD%D0%B8%D0%B5,-%D1%87%D0%B5-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%BE%D1%82%D0%BE-%D0%BA%D1%80%D0%B0%D0%BB%D1%81%D1%82%D0%B2%D0%BE-%D0%B5-%D1%80%D0%B5%D1%88%D0%B8%D0%BB%D0%BE-%D0%B4%D0%B0-%D0%BF%D0%BE%D0%B4%D0%BA%D0%BE%D0%BF%D0%B0%D0%B5-%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F%D1%82%D0%B0-%D1%81-%D1%80%D1%83%D1%81%D0%B8%D1%8F", "text": "Руският външен министър Сергей Лавров заяви, че органите на Обединеното кралство отказват да отговорят на въпросите, които Русия задава по делото \"Скрипал\" и подчерта, че „Лондон изглежда решен да подкопае отношенията с Русия\".   След среща в Токио с японския си колега Таро Коно, министърът каза, че \"Русия напълно е унищожила нейните химически вещества, в съответствие с изискванията на Организацията за забрана на химическите оръжия през есента на миналата година.\" Също така, ръководителят на руската дипломация потвърди, че Москва настоява да сътрудничи на Обединеното кралство в разследването на делото.   По време на пресконференцията Лавров заяви, че \"плановете за инсталиране на противоракетни системи на САЩ пряко засягат сигурността на Русия\". Той също така заяви, че Русия и Япония се споразумяха да продължат диалога по въпросите на сигурността в региона.   Руският външен министър подчерта, че Русия подкрепя мирното уреждане на ситуацията около Северна Корея и си сътрудничи с Япония по този въпрос. \"Ние подкрепяме мирните усилия на всички участници за насърчаване на политическия процес и дипломатическото регулирането не само на ядрения въпрос, но и проблемите за запазване на стабилността и сигурността в региона\", каза Лавров.", "date": "2018.03.22", "title": "Лавров: \"Няма съмнение, че Обединеното кралство е решило да подкопае отношенията с Русия\""}
{"url": "http://www.classa.bg/%D1%81%D0%B2%D1%8F%D1%82/item/379950-%D0%B0%D0%BA%D0%BE-%D0%B2%D1%81%D0%B8%D1%87%D0%BA%D0%B8-%D0%BA%D0%BE%D0%BB%D0%B8-%D1%81%D1%82%D0%B0%D0%BD%D0%B0%D1%82-%D0%B5%D0%BB%D0%B5%D0%BA%D1%82%D1%80%D0%B8%D1%87%D0%B5%D1%81%D0%BA%D0%B8,-%D1%89%D0%B5-%D1%83%D0%BC%D1%80%D0%B5%D0%BC-%D0%BE%D1%89%D0%B5-%D1%83%D1%82%D1%80%D0%B5-%D0%B7%D0%B0%D1%80%D0%B0%D0%B4%D0%B8-%D0%BA%D0%B8%D1%81%D0%B5%D0%BB%D0%B8%D0%BD%D0%BD%D0%B8%D1%82%D0%B5-%D0%B2%D0%B0%D0%BB%D0%B5%D0%B6%D0%B8", "text": "Животът на Земята може да бъде застрашен, ако всички автомобили, които са в експлоатация, бъдат заменени с електрически автомобили, според Михаил Ковалчук, руски физик и президент на Института „Курчатов\".   \"Що се отнася до електрическите превозни средства, трябва да разберете, че това е чиста измама\", увери ученият на кръгла маса в Института \"Курчатов\" в Москва.   Както обяснява Ковалчук, ако всички автомобили, които циркулират на Земята, преминат днес на електроенергия, \"ще трябва да утроим производството на електроенергия, което е невъзможно. А ако го все пак направим, утре ще умрем от киселинните дъждове, защото ще се изгарят много въглища\", заяви той.   Киселинният дъжд е явление, което се появява при производство на електроенергия, когато влажността на въздуха се свързва с азотни оксиди, серен диоксид и други замърсители от изгарянето на въглища или други изкопаеми горива.   В този контекст, Ковалчук подчерта, че е важно да се разработят технологии, щадящи природата, вместо алтернативна енергия, т.е. устройства, които консумират енергия в количества, сравними с тези, консумирани от животни и растения.", "date": "2018.03.22", "title": "\"Ако всички коли станат електрически, ще умрем още утре заради киселинните валежи\""}
{"url": "http://www.classa.bg/%D1%81%D0%B2%D1%8F%D1%82/item/379951-%D0%B2%D1%81%D0%B8%D1%87%D0%BA%D0%BE-%D0%B7%D0%B0-%D0%B0%D1%80%D0%B5%D1%81%D1%82%D0%B0-%D0%BD%D0%B0-%D0%B1%D0%B8%D0%B2%D1%88%D0%B8%D1%8F-%D1%84%D1%80%D0%B5%D0%BD%D1%81%D0%BA%D0%B8-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D0%BD%D0%B8%D0%BA%D0%BE%D0%BB%D0%B0-%D1%81%D0%B0%D1%80%D0%BA%D0%BE%D0%B7%D0%B8", "text": "Френският президент Никола Саркози е бил задържана в процеса на разследване за финансиране на предизборната му кампания през 2007 г. Това са ключовете към дело, чието разследване започна през 2013 година.   Какво се случи? Саркози бе арестуван във вторник сутринта и бе в сградата на Съдебната полиция в Нантер. Освободен бе вчера. В какво го обвиняват? Бившият френски президент се разпитва за възможното финансиране на президентската му кампания през 2007 г. от бившия либийски лидер Муамар Кадафи.   Незаконно ли е? Според френския закон, кандидатът няма право да разчита на външно финансиране, нито да харчи повече от 21 милиона евро (25,7 милиона долара) в предизборната кампания, обяснява уебсайта Meduza.   Как се развива разследването? Слуховете за предполагаемата помощ на Кадафи се разпространяват от 2011 г. насам, когато синът му, Сейф ал Ислам, направи публично обръщение към френския президент с искане \"да върне парите\", дадени от Либия преди и след избирателната кампания.   През април 2012 г. френският портал за разследвания Mediapart публикува документи, подписани от началника на разузнаването на Кадафи, Муса Куса, които отразяват готовността на Триполи да плати 50 милиона евро, за да подкрепи кампанията на Саркози. Последният описва тези материали като фалшиви, но френски съд признава автентичността на някои документи и позволи да бъдат използвани в полицейското разследване.   През 2016 френско-либийският бизнесмен Зиад Такиедин потвърди пред Mediapart, че той лично пренесъл куфари с пет милиона евро в брой за Саркози от Триполи до Париж.   През януари 2018 г. бизнесменът Александър Джухри е арестуван в Лондон по молба на Франция и след това освободен под гаранция. Париж го подозира, че той е помогнал за изпирането на средствата, отпуснати от Либия за кампанията на Саркози.   Какво казва Саркози? Бившият френски президент от своя страна винаги отрича да е получавал незаконни средства за финансиране на своята кампания и отхвърля либийските обвинения.   От своя страна президентът на френската Партия на републиканците, Лоран Вокие, е описа като \"унизителен и безполезен\" ареста на бившия лидер на партията и страната.   Какво очаква бившият френски президент? Според френските медии полицията може да задържи Саркози в ареста в продължение на 48 часа. След като бе освободен, може да се яви пред съдия или прокурор. Ако съдът установи, че съществуват сериозни доказателства за незаконното финансиране на предизборната кампания за 2007 г., той може да бъде обвинен.", "date": "2018.03.22", "title": "Всичко за ареста на бившия френски президент Никола Саркози"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/379946-%D0%B2%D1%81%D0%B5%D0%BA%D0%B8-%D0%B3%D1%80%D0%B0%D0%B6%D0%B4%D0%B0%D0%BD%D0%B8%D0%BD-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%B8%D0%BC%D0%B0-%D0%BE%D0%BF%D1%86%D0%B8%D1%8F-%D0%BB%D0%B8%D1%87%D0%B5%D0%BD-%D1%84%D0%B0%D0%BB%D0%B8%D1%82", "text": "Трябва да има опция за обявяване на личен фалит от граждани, които са изтеглели кредит, но по някаква сериозна причина не могат да го изплащат. Това каза в ефира на Нова телевизия „Здравей, България” омбудсманът Мая Манолова. Ако човек внезапно остане без работа или се разболее, той не може да се справя с вноските по кредита си. Към момента около един милион българи имат проблеми с плащането на сметките си, но не всички те са със свръхзадължения, обясни Манолова.   Според нея изпадналите в подобно затруднение хора обикновено минават в сивата икономика или бягат в чужбина, за да спасят себе си и семействата си. Така се съсипват десетки хиляди човешки съдби. Това не е добре и за държавата, коментира още омбудсманът.     Тя предлага, след преценка на положението на конкретния гражданин, да може той да се споразумее със своя кредитор за разсрочване или дори редуциране на дължимата сума. Трябвало да има вариант и за изплащане на кредита на по-късен етап, когато длъжникът си намери работа или оздравее. България е единствената страна в Европейския съюз, в която няма закон за личния фалит, каза още Мая Манолова.   Омбудсманът коментира и темата за определянето цените на ток, парно, вода и природен газ, което преди дни отнесе до Конституционния съд. Всеки гражданин трябва да може да оспорва тарифите, защото това са обществени услуги, които се предоставят в условията на монопол, каза Манолова.   Тя обясни, че цените на услугите на мобилните оператори, например, няма да могат да се обжалват, защото в този сектор има пазарна икономика и потребителите имат избор. Не казвам, че цените трябва да бъдат по-ниски или по-високи, а че в една правова държава трябва да има достъп до съд, който да разглежда такива жалби, категорична бе Манолова.   Тя смята още, че трябва да се създаде механизъм за контрол и върху претенциите на банките. Те са единствените субекти, които, без нищо да доказват, могат да се сдобият с изпълнителен лист за сума, посочена от тях, и да отнемат цялото ви имущество, коментира омбудсманът.  ", "date": "2018.03.22", "title": "Всеки гражданин трябва да има опция личен фалит"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/379944-%D0%BA%D0%BE%D0%B9-%D1%89%D0%B5-%D0%BD%D0%B8-%D0%BF%D0%B0%D0%B7%D0%B8-%D0%BE%D1%82-facebook", "text": "Преди 10 години, когато се чудехме каква кола, телевизор или печка да си купим, звъняхме на съседа-инженер и се осланяхме на експертното му мнение. Днес повечето хора търсят в Google или питат във Facebook.   Но не всяка информация от интернет е вярна - особено когато не знаем кой стои зад нея. Медалът има и втора страна, която изпъкна след скандала Facebook-Cambridge Analytica.       Неслучайно Марк Зукърбърг се оказа най-търсеният човек в света тези дни - очакват го в американския Конгрес, привикаха го във Великобритания, искат да го изслушат в Европарламента. Става дума за милиони хора, които имат право да знаят кой и за какво е използвал личната им информация. Именно това е отговорността на компании като Facebook - да пазят личната информация на потребителите си.   Проблемът е, че в безкрайното поле на дигиталната реалност регулацията е по-скоро имагинерно понятие, особено в САЩ, а в Европейския съюз едва сега започват първите стъпки за създаването на правила.   От една страна става въпрос за опазването на личните данни, където компетентен комисар е Вера Юрова, но все пак тази информация е събрана чрез Facebook, чиято дейност е в ресора именно на българския еврокомисар  .   Европейската гордост на Бойко Борисов започна мандата си с много амбиции и аплодисменти, но най-вече с надеждата, че ресорът \"дигитален пазар\" е лесен и, макар и без блестяща експертиза в областта, Габриел няма да успее да обърка конците.     Да вземем примера с фалшивите новини, които Габриел постави за свой приоритет, заръчан й лично от председателя на Европейската комисия Жан-Клод Юнкер. Беше създадена специална работна група от утвърдени специалисти, които след дълго умуване излязоха с доклад от предложения, чието съдържание е общо взето пожелателни препоръки и как да напишем нов доклад на база на стария.   Разчита се на добрата воля на заинтересованите страни - т.е. медии, интернет платформи и граждани - да спазват определени принципи, които да предотвратят дезинформацията. Сред предложените мерки са още журналистически обучения и държавата да насърчава плурализма в медийната среда. Особено в България знаем, че подобни мероприятия не водят до ограмотяване на журналистите, а държавната помощ за медиите е синоним на контрол и зависимост. За справка - БНТ.   Със скандали като този с Facebook-Cambridge Analytics, а преди това и кризите, които последваха встъпването на Кристалина Георгива на поста комисар по международното сътрудничество, хуманитарната помощ и реакцията при кризи, проличава едно - че често постовете, които считаме за маловажни, изведнъж могат да се окажат в центъра на събитията.   Може би неслучайно Политико твърди, че интернет и аудио-визуалните гиганти, както и компететентните представители в Европейската комисия не са ентусиазирани от работата на Габриел. Наближават и европейските избори през 2019 година, а никой няма интерес руските тролове и политическите инженери да разполагат с личните данни и нагласи на милиони европейци.  ", "date": "2018.03.22", "title": "Кой ще ни пази от Facebook?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/379945-%D1%81%D0%B0%D0%BC%D0%BE-4070-%D0%BB%D0%B2-%D0%B5-%D0%BE%D1%81%D0%BD%D0%BE%D0%B2%D0%BD%D0%B0%D1%82%D0%B0-%D0%B7%D0%B0%D0%BF%D0%BB%D0%B0%D1%82%D0%B0-%D0%BD%D0%B0-%D0%B4%D0%B8%D1%80%D0%B5%D0%BA%D1%82%D0%BE%D1%80%D0%B0-%D0%BD%D0%B0-%D0%BD%D0%B0%D0%BF", "text": "4070 лв. става основната заплата на изпълнителния директор на Националната агенция по приходи. Това е с 10% увеличение от предходното възнаграждение за тази позиция, съобщават от Министерски съвет.     Министрите определиха директорът Галя Димитрова да получава тази сума от 1 април тази година заради успешното изпълнение на основните стратегически и оперативни цели на агенцията.   Това е свързано със събираемостта на приходите, доброволното изпълнение на задълженията и предоставяните електронни услуги. Според Закона за НАП възнаграждението на изпълнителния директор се определя от Министерски съвет.", "date": "2018.03.22", "title": "Само 4070 лв. е основната заплата на директора на НАП"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/379941-22-%D0%BC%D0%B0%D1%80%D1%82,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "235 г. - Максимин Трак е провъзгласен за римски император.   238 г. - Гордиан I и неговия син Гордиан II са провъзгласени за римски императори.   1136 г. - Матилда Булонска става кралица на Англия.   1312 г. - Формално е ликвидиран Орденът на Тамплиерите на събора във Виен.   1518 г. - Крал Карлос I одобрява плана на Фернандо Магелан за околосветско пътешествие и му предоставя сериозна субсидия.   1841 г. - В САЩ е патентовано производството на скорбяла.   1848 г. - Венеция обявява своята независимост.   1873 г. - В Пуерто Рико е забранено робството.   1882 г. - Конгресът на САЩ забранява многоженството (полигамията).   1894 г. - Дахомей е обявен за френска колония.   1894 г. - Състои се първият плейоф за Купа Стенли.   1904 г. - Публикувана е първата цветна снимка - в лондонския вестник „Илюстрейтид мирър\".   1916 г. - Джон Толкин сключва брак с Едит Брат.   1919 г. - Бела Кун обявява Унгария за съветска република.   1933 г. - Близо до Мюнхен е открит първият нацистки концлагер Дахау.   1942 г. - Проведена е среща между цар Борис III и Хитлер, който настоява България да поеме допълнителни ангажименти в Югославия.   1968 г. - Състои се премиерата на френско-италианска кинокомедия Малкият гмурец.   1971 г. - Създаден е регионалният телевизионен център БНТ Пловдив.   1981 г. - Осъществен е първият орбитален космически полет на съветски космически кораб Союз 39.   1995 г. - Космонавтът Валери Поляков се завръща, след като поставя рекорд за най-продължителен престой в космоса - 436 дни.   1996 г. - Алфа Радио започва своето излъчване в град Варна.   2004 г. - Шейх Ахмед Ясин, духовният лидер на палестинската сунитска военна групировка Хамас и неговите седем охранители са убити от израелските въздушни сили.   2009 г. - Създадена е политическата партия Либертас България.   2009 г. - Учредена е партията на българските емигранти Другата България.      ", "date": "2018.03.22", "title": "22 март, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/379942-%D0%BA%D0%BE%D0%BB%D0%BA%D0%BE-%D0%BF%D0%B0%D1%80%D0%B0%D0%B7%D0%B8%D1%82%D0%B8-%D0%BC%D0%BE%D0%B6%D0%B5-%D0%B4%D0%B0-%D0%B8%D0%B7%D0%B4%D1%8A%D1%80%D0%B6%D0%B8-%D0%B3%D0%BE%D1%81%D1%82%D0%BE%D0%BF%D1%80%D0%B8%D0%B5%D0%BC%D0%BD%D0%B8%D1%86%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "„Гостоприемница България” е заглавие на книга (виж   в „Хеликон”). Авторът й пази една стара табела от кръчма в Етрополе от 30-те години,с полузаличен надпис „Гостоприемница България”. Такива думи като „Гостилница”, „Гостоприемница”, Страноприемница” вече са ретро и рядко се срещат. \r\n   Но авторът Мирослав Михайлов няма намерение да пише ретро роман, а е намерил друг смисъл в това заглавие „Гостоприемница България”. Паразитите се развиват в своя гостоприемник. Авторът, който повече от 20 години се занимавал с бизнес в различни сфери, описва в художествена форма какви паразити мъчат България. \r\n   В една кръчма в Етрополе в неработен ден, неделя, се е събрала компания на ядене и пиене. Празненството върви, а в кръчмата един след друг влизат паразитите. Първо са полицаи от РДВР, които заплашват с арест, че компанията пие и пее шумно. Устата на блюстителите на реда е запушена с ядене и пиене. \r\n   \r\n   \r\n   След тях влиза тържествено НАП – двама данъчни започват тормоз по устав, докато и те на свой ред сядат да пият, всеки с претенции към различни питиета. После идват двама митничари на акцизна проверка, и вече са готови с акт, че имало ракия без бандерол, сипана в кана… Те са най-претенциозни към напитките, които искат да им сервират. \r\n   Последователно в скромната “Гостоприемница България” след тях нахлуват всеки с номера си, готов акт, инспектори на Комисия за защита на конкуренцията, на Районна дирекция пожарна безопасност и защита на населението, Комисия за защита на потребителите, Агенция по безопасност на храните, Главна инспекция по труда… \r\n  Всички инспектори се събират по масите в кръчмата и всеки яде и пие на корем, а и пари си искат. \r\n   Странната компания превръща празненството в разгул и пиянство, след което всички инспектори, полицаи и прочее един по един си тръгват доволни. Но накрая спира лимузина с охрана и в заведението тържествено влиза олигархът Илиян Пеевски, след него се появява банкерът Цецо, после един депутат, а след него и съдия изпълнител. Всеки от тях претендира, че заведението е негово… \r\n   Жанрът на книгата е роман, колкото и да е кратък, но по-скоро прилича на пиеса и няма да е чудно някой драматург да я преработи и постави на сцена. \r\n   \r\n … \r\n   а вратата майката и дъщерята се разминаха с двама красиви, добре облечени високи мъже, излъчващи просперитет и благополучие.  Единия пушеше пура, а другия лула.  – Добър ден! – поздрави ги Гамстера.  – Ще видим дали е добър. Дано да е така. Ние сме проверяващи от Агенция „Митници” – каза първия, и изпусна облак дим от пурата си. Търсим безакцизен алкохол. Идваме по сигнал. \r\n  Танцуващите на дансинга спряха на място и безмълвно започнаха да се гледат един друг. Всеки подозираше другия в предателство. Само Гамстера фиксираше с поглед от сцената всички едновременно. Нямаше логика сам да е подал сигнал за проверка в собственото си заведение, затова той беше единственият, който имаше право да подозира всички. Точно това и правеше. \r\n  – Инспектор Георги Георгиев, но може да ми викате Жоро Пурата – представи се първия мъж и отново изпусна облак дим от пурата си.  – Аз съм инспектор Миро Баджов – може да ми викате Лулата на мира, каза вторият и също изпусна облак дим от лулата си.  – Значи с тебе сме адаши – радостно извика Миро, в опит да скъси дистанцията  с митничарите.  – И ние с тебе също – не закъсня Гото, обръщайки се към Пурата.  В създалата се напрегната ситуация идентичността в имената не помогна.  – Какво е това?- попита Жоро, сочейки каничката с ракия.  – Ракия – отговори Гото, влизайки в ролята на барман.  – Виждам, че е ракия, но къде й е бандеролът?  – Няма бандерол – заяви Ганчо. – Днес е неделя и ресторанта не работи. Събрали сме се с колегите, да се почерпим за края на работната седмица. Това са наши гости – посочи Гамстера полицаите и данъчните. Ракията е домашна.  – Дори и да не работи ресторантът, по закон в него нямате право да държите алкохол без бандерол.  Кой е барманът?  – Аз – отговори Гото.  – Дай си личната карта! Ще пишем акт.  – Чакайте, чакайте малко – Ганчо се опитваше да остане спокоен. – Тук да не е творчески дом на писателите, та да пишете. Това е кръчма. В кръчмата се яде и се пие, не се пише.  – Така е. Прав си – намеси се пушещият лула, – но се пие алкохол с бандерол, а не ракия от кана.  – Имаме и с бандерол. Какво да ви почерпя? – попита ги Ганчо.  – Малцово уиски имате ли? –  Жоро приседна на една маса уморен от проверката. – По възможност сингъл малц.  –  Имаме „Лагавулин”, „Ардбег”, „Балвени” и „Уайлд Търки”. Какво желаете? – попита ги Веска  – Дай по една „дива пуйка”! – поръча Жоро. – Това е любимото уиски на американските летци.  Веска донесе на проверяващите две уискита „Уайлд Търки”, учудена каква може да е връзката между  американските летци и българските митничари.  Жоро отпи с наслада от чашата си, и хвърли похотлив поглед към данъчната инспекторка Посула Андреева. Старши полицай Капитанов забеляза това, защото работата му изискваше да бъде бдителен и наблюдателен. В  очите му пробляснаха искри на ревност.  – Може ли едно уиски и една водка за шофьора – провикна се към Веска, инспектор Посула Андреева.  Веска реагира светкавично. Изтича до бара и се върна с двете напитки.  – Кой е шофьорът? – попита тя, държейки таблата високо над главата си, като истински професионалист.  – Аз – отговори данъчният инспектор по прякор Шони.  – Ето, тогава за вас водката, а за дамата – скоч.  – Може ли да ми смените уискито – помоли Андреева. – Искам и аз от това, което пият митничарите.  „Откъде накъде тази патка ще ми пие „Дива пуйка”, помисли си Веска. Тя нито е летец, нито е митничар.  Митничарите поръчаха 50 грама „Уайлд Търки” и за диджея. Той мигновено пресметна, че стойността му горе-долу се равнява на десет лева, и от благодарност ги поздрави с песента на Александър Розенбаум  „Лов на патици” („Утиная охота”).  … \r\n — \r\n \r\n       \r\n     \r\n   \r\n   \r\n    ", "date": "2018.03.22", "title": "Колко паразити може да издържи гостоприемница България?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/379943-%D1%81%D1%8A%D0%B2%D0%B5%D1%82%D0%B8%D1%82%D0%B5-%D0%B7%D0%B0-%D0%BF%D1%80%D0%B0%D0%B2%D0%BE%D0%BF%D0%B8%D1%81,-%D0%BA%D0%BE%D0%B8%D1%82%D0%BE-%D0%B1%D1%83%D0%BA%D0%B2%D0%B0%D0%BB%D0%BD%D0%BE-%D0%B2%D0%B7%D1%80%D0%B8%D0%B2%D0%B8%D1%85%D0%B0-%D0%B8%D0%BD%D1%82%D0%B5%D1%80%D0%BD%D0%B5%D1%82", "text": "Ако предаването \"Език мой\" се излъчваше в сряда, а не в петък, днес езиковедът Владко Мурдаров щеше да ви каже, че на 21 март 1922-ра е приет Законът за българския правопис.     Основната цел на този закон е опростяването на българския език с цел той да стане по-достъпен. Подозираме, че след прочитането на горните редове мнозина ще се размечтаят за прокарването на втори такъв закон, при това спешно.     Тези мечти са донякъде оправдани - думи и цели изрази се грешат масово и затормозяват малки и големи, които се молят за някакво улеснение и, ако може, този пълен член най-накрая да отпадне, че се измъчихме. Доста българи ще се оправдаят, че българският език е един много сложен език, без значение, че им е роден и го учат от детската градина.     Ето ви нагледен пример. Да кажем, че сте специалист \"Човешки ресурси\" към голям колцентър, търсите си кадри, които да имат железни нерви и добри комуникационни умения, но ви се иска новите ви колеги да са и грамотни. Преглеждате CV-то на иначе обещаващ млад господин, който по чудо не е сложил към кандидатурата си снимка от морето и който на 24 години вече е завършил висше образование - степен бакалавър и магистър.     Защото един висшист би трябвало да знае, че се пише впоследствие, вследствие и т.н. Ако в същото CV фигурира информацията, че е завършил \"вишо\", спокойно можете да използвате хартията за чернова и за нищо друго.   Или разговаряте с приятел, който се опитва да изложи своята теза за електромобилите и тяхното влияние върху глобалното затопляне. Интересна тема, актуална, интригуваща. Само че в опитите си да ви обясни какво е мнението му, той непрекъснато повтаря \"имам на предвид...\" и \"става на въпрос за...\". Иде ви да го поправите или поне да се изгаврите с него и да му кажете с най-сериозния си тон, че се казва \"на в предвид\" или дори \"из на в предвид\".     Предизвикателство за ума и правописа са и думи с чуждестранен произход. Не, не се пише \"сушоар\", нищо че с него си сушите косата. И, не, не се пише \"полюлей\" с логиката, че се люлее от тавана. \"Фанела\" без второ Л на необходимото място звучи като автомобилна част.   Ако имате навика да пишете \"батерий\", бъдете готови да посрещнете адекватно въпроса кой е този римски пълководец и дали е съвременник на Клавдий. Гениталий, изписано по този начин, напомня на име на чуждестранни авиолинии. Или авиолиний, както предпочитате.     Не забравяйте, че понякога една буква в българския език може да е от огромно значение и да издаде, че сте бягали от часовете, в които е трябвало да упражнявате граматиката си. Добре е да го запомните заедно с факта, че колата се паркира в гараж, а любимата ви торта (най-вероятно) е Гараш. По Коледа се ядат сарми и ошав, а не сърми и ошаф.   Медицинските диагнози също са сложна материя, а и са предназначена за специалистите. Но възпалението на белите дробове е често срещано, нарича се пневмония.     Също така е препоръчително да внимавате както с правописа, така и със значението на думите. Никой не може да взриви интернет, още по-малко буквално. Освен жълтите медии - те взривяват интернет непрекъснато, но само виртуално. Аналогичен е случаят с \"разтърси\" и \"разцепи\". При положение, че не става въпрос за съвсем реални природни катаклизми - избягвайте употребата им. Особено в комбинация с \"буквално\"!   И не на последно място - проверявайте. Ако трябва - по два пъти. Щом имате време да четете как нещо буквално е взривило интернет, значи имате време да проверите думата, за която се колебаете.", "date": "2018.03.22", "title": "Съветите за правопис, които буквално взривиха интернет"}
{"url": "http://www.classa.bg/%D1%81%D0%B2%D1%8F%D1%82/item/379937-%D0%BA%D0%B5%D0%B9%D0%BC%D0%B1%D1%80%D0%B8%D0%B4%D0%B6-%D0%B0%D0%BD%D0%B0%D0%BB%D0%B8%D1%82%D0%B8%D0%BA%D0%B0-%D1%81%D1%8A%D0%BC%D0%BD%D0%B8%D1%82%D0%B5%D0%BB%D0%BD%D0%B0-%D0%B4%D0%B5%D0%B9%D0%BD%D0%BE%D1%81%D1%82-%D0%B8%D0%B7-%D1%86%D0%B5%D0%BB%D0%B8%D1%8F-%D1%81%D0%B2%D1%8F%D1%82", "text": "Американските избиратели имат доста въпроси за евентуалната роля на “Кеймбридж Аналитика” - компания за обработка на данни с централа в Лондон - при избирането на Доналд Тръмп за президент на САЩ през 2016 г. \r\n   Компанията, която по време на предизборната кампания е извършвала консултантска дейност за Тръмп, бе разтърсена в петък заради съобщения на вестниците “Ню Йорк таймс” и “Обзървър”, че по неправомерен начин е придобивала данни от потребители на Фейсбук - което накара социалната мрежа да забрани на компанията да присъства на нейната платформа, а британските власти - да поискат обяснение. \r\n   \r\n   “Кеймбридж Аналитика” обаче може да е проблем не само за американците и британците. Компанията твърди, че е работила в широк кръг страни, включително в Австралия, Бразилия, Кения, Малайзия и Мексико, а политиците в някои от тези държави искат дейността й да бъде разследвана. \r\n   Списъкът със страните идва директно от представители на компанията, които наскоро били заснети от репортер на британския телевизионен канал “Ченъл фор”. Журналистът се представил за потенциален клиент, представител на богато семейство от Шри Ланка, което желае да увеличи политическото си влияние. На последвалите срещи, продължили четири месеца, служители на “Кеймбридж Аналитика” рекламирали извършваната от тях по целия свят дейност. \r\n   Макар критиките към “Кеймбридж Аналитика” да са концентрирани върху предполагаемата употреба от нейна страна на данни, събрани от страници в социалната мрежа, изпълнителният директор на компанията Александър Никс на видеозаписа изглежда оправдава използването на подкупи и изнудването със сексуални компромати като начин за накланяне на избори в нечия полза. \r\n   “Моля, не обръщайте прекалено внимание на това, което казвам”, заявява Никс пред репортера на “Ченъл фор” на по питие в хотел в Западен Лондон. “Само ви давам примери какво може да се направи и какво вече е правено.” \r\n   “Кеймбридж Аналитика” е основана през 2013 г., но е свързана с “Ес Джи Ел Груп” - утвърдена британска компания, работеща от 1993 г. Според страницата на “Ес Джи Ел” в интернет тя е “провеждала програми за промяна в поведението в над 60 страни”, представяйки себе си като услуга за предоставяне на данни, анализи и стратегии “на правителства и военни структури по целия свят”. \r\n   “Ес Джи Ел” създала преди пет години “Кеймбридж Аналитика”, за да участва в американската политика; съсобственик на компанията е Робърт Мърсър, американски мениджър на хедж фонд и милиардер. На страницата на компанията в интернет обаче е посочено, че освен в Америка и Великобритания тя има представителства в Малайзия и Бразилия, а дейността й далеч надхвърля границите на САЩ. \r\n   Предполагаемата роля на “Кеймбридж Аналитика” в миналогодишните избори в Кения, които бяха съпътствани от обстановка на хаос, вече е подложена на внимателно проучване. Миналата година компанията отказа да потвърди пред кенийски репортери каква роля играе там, а на нейната страница е посочена единствено дейността й за анализи на данни и проучвания по време на изборния цикъл през 2013 г. \r\n   На записаните със скрита камера кадри на “Ченъл фор” Марк Търнбул, административният директор на “Кеймбридж Аналитика политикъл глоубъл”, обаче заявява, че компанията е “ръководила” предизборните кампании на кенийския президент Ухуру Кениата през 2013 и 2017 г. \r\n   “Два пъти променяхме образа на цялата партия, пренаписвахме програмата й, направихме 50 000 проучвания”, казва Търнбул, допълвайки, че компанията е имала пръст в “буквално всеки един елемент от кампанията (на Кениата)”. \r\n   Кениата спечели изборите през август миналата година, резултатите от които бяха оспорвани от опозицията и впоследствие обявени за недействителни от кенийския Върховен съд. През октомври Кениата спечели повторените избори, след като неговият опонент Рейла Одинга отказа да участва. Както и в предишни години, около изборите имаше протести и насилие. Най-малко 92 кенийци загинаха. \r\n   Миналогодишните избори ще бъдат запомнени по-специално с използването на реклами за политически атаки в социалните мрежи, които се оформиха като влиятелна нова медия в Кения. “Прайвъси интернешънъл”, регистрирана в Лондон благотворителна организация, констатира, че за създаването на тези кампании в интернет в полза на Кениата е спомогнала американска компания от дигиталната сфера на име “Харис Медия”. Подобно на “Кеймбридж Аналитика”, базираната в Тексас “Харис Медия” е работила за кампанията на Тръмп през 2016 г., както и в Европа за крайнодесни организации като “Алтернатива за Германия”. \r\n   Някои от лидерите на кенийската опозиция искат участието на “Кеймбридж Аналитика” в кенийската политика да бъде разследвано, като по всяка вероятност и други страни ще проверят нейната роля в техни избори. Малайзийският премиер Наджиб Разак отрече твърденията, че правителството му е работило с “Кеймбридж Аналитика”, и обвини сина на неговия противник Махатхир Мохамад, че е използвал нейните услуги. \r\n   Австралийските политически партии също отрекоха да са използвали услугите на компанията, макар че бивш министър, в чийто ресор е попадала киберсигурността, заяви пред телевизия Ес Би Ес, че се е срещнал с Никс и други представители на “Кеймбридж Аналитика” на “частна вечеря”. \r\n   В Индия отново се прави обстоен преглед на дейността на Ес Джи Ел по време на изборите за законодателно събрание на щата Бихар през 2010 г. В петък вестник “Хиндустан таймс” също така съобщи, че преди националните избори догодина “Кеймбридж Аналитика” и индийският й партньор провеждат разговори както с управляващата партия “Бхаратия джаната”, така и с опозиционната политическа сила Индийски национален конгрес. \r\n   Пълният обхват на тази дейност е неизвестен. На излъчените от “Ченъл фор” кадри Търнбул заявява, че “Кеймбридж Аналитика” е използвала “различна организация, за да ръководи много успешен проект в една източноевропейска страна”, добавяйки, че тя “се е появила, свършила си е работата, изчезнала е и произвела настина добър материал”. Въпросната държава не беше назована. \r\n   В края на миналата седмица Никс оспори репортажа на “Ченъл фор”, като заяви, че заснетите му изказвания за подкупи и други подмолни прийоми са “измислени хипотетични сценарии”, имащи за цел чрез тях да се установи какво представлява потенциалният клиент. \r\n   Дейността на компанията обаче сега неизбежно ще попадне под по-внимателно наблюдение по света - а за компании като Фейсбук, които са помогнали на “Кеймбридж Аналитика” да си набави купища данни за избиратели по целия свят, също може да има последствия. \r\n    ", "date": "2018.03.22", "title": "\"Кеймбридж Аналитика\": съмнителна дейност из целия свят"}
{"url": "http://www.classa.bg/%D1%81%D0%B2%D1%8F%D1%82/item/379938-%D0%BC%D0%B0%D1%84%D0%B8%D0%BE%D1%82%D1%81%D0%BA%D0%BE-%D1%83%D0%B1%D0%B8%D0%B9%D1%81%D1%82%D0%B2%D0%BE-%D0%BD%D0%B0-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82-%D0%BF%D1%80%D0%BE%D0%BC%D0%B5%D0%BD%D0%B8-%D1%81%D0%BB%D0%BE%D0%B2%D0%B0%D0%BA%D0%B8%D1%8F-%D0%BD%D0%BE-%D0%B7%D0%B0-%D0%BA%D0%BE%D0%BB%D0%BA%D0%BE-%D0%B4%D1%8A%D0%BB%D0%B3%D0%BE", "text": "На 26 февруари сутринта Словакия научи за едно двойно убийство. Млад разследващ журналист и приятелката му са били застреляни. Това бе станало в малката им къща в село недалеч от словашката столица Братислава. Някой ми се обади да ми каже какво се е случило и аз си помислих: “О, това е ужасно”. И си беше така.   Дотогава никога не бях чувала името на Ян Куцяк. Не бях чела статиите му; никой не ми ги беше препоръчвал. Но дори и да бях ги чела, може би нямаше да съумея да се съсредоточа достатъчно, за да проследя заплетените връзки, които той описва. Връзки, толкова сложни, че приличат на химически формули.      Този ден беше много студено, но на публични места в Братислава започнаха да се появяват снимки на усмихнатите двама млади - на същата възраст като моите пораснали деца - а хората палеха свещи и ги слагаха до фотографиите. Вече нищо нямаше да бъде същото.     Ние просто спряхме да обръщаме внимание на нормалния си живот. Бяхме обладани от новините, пресконференциите, дискусиите и постовете във “Фейсбук”. На следващия ден редакторът на Куцяк публикува неговата последна и незавършена статия, която излезе във всички вестници и бе прочетена от повече хора, отколкото която и да било друга статия, за която може да се сетим.   Историята, която Куцяк ни разказва, е фактически бъркотия от истории, в които участват членове на калабрийската организирана престъпна група Ндрангета, свързани със словаци чрез инвестиции, получаване на европейски субсидии за земеделски земи, на които нищо не расте, както и банкрутирали фирми. Всичко това Куцяк свързва със съдии, данъчни служители и политици от управляващата партия. Можете да четете това като полицейски доклад, като социологическо изследване, като комедия или драма. В тази история има дори една красива жена с главозамайваща кариера, която от модел в реклама за трактори я издига до бизнес дама и близък сътрудник на премиера и я отвежда също до калабрийски бизнесмен. Да, това може да сe чете и като сапунена опера.     Всеки, който е чел последната статия на Куцяк, може да види абсурда разследването на убийството да бъде надзиравано от същите хора, които Куцяк посочва в своите репортажи: вътрешния министър Роберт Калиняк и премиера Роберт Фицо (които след това подадоха оставка в отговор на обществения протест). Последваха поредица улични протести - най-големите в историята на нашата страна.   Множествата бяха още по-големи от онези по време на Нежната революция през ноември 1989 г. Хората се събираха спонтанно из цялата страна и дори извън границите ѝ. Това несъмнено бяха първите протести срещу корупцията. Гневът към някого, който крои планове да краде от вас, обаче е едно нещо. Съвсем друго нещо е да отдадеш почит към убит журналист, разкрил тази схема, и да застанеш до неговото опечалено семейство.   Словакия вече не е разделена между опозиция и управляваща коалиция, между либерали и католици, между леви и десни. Тя е разделена между онези, които скърбят за Ян Куцяк и Мартина Кушнирова, и малцината, които не скърбят.   Ако политици бяха призовали към митинги, те нямаше да постигнат протест от такъв голям мащаб. Демонстрациите обаче бяха организирани от студенти. Те дадоха трибуна на Мария, сестрата на Куцяк. И поканиха активисти, включително защитници на правата на хомосексуалните и един епископ, който е бил отстранен от църквата заради направени от него разкрития за финансови нередности в църковната йерархия.   Хората скандираха за оставка на правителството. Творчеството на обикновените хора произведе лозунги, които осмиваха по стотици начини политическите лидери, като даже се цитираха Шекспир и други писатели.   За една нощ нашият проевропейски премиер се ожесточи дотолкова, че изригна разни конспиративни теории по начина, по който го правят крайнодесните. Това обаче имаше малък ефект. След като обвини Джордж Сорос, че подклажда протестите, хората се смяха, присмя се и печатът. На една от демонстрациите малко момче имаше на гърба на палтото си надпис: “Аз съм прекалено голям, за да вярвам в приказките за Сорос”.   Когато Фицо се опита да говори като Виктор Орбан, явно беше забравил, че унгарският премиер разполагаше с години, за да оформи своя нелиберален режим, и има пълната поддръжка на медиите в Унгария. Все пак днес Словакия няма заряда на диктатурата, нито на фашизма. През 90-те години на миналия век ние бяхме първата страна в посткомунистическата Централна Европа, изпитала управлението със силна ръка - на Владимир Мечиар. Накрая режимът на Мечиар бе отстранен от вълна на гражданска съпротива.   Прекалено рано е да знаем какъв ще е резултатът от последните протести. Румъния и България станаха пример за страни, където огромни демонстрации срещу корупцията не можаха да доведат до значителна политическа промяна. Не е от полза това, че в Словакия няма видима проевропейска алтернатива на настоящото управление. Все още обаче е възможно да съумеем да променим атмосферата за повече от само няколко седмици. Вярвам, че нашата страна с население от 5.4 млн човека се е показала готова за демокрация, до голяма степен благодарение на реакцията на младите хора.   Чехите и словаците са запленени от “магическите числа”. Чехословакия е основана през 1918 г. и престава да съществува през 1938 г., след като Мюнхенското споразумение позволява на Хитлер да я разреже. Комунистите идват на власт с преврат през 1948-та. Пражката пролет е през 1968 г. Мечиар, чийто режим вървеше надолу към диктатурата, бе победен през 1998 г.   Ян Куцяк и неговата приятелка Мартина Кушнирова бяха убити, защото заплашваха мафията. След като съветските войски смазаха Пражката пролет през 1968 г., студентът Ян Палах се самозапали в Прага в името на свободна Чехословакия. Тези истории може да са различни, но имат нещо общо: техните герои са толкова млади.  ", "date": "2018.03.22", "title": "Мафиотско убийство на журналист промени Словакия. Но за колко дълго?"}
{"url": "http://www.classa.bg/%D1%81%D0%B2%D1%8F%D1%82/item/379939-%D1%82%D0%BE%D0%BD%D0%BE%D0%B2%D0%B5-%D1%87%D0%BE%D0%B2%D0%B5%D1%88%D0%BA%D0%B8-%D0%BE%D1%81%D1%82%D0%B0%D0%BD%D0%BA%D0%B8-%D0%BE%D1%82%D0%BA%D1%80%D0%B8%D1%82%D0%B8-%D0%B2-%D0%B8%D0%B7%D0%BE%D1%81%D1%82%D0%B0%D0%B2%D0%B5%D0%BD-%D1%81%D0%BA%D0%BB%D0%B0%D0%B4-%D0%B2-%D1%83%D0%BA%D1%80%D0%B0%D0%B9%D0%BD%D0%B0-%D0%B2%D0%B8%D0%B4%D0%B5%D0%BE", "text": "\r\n   \r\n Изоставената сграда била със счупени стъкла и без охрана. По информация на Украинската служба за сигурност в склада се съхранявали четири тона отпадъци, от които близо тон и половина биоматериали, останали след извършването на операции, включително от здравни заведения, работещи с болни от туберкулоза. Намерени са използвани медицински инструменти и оборудване със съдържание на живак и тежки метали. \r\n       Складът е собственост на фирма, която е имала договор за извозване на болнични отпадъци. От компанията заявили, че боклукът е бил приготвен за утилизация, но преди Нова година съдът наложил запор върху имуществото. \r\n   В края на септември в Запорожие правоохранителните органи освободиха 100 алкохолно и наркозависими от различни градове в Украйна, държани насилствено от религиозна секта в незаконни „рехабилитационни центрове“, припомня сайтът „Новороссия“. Те били държани в специално оборудвани помещения с решетки на прозорците с цел по-нанатъшната им продажба като роби. \r\n   През пролетта на 2017 г. Украинската служба за сигурност арестува няколко търговци на човешки органи. Търговията с хора и с човешки органи е традиционен бизнес за гражданите на Украйна, пише „Новороссия“. И припомня, че в края на миналата година в северните райони на Москва бяха задържани двама украински граждани по обвинение в търговия с хора. \r\n   По данни на Главната прокуратура на Украйна през 2017 г. търговията с роби в страната се е увеличила двойно. \r\n Само през първите 9 месеца на 2017 г. украинската полиция е регистрирала 263 престъпления, свързани с търговия на хора, припомня сайтът. \r\n      ", "date": "2018.03.22", "title": "Тонове човешки останки открити в изоставен склад в Украйна (ВИДЕО)"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/379940-%D1%81%D0%B2-%D0%BC%D1%8A%D1%87%D0%B5%D0%BD%D0%B8%D1%86%D0%B0-%D0%B4%D1%80%D0%BE%D1%81%D0%B8%D0%B4%D0%B0,-%D0%B4%D1%8A%D1%89%D0%B5%D1%80%D1%8F-%D0%BD%D0%B0-%D1%86%D0%B0%D1%80-%D1%82%D1%80%D0%B0%D1%8F%D0%BD", "text": "  По времето на император Траян (98-117) и по негова заповед всеки ден били изпращани на смърт изповедниците на Христа, а телата им били захвърляни на пусти и нечисти места. По същото време живели във въздържание и се подвизавали в смирение, изпълнявайки Божиите заповеди няколко християнски девици. Заедно със своите наставници те прибирали телата на светите мъченици, помазвали ги с благовония, увивали ги в чисто платно и ги погребвали при своите жилища.     Узнала за това Дросида, дъщерята на император Траян, и една нощ, след като слугите й заспали дълбоко, отишла при девиците, носейки им скъпа одежда, и ги молила да отиде с тях за честното тяло на един свети мъченик. Междувременно някой си Андреян, годеник на Дросида и близък приятел на императора, му дал следния съвет:   - Заповядай, самовластни господарю, да поставят стража при телата на християните, за да разберем кои са похитителите. Траян заповядал да изпълнят съвета му и войниците, поставени на стража, хванали през нощта петте християнски девици, а с тях и дъщеря му Дросида.    На сутринта ги завели при императора. Като видял дъщеря си, той изпаднал в ужас и наредил на стражите да я затворят и да я пазят зорко, като се надявал тя да се разкае и да се поправи. За девиците заповядал да изковат голям котел, който да напълнят с разтопена медна сплав и да ги хвърлят в него, за да изгорят и да се слеят с метала. Сетне от медта трябвало да се изковат жертвени триножници, които да бъдат сложени в новопостроената баня. Банята щяла да бъде открита за празника на Аполон като място за лечение на болести и отдих на езическите идолопоклонници.   Заповедта била изпълнена. Светите мъченици били изгорени и триножниците за жертвоприношенията - изковани. Тогава напалили банята и оповестили на народа:   - Всички, които имат благоволението на боговете, защитници в беди, и са предани на императора, да дойдат за откриването на тази забележителна баня.   Щом чули това съобщение, хората веднага започнали да се стичат към банята и първият, който понечил да прекрачи прага й, паднал на земята и издъхнал. Същото станало и с ония, които били с него до вратата, тъй че никой не можал да премине даже през тази първа врата. Като научил, Траян свикал жреците на своите езически богове и им казал:   - Какво значи това? Дали християните не са направили някаква магия?   - Не, царю - отвърнали жреците, - това е заради триножниците, които заповяда да направят от медната сплав, в която бяха изгорени християнските девици. Заповядай да ги махнат и да ги заменят с други и тогава всичко ще стане както си го на мислил.   След като изпълнили съвета на жреците, Андреян казал на императора:   - Позволи ми, царю, да претопя триножниците, да направя от тях пет статуи на голи девици, които да приличат на изгорените християнки и да ги поставя на входа към твоята императорска баня за присмех и поругание. Траян се съгласил и статуите били направени. Щом ги поставили на определените места, той видял насън пет чисти агнета, пасящи в рая, и страшния им пастир, който му казал:   - О, ти най-безсъвестен и нечестив сред царете, тези, чиито статуи си замислил да изложиш за поругание, добрият и милосърден Пастир взе и пресели тук, където след време ще дойде и дъщеря ти, чистата Дросида.   Щом се събудил, безчинният езичник Траян изпаднал в ярост, понеже светите деви мъченици и след смъртта си осуетили неговите замисли. Заповядал в двата края на града да напалят по една пещ, която да гори непрекъснато, а на всяка от тях да бъде изписана волята му:   - Мъже галилейци, покланящи се на Разпнатия, спестете си многото мъчения, а на нас - труда и принесете жертва на боговете. Който не иска да го направи, нека доброволно, по какъвто начин желае, да се хвърли в пещта.   След заповедта, която издал императорът, света Дросида научила, че заради вярата и любовта си към Христа вярващите влизали в пещите. Тогава тя вдигнала очи към небето и казала:   - Владико Господи, Иисусе Христе, Сине Божий, ако е Твоята воля да се спася от безумното идолопоклонство на моя нечестив баща, помогни ми да се избавя от брака с беззаконния Андреян и да дойда на небето, където са петте наставници, утвърдили ме в страх пред Тебе. Изпрати дълбок сън на моите пазачи, за да избягам от тук.   Като казала това, света Дросида свалила отличителните знаци на своя царствен произход и тихо напуснала затвора си, тъй че никой от стражите не я забелязал. Като се запътила към пещта, тя разсъждавала така:   - Как ще отида при Бога без брачна одежда (не приела кръщение) - нечиста. Но, Царю на царете, Господи Иисусе Христе, заради Тебе изоставих своето царско достойнство, за да ме удостоиш да бъда поне пред прага на Твоето царство. Кръсти ме Ти Самият с Твоя Свят Дух.   Като казала това, света Дросида извадила мирото, единственото нещо, което била взела от скъпоценностите си, помазала се навсякъде, после влязла във водите на ручея, който течал наблизо и се кръстила с думите:   - Кръщава се Божия рабиня Дросида в името на Отца и Сина и Светия Дух.   След това се предала на строг пост и се укривала в продължение на седем дни. През това време при нея дошли неколцина християни, на които разказала за живота си. На осмия ден след кръщението, като се помолила, светата мъченица извършила това, което била замислила, и се прибрала при Господа.", "date": "2018.03.22", "title": "Св. мъченица Дросида, дъщеря на цар Траян"}
{"url": "http://www.classa.bg/%D1%81%D0%B2%D1%8F%D1%82/item/379936-%D0%BC%D0%BE%D0%B6%D0%B5-%D0%BB%D0%B8-%D0%B2%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F-%D0%B4%D0%B0-%D1%81%D0%B5-%D0%BE%D1%82%D0%BA%D0%B0%D0%B6%D0%B5-%D0%BE%D1%82-%D1%80%D1%83%D1%81%D0%BA%D0%B8%D1%82%D0%B5-%D0%BF%D0%B0%D1%80%D0%B8,-%D0%BA%D0%BE%D0%B8%D1%82%D0%BE-%D1%8F-%D0%B7%D0%B0%D0%BB%D0%B8%D0%B2%D0%B0%D1%82", "text": "Миналата седмица министър-председателят Тереза Мей заяви със сериозен тон пред препълнената Камара на общините, че ще изгони 23 руски дипломати заради нападението с нервнопаралитично вещество срещу бивш шпионин, а по същото време британски инвеститори отпуснаха заем за милиони долари на руския държавен газов гигант Газпром.     Въпросът с облигациите на компанията е само един пример за това как Русия е вплетена в британската икономика. Богатство, натрупано от продажба на държавни активи след разпадането на Съветския съюз, както и огромните енергийни и минерални ресурси на Русия, се излива през британски банки и инвестиционни фондове, подкрепя пазара на имоти и повишава продажбите на търговци на луксозни стоки.   Това затруднява Великобритания да наложи съдържателни санкции на Русия от страх да не би да навреди на британските бизнес интереси и на невинни руснаци. Критиците призовават Великобритания да замрази авоарите на президента Владимир Путин и неговите приятели, но засега правителството ограничава отговора си до изгонване на дипломати, прекратяване на срещите на високо равнище и заплаха да предприеме сурови мерки срещу мръсните пари.   Отговорът отразява едно противоречие, стоящо в сърцевината на британската политика, каза асоциираният сътрудник на програмата за Русия и Евразия на изследователския институт “Чатъм хаус” Найджъл Гулд-Дейвис.   “Русия е ловка и нарастваща заплаха за Великобритания, но руският елит използва Великобритания както никоя друга страна, за да легитимира и защитава своето богатство”, заяви той. “Цяла индустрия от британски финансови, правни и свързани услуги се облагодетелства от това. Те са богати, имат добри връзки и извличат огромна полза от руските клиенти. Те не искат (този сектор) да пострада.”   В основата на призивите за по-твърди действия стои усещането, че поне част от руските пари са мръсни - мнение, подхранвано от новия сериал на Би Би Си “Макмафия”, който представя измислен сюжет за връзки между руски гангстери и правителството.   Великобритания казва, че ще предприеме сурови мерки срещу “сериозните престъпници и корумпираните елити”, което навежда на мисълта, че тя може да използва нов инструмент, наречен “разпоредби за богатство с неизяснен произход”, за да конфискува авоари на богати руснаци, чиито активи превишават законните им източници на доходи.     “Има много руснаци, които идват в тази страна, устройват се тук и значително допринасят за нашата култура и общество, а се чувстват заплашени”, каза пред Би Би Си външният министър Борис Джонсън. “Много е важно да не допускаме да се породи зараза на съмнение към всички руснаци в Лондон и всъщност към всички богати руснаци в Лондон.”   Великобритания отдавна е привлекателна за руската диаспора: място за купуване на имоти, за образоване на деца в престижни училища и, което е особено важно, за водене на правни битки в съдилища, които се славят с честност. Освен това Лондон е само на четири часа път със самолет от Москва, в него има установена руска общност и много културни връзки.     “Руснаците са големи англофили”, каза Филип Уорман, управляващ директор на консултантската фирма за политически риск, разследвания и спорове Джи Пи Дабълю. “Руснаците обичат британската култура. Те харесват нашето усещане за справедливост и честна игра.”   Компаниите се втурват да обслужват този пазар - правни фирми предлагат ВИП услуги на принципа “обслужване на едно гише”, които покриват всичко от имуществено планиране и сделки с недвижими имоти до развод. Лондонското Сити - финансовият център на Великобритания - спечели милиони от финансиране на Съветския съюз след Втората световна война. В по-ново време Ситито помага на руски компании да продават дялове и да се разрастват в чужбина.   Държавни руски компании, сред които Газпром, петролният производител Роснефт и финансовата фирма Сбербанк, търгуват на Лондонската фондова борса. Базираният в Лондон петролен гигант Би Пи притежава 20 процента от Роснефт. Руски пари проникват дори в най-английската институция - Висшата лига по футбол. Роман Абрамович, чието състояние се оценява на 13,5 милиарда долара и който някога беше губернатор на руския Чукотски автономен окръг, е собственик на лондонския футболен клуб “Челси”. Металургичният, минен и медиен предприемач Алишер Усманов, чието благосъстояние възлиза на 15,3 милиарда долара, притежава 30 процента от градския съперник “Арсенал”.   При това не става дума само за големи компании. Множество малки предприятия печелят пари, като снабдяват руснаци тук.   Важната роля, която играят руснаците в местната икономика, е очевидна, макар и подценявана, в лондонския квартал “Кенсингтън”, където фотографи и телевизионни екипи седят пред руското посолство и чакат по-нататъшното развитие на случая с отравянето на Сергей Скрипал и дъщеря му Юлия. От другата страна на улицата срещу посолството има магазин, предлагащ руски удължения за коса. Зад ъгъла “Кавиар артизан” продава само най-доброто, а надолу по улицата местен фризьор рекламира на кирилица.   На фона на нарастващото дипломатическо напрежение някои руснаци се чувстват хванати в капан между стереотипите и политическото възмущение.   Някогашният телекомуникационен предприемач и критик на Кремъл Евгений Чичваркин, който живее в Лондон от десетилетие, казва, че се чувства малко по-недобре приет. Въпреки че той има магазин за специални вина в шикозния квартал “Мейфеър”, планира нов проект, който ще създаде 200 работни места, и допринася за изкуството и обществото, съседите му наскоро отхвърлиха негово предложение за поставяне на батут в местния парк.   “Съседите отказаха да подпишат документа”, заяви тъжно той пред Асошиейтед прес, описвайки сценарий, при който всичко руско е все по-подозрително.   Той добави, макар и полу на шега, че ако родителите разберат, че е имал принос за изграждането на пясъчника на детската площадка, “ще тръгнат да го проверяват с Гайгеров брояч”.", "date": "2018.03.22", "title": "Може ли Великобритания да се откаже от руските пари, които я заливат?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/379927-%D0%BB%D1%8E%D0%B1%D0%BE%D0%B2%D0%B5%D0%BD-%D0%BA%D0%B2%D0%B0%D0%B4%D1%80%D0%B0%D1%82", "text": "Певецът на легендарната група „Контрол\" Петър Станоев – Пецата е станал рогоносец, след като жена му е започнала да му изневерява с друг мъж. Това призна самият музикант на страницата си в социалните мрежи. Той направи изповедта си в понеделник вечерта, явно под влияние на афект, а на следващия ден си бе изтрил публикацията, пише „Телеграф\". „Относно майката на детето ми... убеден съм, че ще съжалява за безразсъдната си постъпка. Относно теб, Стоименов... разликата между мен и теб е, че аз имам достатъчно кураж да бъда честен и да кажа на една жена, че искам секс от нея и мога да ѝ дам само това.     Ти се опитваш да демонстрираш пред колегите си в работата колко се обичате с жена ти и в същото време, когато тя замина за уикенда извън София, отиваш при майката на детето ми, лъжейки я, че вече не съжителстваш с жена си, само за да я вкараш в леглото... това моментално те прави мухльо! Относно жена ти... с удоволствие правих секс с нея и с удоволствие бих правил пак... тя е хубава жена, но не и ако дъщеря ти е в другата стая... глупак!!!\", пише във виртуалното писмо до съперника си Пецата.    След това той обясни и разказа на почитателите си тази история. „Относно вас, уважаема публика... през изминалите няколко дни споделих това и излях гнева си тук... не ми пука дали е правилно или не... това съм аз! И преди съм го правил... в тежки моменти когато почина майка ми и в други, които са били ужасно тъжни за мен.    Топва е защото вас не мога да нарека фенове или почитатели... това е отвратително! Вие сте част от моя живот и мои приятели! Край на сагата\", завършва музикантът. Той пее в „Контрол\" между 1999 г. и 2009 г., а най-известната им песен в негово изпълнение е „Пазете си децата\". В последните 10 г. 36-годишният мъж се изявява по рок сцените със собствена формация - „Бандата на Пецата\".", "date": "2018.03.22", "title": "Любовен квадрат!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/379928-50-cent-%D0%BE%D1%82%D0%BA%D0%B0%D1%87%D0%B8", "text": "Иивика А. Фокс, която участва във филма \"Empire\" и рапърът 50 cent имаха кратка връзка през 2003 г., която завърши с горчива раздяла. Вивика (53) реши да пише за тяхната любов в нейната нова книга \"Every Day, I'm Hustling\". Според New York Daily News, тя казва: \"През повечето време аз бях тази, която инициира секс, защото наистина ми харесваше да правя любов с него\".      Тя описва любовния им живот като \"18+\" и също \"много специален\". 50 cent, чието име е Къртис Джаксън, публикува скрийншот на статията в своя Instagram профил и написа: \"Събуждам се и виждат тая тъпотия, която беше преди 14 години. Кой прави това? Какво по дяволите!!\"    Вивика сподели също, че 42-годишният рапър е планирал да ѝ предложи брак в Монако, където двамата били поканени на Световните музикални награди през 2003 г.", "date": "2018.03.22", "title": "50 cent откачи!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/379929-%D0%BE%D0%B1%D1%89%D0%BE%D1%82%D0%BE-%D0%BC%D0%B5%D0%B6%D0%B4%D1%83-%D0%B3%D0%BB%D0%BE%D1%80%D0%B8%D1%8F-%D0%B8-%D0%BB%D0%B8%D0%BB%D0%B8-%D0%B8%D0%B2%D0%B0%D0%BD%D0%BE%D0%B2%D0%B0", "text": "Ветеранката в лекия жанр Глория отбелязва 13 години, в които няма официално мъж до себе си, пише „Галерия\". Заради славата и егото си тя се възприемала за звезда от ранга на Лили Иванова. Заради прекомерното си самочувствие певицата се държи надменно с представителите на силния пол и постоянно вдига летвата на изискванията си към тях.     Тя обичала да налага мнението си по всеки въпрос и настоявала всичко да се случва по нейните правила. Освен това не била склонна да прави и най-малки компромиси. Всеизвестно е, че мъжете не харесват силните жени, особено ако те пращят от самочувствие.      Единственият мъж задържал се по-дълго в живота на Глория е Илия Загоров, баща на дъщеря й Симона. Двамата се запознават в далачната 1994 година и именно той дава тласък на кариерата й. Разделят се през 2005г., а градската легенда носи, че причината била любовна афера на певицата с Георги Илиев.    Дълго време името на примата бе свързвано с бизнесмена Николай Гигов. Преди три години Глория призна, че има връзка с по-млад мъж, но с днешна дата и той е в графата „бивши\".", "date": "2018.03.22", "title": "Общото между Глория и Лили Иванова?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/379930-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-22-%D0%BC%D0%B0%D1%80%D1%82", "text": "Може толкова страстно да се влюбите, че да забравите за всичко около вас. Ще покажете своите изключителни таланти не само в личния живот, но и на работното място. Позволете си да сте креативни, днес това ще ви донесе успех. Един добър ден за общуване с приятели, развлечения и бизнес сътрудничество. Пред вас, ще се отворят нови перспективи. Днес, ще имате свобода на избора във всичко, с което се заемете. Не мислете, за хората негативно. Намерете добрите качества в тях, такива подобни на вашите. Ефектната ви външност, ще произведе голямо впечатление на работа и сред новите ви познати. Ако си поставите високи цели пред себе си, първо помислете, как ще ги реализирате. Предстои ви, да преминете през не лек път, ако се захванете с нов проект. Безразсъдно, може да забравите за всичко, което не сте довършили. Това може да доведе до катаклизми, уви и психологически също. Финансовите проблеми ще решите, след като изчистите всичките си дългове. Разплащайте се с всички навреме. Днес е препоръчително, да планирате деня си до секунда и да си изготвите ясен работен план. Това е чудесно време, за подписване на договори, сключване на застраховки срещу финансови загуби. Пролетта ще ви донесе, много приятни моменти. Една от тях, ще е срещата с \"втората ви половинка\". Семейните, трябва да обърнат внимание на проблемните взаимоотношения. Денят ще е благоприятен, да се откъснете от ниското ниво в професионалната сфера. Дори ако не възнамерявате да правите кариера, не се отказвайте от позициите си. Ако не се чувствате добре, не трябва да се подлагате на самолечение, още повече, да натоварвате тялото си физически. Работете за увеличаване на имунитета, за да не се налага да излизате в болнични. Очаква ви, море от радост и щастие, особено ако сте изпълнени с оптимизъм. На вашата практичност днес, ще завиждат много хора, но не критикувайте другите за грешките. Креативните от вас, ще имат успех в големи проекти. Пътуването, преговорите и подписването на документи, също ще се развиват благоприятно. Конкурентите и завистниците, няма да ви плашат, защото знаете как да играете по техните правила. Толкова прекрасно, се справяте с задачите, че дори шефовете ви слушат. Възможна е изкусителна оферта за работа, но внимателно я обмислете. От пътуване надалеч, може да се откажете, само в случай на заболяване.   Очаква ви ден, изпълнен с любов и взаиморазбирателство. Така че, настроението ви, ще бъде наред, което ще ви дава сили за по-нататъшни действия. С парите, може да имате някой пречки, но към края на деня, нещата ще се подобрят. Трябва да сте по-внимателни в ежедневието си и на пътя. Ако ви изпратят в командировка, не забравяйте важните документи.   Трябва повече да вярвате в себе си, а не в късмета. Пролетта, ще ви донесе много перспективи, но само за тези, които работят усилено. В личния живот, всичко ще бъде перфектно. Ухажорите, ще ви преследват, но това е толкова хубаво. Основното нещо е да не усложнявате всичко, което между другото, се развива лесно и хармонично. Не се препоръчва, да си създавате проблеми напразно. Така или иначе, всички около вас ви слушат, какво още може да искате? Контролът в емоциите, няма да бъде излишен, затова пазете нервите си. И не само вашите собствени, но и на околните хора. Критичен момент чака семейните, ако решат без съгласието на съпруга да направят ремонт или пренареждане у дома. Ще се покажете пред света, не само като романтици, но и като изявени авантюристи. Ще забравите за всички важни дела, финансови въпроси и близки роднини, на които сте се канели да помагате. Обърнете внимание, че сега е твърде рано за забавления и отдих. Вечерта ви чака изненада, от приятел в чужбина. Трябва да усмирите желанията си и да си поставите приоритети. Ако нещо не ви дава мира, тогава намерете причините и всичко ще бъде наред. На работното място, ще се приветства напредъкът и новите идеи. За да постигнете успех и високи доходи, не трябва да следвате старите пътища. Домашните дела вечерта, може да ви отнемат цялото време, което сте смятали да прекарате с любимия.", "date": "2018.03.22", "title": "Дневен хороскоп 22 март"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/379931-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B8-%D0%B4%D1%83%D0%BF%D0%BA%D0%B8%D1%82%D0%B5,-%D1%88%D0%B2%D0%B5%D0%B9%D1%86%D0%B0%D1%80%D0%B8%D1%8F-%D0%B8-%D0%B4%D1%83%D0%BF%D0%BA%D0%B8%D1%82%D0%B5", "text": "            Както всяка година по това време, зейналите наново стари дупки по пътищата пак се превърнаха в медийна тема номер едно. Заслугата за това е не само на климатичните условия, на самите дупки (спуканите гуми, изкривените джанти...) и на медийните предпочитания, но и на министър-председателя.     Както бяхме уведомени от пресцентъра му, премиерът е свикал министрите на „извънредно оперативно заседание\" и е разпоредил: \"Отворят ли се такива дупки, започвате от кмета. Администрацията на АПИ - слагате им светлоотразяващите жилетки. Полицията - ако трябва, една част от нея поема контрола на пътищата и стоят до дупките, докато не се запълнят. Това не може да продължава! Хората чупят коли, пукат гуми, а и това си е реална опасност за живота. И после им обяснявате, че в общи линии още година ще е така, докато влезе тол системата.      Пътищата като километри са ни много, парите за поддръжка са малко. (...) Убеден съм, че имаме и сили, и мощности, стига да има воля и желание. Не само да регистрираме хорското нещастие. (...) Двеста хиляди души администрация имаме! Ако трябва, всички ги изкарвате навън и докато не се поправи - стоят, алармират!\".   Пред мнозина номерът винаги минава - харесва им тази демонстрация на държавническа загриженост и отзивчивост към нещастието на хората. Пък и, казват те, „поне веднъж ще има някаква полза от мильовците\".   Други обаче помнят по-добре и веднага се сетиха, че още в зората на държавническата си кариера през 2001 година Борисов почти дословно лансира същата идея. А после я повтори многократно и я превърна в един от основните лайтмотиви (заедно с „ловенето на снежинките\") на зимните си театрални сезони. И въпреки това от тогава досега, вече 17 години, дупките са си все същите, а България прилича (според сполучливото сравнение на един интернет потребител) на offroad полигон за изпитание на автомобили. И дори и всички полицаи, барабар с цялата администрация, да излязат на пътя, пак няма да стигнат (друга читателка бе пресметнала: „Моля на улица „Гена Димитрова\" в Драгалевци да пратят 42-ма полицаи...\").     Тъй че идеята на премиера няма да реши въпроса с дупките, а цялата му пледоария не е нищо повече от празни приказки за отклоняване на вниманието от истинските проблеми и собствената отговорност. Ако например администрацията е толкова раздута, че си няма друга работа, освен да виси по пътищата (както се разбира от думите му), именно в неговите правомощия и задължения е да я съкрати и да спести излишни разходи на данъкоплатците - включително за поддържане на пътищата. Ако пък проблемът е в прословутата тол система, за която слушаме вече толкова години, да я беше въвел - пак е негова работа. Но проблемът е не само и не толкова в парите.     Когато прочетох казаното от премиера, първото, което изплува в съзнанието ми, бе споменът за едно общо събрание в малка община край Берн, на което присъствах преди две-три години. Повечето швейцарски общини нямат свой местен парламент и важните решения се взимат именно на такива събрания, в които може да участва всеки. Най-потресаващото, което видях тогава, бе как гражданите сами гласуваха за повишаване на данъците си, за да „вържат\" общинския бюджет за четири години напред. После с гласуване събранието разреши през следващите четири години да бъдат взети до 500 хиляди франка кредити за ремонт на общински пътища и улици. Занимавам ви с това не за да подчертая банално ясния факт, че там, за разлика от тук, дупки по пътищата няма.      Въпросът е защо няма - при положение, че климатичните условия са сходни, километрите също са им много, а и парите не падат от небето. Фундаменталната причина за това (както и въобще за швейцарското благоденствие) е в развилите се през времето особености на швейцарската демокрация, основаваща се на децентрализация и самоуправление, на ясно разделение и разпределение на властите и отговорностите, на компетентни и отговорни пред гражданите институции, контролирани от просветени и отговорни за собствения си живот граждани. Но това е друга тема. Сега за пътищата.      Общото събрание на въпросната швейцарска община одобри взимането на кредити не спонтанно и импровизирано, а въз основа на подробен доклад (предварително разпратен до всеки жител) с финансови разчети и с план на ремонтите по години. Имаше и богат снимков материал на \"дупки\" в асфалта, които по българските стандарти изглеждаха по-скоро като почти незабележими цепнатини и пукнатини. Обяснено бе обаче (подробно, с конкретни числа), че не бива да се чака да се отворят истински дупки, защото тогава разходите ще бъдат около 15 пъти по-високи.     Някои, естествено, ще се възмутят от сравнението с Швейцария и ще кажат: на тях им е лесно, те са богати, ние сме бедни. Ако не се сравняваме обаче, никога няма да помръднем от дупката, в която се намираме. А и както стана дума, въпросът е не само и не толкова в парите, колкото в това как и за какво се харчат. В Швейцария парите се харчат с ясна сметка и ясни отговорности, при пълна прозрачност на решенията, строга отчетност и стриктен граждански контрол.     Тук също човек остава с впечатлението, че всичко е точно пресметнато, само че целта е друга. Дупките например се запълват точно тогава и точно толкова, че да зейнат пак. Точно когато трябва. Което гарантира постоянен абонамент на запълващите ги. Тук и ремонтите на старата, и строителството на нова инфраструктура се извършват така, че разпадът и преремонтирането да са гарантирани. Единственият спорен въпрос е дали се строи по-грозно или по-некачествено. Тук често ще чуете оплакването, че нямаме икономика, защото нямаме производство, а само услуги. Само че адресът на плача е сбъркан - навсякъде в модерната икономика на постиндустриалната епоха секторът на услугите е доминиращ. Разликата е, че тук доминира секторът на „личните услуги\" - „наши другари\" са абонирани за изяждане на публични средства с последващо преразпределение на тези средства по веригата.   И още веднъж, за трети път: въпросът не е само и не толкова в парите. Става дума и за здрав разум. В Швейцария на никой политик няма да му мине през ума да говори подобни празни приказки, защото не само ще стане за смях, но и ще му е за последно. Тук мнозина не само се хващат, но им и харесва. И си ги избират и преизбират. Докато е така, пари няма и да има.   А иначе да се говори за дупките по пътищата е много удобно - не само за поддържане на рейтинга и за печелене на избори. Папагалски медии започват да повтарят темата дни наред, защото е „популярна\" и се харчи (дори и този текст неволно върши същата услуга). Така храброто население неусетно преглъща далеч по-големи и по-горчиви хапки, за които не се говори, понеже „не са интересни\".", "date": "2018.03.22", "title": "България и дупките, Швейцария и дупките"}
{"url": "http://www.classa.bg/%D1%81%D0%B2%D1%8F%D1%82/item/379933-%D1%89%D0%B5-%D0%B8%D0%BC%D0%B0-%D0%BB%D0%B8-%D0%BF%D0%B0%D0%BC%D0%B5%D1%82%D0%BD%D0%B8%D0%BA-%D0%BD%D0%B0-%D0%BC%D0%B8%D0%BB%D0%BE%D1%88%D0%B5%D0%B2%D0%B8%D1%87-%D0%B2-%D1%81%D1%8A%D1%80%D0%B1%D0%B8%D1%8F", "text": "            Бившият сръбски президент Слободан Милошевич почина през 2006 година в един килия на Хагския трибунал, където беше съден за престъпления по време на югославските войни през 90-те години на миналия век. По онова време не можеше да става и дума той да бъде погребан в \"Алеята на почетните граждани\" в луксозното гробище на Белград. И така ковчегът на Милошевич бе пренесен в задния двор на родната му къща в Пожаревац и погребан под една липа.   В продължение на повече от едно десетилетие Слободан Милошевич направляваше съдбините на бивша Югославия, в която бяха останали само Сърбия и Черна Гора. И до днес 90-те години на миналия век в Сърбия се считат за години на войни, бежански потоци, политически терор, санкции, хиперинфлация и бедност. Ерата „Милошевич\" приключи чак през октомври 2000 година, когато под натиска на масовите протести президентът беше принуден да признае поражението си на изборите.   Какво ли се е променило в днешна Сърбия, щом тъкмо тези ужасяващи времена внезапно се представят в романтична светлина, а в Белград искат да издигнат паметник на Милошевич и да назоват една улица на негово име? И тези идеи срещат подкрепата на редица известни личности.     \"Милошевич беше герой на своето време. Той защитаваше страната от бомбите на НАТО\", казва Йована Димитриевич, визирайки въздушните удари през 1999 година, отнели живота на много сърби и предизвикали отцепването на Косово. Йована Димитриевич е член на Окръжния комитет на Социалистическата партия на Сърбия (СПС) в Пожаревац и е подписала инициативата за издигане на паметник на Милошевич. \"Това е морално задължение на гражданите към един невинен човек и борец за сръбщината\", казва тя.   Милошевич пред Хагския трибунал   Подписката за паметник на Милошевич вече е предадена на градската управа в Белград и на президента Александър Вучич. От шест години той управлява Сърбия с желязна ръка. Контролира в голяма степен медиите и правосъдието, но навън се представя за убеден европеец. През 1990-те години той беше краен националист и министър на информацията при управлението на Милошевич. Коалиционни партньори в днешното правителство на Сърбия са именно социалистите, които искат се издигне паметник на Милошевич. Експертът по балканските проблеми Ерик Горди смята, че искането им е индикатор за това колко хора в Сърбия се чувстват неудовлетворени от начина, по който е извършен политическият преход.     А поводи за недоволство има достатъчно. Безработицата в страната е почти 30 процента, а четири пети от трудещите се получават по-малко от 400 евро на месец. Очакванията на хората след падането на Милошевич бяха значително по-високи. \"Демократично общество, икономически напредък, европейска интеграция - това са все неща, които сърбите така и не получиха. Затова през последните години се забелязва известна носталгия по Милошевич\", казва Ерик Горди. Не е случайно и това, че наскоро имаше премиера на мюзикъл с главен герой - Милошевич. А вдовицата на починалия автократ Миряна Маркович преди три години издаде биографична книга със заглавие \"Така беше\". Книгата, изпълнена с \"алтернативни факти\", пожъна голям успех в Сърбия. Още през 2003 година Миряна Маркович намери убежище в Русия, защото беше застрашена от съд за съучастие в убийството на един политически противник.   Разкрасяването на миналото се насърчава от управляващите и подчинените им булевардни медии. Президентът Вучич много обича да говори за \"хищническия режим\", който \"разрушил\" Сърбия чрез съмнителната приватизация на държавни предприятия. Чак сега Вучич можел да започне да изправя страната на крака.   Боян Джурич е убеден, че все пак няма да се стигне до издигането на паметник на Милошевич. \"Няма значение, че и днес бившите му довереници са на власт\", казва главният редактор на либералния вестник \"Нови погледи\". „Политиката на Милошевич не може да бъде реабилитирана, защото Сърбия вече е друга. И светът е друг\", казва още Боян Джурич. От друга страна сърбите все още не са осмислили истински миналото и травмите от 1990-те години. Те все още смятат Хагския трибунал за наложено им от чужбина зло. А бившите затворници от затвора в Хага отново участват активно в обществения живот. \"Режимът на Милошевич беше комбинация от болшевизъм и шовинизъм. Той загуби изборите само защото някои от неговите поддръжници смениха фронтовете.   Президентът Вучич все още не взел своето решение, но се очаква че ще остави инициативата за паметника да заглъхне от само себе си. Та нали в момента той се опитва да проправи пътя на Сърбия към ЕС като нормализира отношенията с бившата сръбска провинция Косово.   А ако някой ден все пак се стигне до изграждане на паметник на Милошевич, потребителите в Туитър имат много идеи как би могъл да изглежда той – например като пирамида от черепи, или пък като стилизирана банкнота от 500 милиарда динара, която да напомня за хиперинфлацията през 90-те години на миналия век. А един юзър се обявява за издигането на паметника с думите: \"Една обществена тоалетна в повече никога не е излишна\".", "date": "2018.03.22", "title": "Ще има ли паметник на Милошевич в Сърбия"}
{"url": "http://www.classa.bg/%D1%81%D0%B2%D1%8F%D1%82/item/379934-%D1%81%D1%80%D0%B0%D0%BC%D0%BD%D0%B0%D1%82%D0%B0-%D0%B8%D1%81%D1%82%D0%BE%D1%80%D0%B8%D1%8F-%D0%BD%D0%B0-%D0%B5%D0%B4%D0%BD%D0%BE-%D0%B8%D0%B7%D1%82%D1%80%D0%B5%D0%B1%D0%BB%D0%B5%D0%BD%D0%B8%D0%B5-%D1%81%D0%BE%D0%BB%D1%83%D0%BD-%D0%B8-%D0%B5%D0%B2%D1%80%D0%B5%D0%B8%D1%82%D0%B5", "text": "              В двора на Солунския университет има скромен паметник за гръцките жертви на Холокоста. Той беше издигнат чак през 2014 година - твърде късно за един град, който навремето е бил наричан „Ерусалим на Балканите\". „Все още мнозина солунчани не знаят, че върху част от мястото, на което днес се намира университетът, преди е имало еврейско гробище\", казва режисьорката Лидия Конста. Eдно от най-големите еврейски гробища в Европа - това в Солун - било разрушено по време на окупацията на града от хитлеровите войски и то не без помощта на солунските власти, които преследвали собствени цели. През 1917 година пожар разрушава големи части от града. Надгробните плочи от еврейското гробище били използвани за ремонта на улиците, тротоарите и черквите. Така изчезва едно от най-големите еврейски гробища в света.   До началото на 20-и век евреите съставляват близо половината от населението на Солун. Повечето синагоги и еврейски магазини са разрушени от големия пожар през 1917 година. Още през 7-и век голям брой евреи се заселват в Солун. През 15-и век към тях се присъединяват прокудените от Испания сефарадски евреи, които векове наред налагат своя отпечатък върху културния облик на града.    \"Тези хора са били преди всичко гърци\"   За всичко това режисьорката Лидия Конста научава чак през 80-те години на миналия век. Дотогава никой в Солун изобщо не говорел за тази част от историята на града, нито за съдбата на еврейските съграждани. Лидия предполага, че „след трагичните преживявания по време на окупацията, хората са искали да забравят всичко, свързано с войната\".   Историчката Рена Молхо обаче припомня, че е имало голям брой гръцки колаборационисти, които са се обогатявали за сметка на евреите. След войната много от скъпите недвижими имоти в града изведнъж се оказали в ръцете на нови собственици. 97% от евреите в Солун загиват по времето на Холокоста. Днес еврейската общност в града наброява едва около 1000 души. След войната настъпва времето на голямото мълчание – и до днес хората в Солун предпочитат да не си спомнят за съучастието на местни хора в престъпленията срещу евреите.     Мълчанието е нарушено едва когато на власт идва сегашният кмет на града Янис Бутарис. От 2013 година насам градската управа и еврейската общност организират възпоменателно шествие, с което искат да напомнят за депортацията на евреите от Солун. В момента се изгражда музей на Холокоста, който се финансира наполовина от германското правителство. Музеят ще има за цел да запази за идните поколения онази част от историческата истина, която не е била широко популяризирана досега.   „Много гърци и до днес са убедени, че Холокостът е нещо, което не ги засяга. „Това си е проблем на евреите\", казват те. Всъщност нещата са доста по-различни. Ясно е, че Холокостът е несправедливост - най-голямата несправедливост. И който не е в състояние да признае този факт, няма да гледа сериозно и на другите случаи на несправедливост\", казва историчката Рена Молхо.   Многобройните сдружения на жертвите в Гърция предпочитат да свързват понятието „Холокост\" предимно със зверските престъпления на Вермахта срещу онези, които не са били евреи.   Скромен паметник за жертвите на Холокоста се издига в двора на Солунския университет   „Евреите са избивани по етнически признак – само защото са се родили евреи, докато повечето останали жертви са били унищожавани от нацистите по политически причини. Много хора не разбират тази разлика и до днес. Според мен, точно това е антисемитизъм\", казва историчката.   Този латентен антисемитизъм нерядко се проявява и съвсем открито. „Германците избиха 360 души в моето село, но за евреите Хитлер беше прав. И до днес те управляват света и отказват да приемат Христовия кръст\", казва един пенсиониран учител от Крит в разговор с ДВ. А един 41-годишен мъж от град Серес допълва: „Защо да се занимаваме с такива глупости като Холокоста? Младото поколение така и така няма нищо против евреите\".     Точно това обаче е под въпрос. Според анкета на „Антиклеветническата лига\" (американска организация, която се бори срещу проявите на антисемитизъм), проведена през 2014 година, в никоя друга европейска държава антисемитизмът не е така широко разпространен, както в Гърция. 74% от анкетираните вярват, че евреите „упражняват прекалено голям контрол над света\". Близо половината от анкетираните (47%) са убедени, че „евреите са мразени заради собственото им поведение\". Анкетата показва, че антисемитските настроения са еднакво разпространени както сред младото поколение, така и сред по-възрастните.   „Съзаклятническите теории срещу евреите се насърчават и от някои представители на Гръцката православна църква. Има митрополити като Серафим от Пирея, които правят отявлени антисемитски изявления, но нито ги отстраняват от поста, нито пък подават оставка. А това показва какво отношение има църквата по този въпрос\", казва историчката Рена Молхо. През 2010 година Серафим например заяви по телевизията, че евреите контролирали международното банково дело.   За съдбата на депортираните евреи от Солун напомня една музейна сбирка в града   Рена Молхо все пак държи да подчертае, че не всички гърци са антисемити. Тъкмо по времето на нацистката окупация много гърци са оказвали и помощ на своите еврейски съграждани. „Фактът, че Гръцката православна църква игнорира антисемитските изявления на висши сановници, показва, че става дума за „сериозен системен проблем\", твърди историчката. Тя все пак е обнадеждена от някои развития през последните години – свързани най-вече с дейността на граждански инициативи.   Режисьорката Лидия Конста на свой ред казва: „Крайно време е Солун да погледне в очите истината за своето минало. Днешният Солун има дълга и богата културна история. И който не признава, че половината от жителите на този град са били евреи, никога няма да разбере, че те преди всичко са били гърци\", казва тя.", "date": "2018.03.22", "title": "Срамната история на едно изтребление: Солун и евреите"}
{"url": "http://www.classa.bg/%D1%81%D0%B2%D1%8F%D1%82/item/379935-%D0%BD%D0%B0%D0%B9-%D0%BC%D0%BE%D0%B3%D1%8A%D1%89%D0%B8%D1%8F%D1%82-%D1%87%D0%BE%D0%B2%D0%B5%D0%BA-%D0%BD%D0%B0-%D1%81%D0%B2%D0%B5%D1%82%D0%B0", "text": "            Това беше една от най-дългите сесии на Китайския народен конгрес. Депутатите заседаваха повече от две седмици, а дневният ред беше дълъг. Важна точка в него: избраниците в китайския уж-парламент безропотно прогласуваха една от най-мащабните реформи на китайския държавен апарат от години насам, която включва и сериозни съкращения на министерства и служби с цел държавният апарат да стане по-стегнат и ефикасен. На този фон е важно да се знае, че китайската бюрокрация е смятана за една от най-тромавите в света. А тъй като дава хляб на милиони чиновници, тя е и една от най-големите.       Без съмнение обаче в центъра на това заседание на Китайския народен конгрес се възправи една-единствена личност - президентът Си Цзинпин, който със сигурност е много доволен от развоя на събитията през тези две седмици. Както е известно, Конгресът взе историческото решение да отмени правилото за само два президентски мандата по пет години. При това го взе почти единодушно - само с два гласа против, три въздържали се и една невалидна бюлетина. От това следва, че теоретически Си Цзинпин може да властва неограничено.   Освен това в преамбюла на Конституцията бяха включени „Мислите на Си Цзинпин\". Така китайците, които в бъдеще решат да критикуват Си, могат да бъдат обвинени, че нарушават основния закон.   В рамките на реформата беше създадена и една нова супер-комисия, която полага в ръцете на Си могъщ инструмент, включително и за преследване на потенциални противници. Така наречената Национална комисия за надзор ще действа срещу случаите на корупция и недисциплинираност, при това - независимо от съдилищата и прокуратурата.     Мнозина наблюдатели вече се опасяват, че на хоризонта изгрява един китайски президент, който заради прекомерната си власт би могъл да изгуби всякаква връзка с реалността. Едно е сигурно отсега: след този Конгрес вече не съществува никакъв механизъм, който да може да спре подобна тенденция. Сигурно е също така, че занапред над 1 милиард души ще зависят в своето развитие главно от поведението на един-единствен човек.   Още преди началото на този Национален конгрес мнозина смятаха Си Цзинпин за най-могъщия човек на света. Сега той окончателно си подсигури тази позиция.", "date": "2018.03.22", "title": "Най-могъщият човек на света"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/379925-%D0%BF%D1%80%D0%B5%D0%B4-%D0%B5%D0%B4%D1%80%D0%BE%D0%B3%D1%8A%D1%80%D0%B4%D0%B0%D1%82%D0%B0-%D0%B0%D0%BB%D0%B5%D0%BA%D1%81%D0%B0", "text": "Започваме щастливия миг с Алекса и нейните прелестни извивки, които може да видите само след още няколко реда. Не сме сигурни дали има диплома от УАСГ, за да се качва така, при това без предпазно облекло и сме изненадани, че то прогресивно намалява във всеки следващ кадър.    Все пак сме впечатлени от панорамата - друго изобщо не сме гледали - и се надяваме, че всеки от нас ще има времето, за да я оцени (все още говорим за панорамата).    Експерти отбелязват, че пред формите на красавицата всичко мъже до един са просто \"Новичок\" (аматьор, новак).    Ето я и Алекса, другото не е важно!                ", "date": "2018.03.22", "title": "Пред едрогърдата Алекса..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/379926-%D1%80%D0%B0%D1%82%D0%B0%D0%B9%D0%BA%D0%BE%D0%B2%D1%81%D0%BA%D0%B8-%D1%81%D0%B5-%D0%BF%D0%BE%D0%BA%D0%B0%D0%B7%D0%B0", "text": "Емили Ратайковски и Себастиян Биър-Маклард се ожениха на 23 февруари за изненада на мнозина, понеже преди да се обвържат пред олтара те бяха заедно само от няколко седмици. \r\n    Но по всичко изглежда, че те се чувстват щастливи един с друг. 26-годишната моделка даже сподели в \"Инстаграм\" няколко секси снимки от сватбеното им пътешествие в Юта, на които е чисто гола. \r\n   \"Позирам за моя съпруг\", написа Емили към горещите снимки, на които е само по слънчева шапка. Двамата, които се радват на медения си месец, са отседнали в петзвезден хотел, в който луксозният им престой излиза по $8 хил. на вечер. На фотографиите красавицата позира абсолютно гола до басейна, а също така и на улицата. \r\n   \r\n                ", "date": "2018.03.22", "title": "Ратайковски се показа...."}
