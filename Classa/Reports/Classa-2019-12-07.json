{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/403110-%E2%80%9E%D0%B2%D0%B0%D0%B9%D0%BD%D0%B5%D1%80-%D1%86%D0%B0%D0%B9%D1%82%D1%83%D0%BD%D0%B3%E2%80%9C-%D0%B1%D1%80%D0%B0%D0%B2%D0%BE-%D0%BD%D0%B0-%D1%81%D0%BE%D1%84%D0%B8%D0%B9%D1%81%D0%BA%D0%B0%D1%82%D0%B0-%D1%84%D0%B8%D0%BB%D1%85%D0%B0%D1%80%D0%BC%D0%BE%D0%BD%D0%B8%D1%8F-%D0%B8-%D0%BD%D0%B5%D0%B9%D0%BD%D0%B8%D1%8F-%D0%B4%D0%B8%D1%80%D0%B8%D0%B3%D0%B5%D0%BD%D1%82-%D0%BD%D0%B0%D0%B9%D0%B4%D0%B5%D0%BD-%D1%82%D0%BE%D0%B4%D0%BE%D1%80%D0%BE%D0%B2", "text": "", "date": "2019.12.07", "title": "„Вайнер цайтунг“  Браво на Софийската филхармония и нейния диригент Найден Тодоров"}
{"url": "http://www.classa.bg/%D1%81%D0%B2%D1%8F%D1%82/item/403101-%D0%BD%D0%B0%D0%B9-%D1%85%D1%83%D0%B1%D0%B0%D0%B2%D0%BE%D1%82%D0%BE-%D0%BE%D1%82-%D0%B6%D0%B8%D0%B2%D0%BE%D1%82%D0%B0-%D0%B2-%D1%81%D1%81%D1%81%D1%80", "text": "Вярвате или не, но много руснаци все още оплакват разпада на СССР - и би било лъжа да се каже, че нямат основание да го правят. Съжалявате ли за разпадането на СССР? Е, две трети от руснаците (66%) съжаляват, твърди  на \"Левада-център\" от декември 2018 година. И това е най-големият брой в постсъветската история. За да разберем по-добре защо падането на съветската империя, почти 30 години по-късно, се разглежда от мнозина като бедствие, събрахме няколко мнения за най-доброто от СССР. Ето какво научихме.           Чувство за сигурност   Този отговор е може би най-популярен, макар и по различни причини. Съветският живот може да е бил доста скучен, но мнозина смятат, че основните блага и възможности са до известна степен гарантирани за всички за цял живот, чрез системата на социалните услуги, пенсиите и т.н. Обикновено имаш работа, от която е много трудно да бъдеш уволнен, скромна, но стабилна заплата, платени пътувания до санаториуми (веднъж на няколко години) и т.н. \"Ако нещо не е наред с теб, няма да се озовеш на улицата като болен просяк, защото ще се погрижат за теб\", спомня си Олга от Москва, която е живяла в СССР. \"Това беше много комфортен начин на живот. Опитах го - и беше страхотно.\"           Филмовият режисьор Николай Бурляев е съгласен: \"В СССР всеки можеше да бъде сигурен, че има утре. Всеки. Беше невъзможно да се притесняваш за неща като 'Ще запазя ли работата си?', 'Ще запазя ли апартамента си?', или 'Ще успея ли да храня децата си утре?' А сега всички се тревожим за тези неща.\" Тъмната страна:  Не винаги е приятно целият ти живот да бъде планиран. В СССР възможностите за кариера, свободите и заплатите са доста ограничени. Например, държавата може да ти даде безплатно превозно средство или дори апартамент - но все пак може да чакаш години, за да го получиш. И откъсването от добре планирания живот на съветски гражданин се смята буквално за престъпление - попитай онези, които са обвинени в социален паразитизъм (случва се, ако например не работиш повече от 4 месеца).   Гордеехме се със своята страна       \"Моралните принципи на СССР бяха правилни… поне ако говорим за обявените\", съгласява се Олга. \"Човек трябваше да работи за нещо по-голямо, а не само за пари.\" Тъмната страна:  Като тоталитарна държава СССР се справя чудесно в установяването на идеали, но много зле с това да казва истината на своите граждани (което, разбира се, им помага да се чувстват горди). \"Противопоставянето от всякакъв вид се наказваше. Всеки, дръзнал да изкаже различно мнение от това на партията, беше обречен\", припомня геологът Юрий Кечеджиян. До края на съветската ера (края на 1980-те години) само децата могат да повярват, че СССР, с разпадащата си се икономика и постоянните опашки в магазините, е най-добрата държава в света.   Всички са равни (повече или по-малко)       Съветският съюз е страна на скромността. Не е прието да се притесняваш твърде много за пари и богатства (плюс това по-голямата част от населението, с изключение на шефовете на комунистическата партия, почти няма такива). Съществуват неща, които се смятат за много по-ценни от парите - например професионализмът. \"Не сме се отнасяли, например, към учителите като към загубеняци (както често се случва в днешно време)\", казва Наталия Смирнова за руската платфрома TheQuestion. \"Да си професор беше като да принадлежиш към благородничеството.\" Равенството означава нещо в СССР: почти никой няма много, но почти всеки има нещо. \"Разбира се, в СССР имаше елит - височайши служители, изтъкнати учени, художници и т.н., които се радваха на привилегии, като например да имат държавна вила на разположение или изобилие от иначе оскъдни продукти\", пише Олга Ковалевская за Express Gazeta. \"Но разликата в заплатите между топ мениджърите и обикновените работници не беше толкова голяма, колкото е сега.\"           Тъмната страна:  Ако разгледаме горното по-реалистично, ще се съгласим с друг потребител на TheQuestion, Даниил Прохоров, който казва: \"Всеки можеше да си позволи лоша храна и некачествени дрехи.\" Материално богатство почти не съществува в СССР - поне за по-голямата част от неговите граждани. И макар основите да са гарантирани, дори тези, които работят здраво, рядко могат да се издигнат над посредственото ниво на потребление. Така че защо му е на човек да работи здраво? По принцип това е една от (многото) причини съветската социалистическа икономика в крайна сметка да се срине толкова драматично.", "date": "2019.12.07", "title": "Най-хубавото от живота в СССР"}
{"url": "http://www.classa.bg/%D1%81%D0%B2%D1%8F%D1%82/item/403102-%D0%B7%D0%B0%D0%BF%D0%BB%D0%B0%D1%85%D0%B0%D1%82%D0%B0-%D0%B7%D0%B0-%D0%BB%D0%B8%D0%B1%D0%B5%D1%80%D0%B0%D0%BB%D0%BD%D0%B0%D1%82%D0%B0-%D0%B4%D0%B5%D0%BC%D0%BE%D0%BA%D1%80%D0%B0%D1%86%D0%B8%D1%8F-%D0%B5-%D0%B8%D0%B4%D0%B5%D0%BE%D0%BB%D0%BE%D0%B3%D0%B8%D1%87%D0%B5%D1%81%D0%BA%D0%B8%D1%8F%D1%82-%D0%B2%D0%B0%D0%BA%D1%83%D1%83%D0%BC-%D0%B2-%D0%BE%D1%81%D0%BD%D0%BE%D0%B2%D0%B8%D1%82%D0%B5-%D0%B9", "text": "През последното десетилетие политиците по целия свят се борят да се справят с крайнодясното движение. Но досега твърде голяма част от тази битка беше насочена срещу нативистите вместо към защита на либералната демокрация, пише за Prospect политологът Кас Муде.  Крайно време е да разработим съгласувани и всеобхватни либерални демократични отговори както на антиполитическата практика на технокрацията, така и на популизма. Докато повечето политически традиции се покланят на боговете на „пазара“ през последните две десетилетия на миналия век, през първите две десетилетия на този век те все по-често се вслушват в (еднородния) „глас на народа“.  Това, което трябва всички основни политически традиции да постигнат, е да преоткрият силните страни на либералната демокрация, а също и да помислят по-внимателно за най-добрия баланс между управлението на мнозинството и правата на малцинствата. Трябва да се научим да защитаваме либералната демокрация, като обясним защо тя е най-добрата политическа система, която имаме в момента. Решаващо за този дебат е възвръщането на термина „малцинство“. Той не трябва да се прилага изключително за „етнически“ или „религиозни“ групи. Хората трябва да разберат, че всеки може да бъде - или да стане - малцинство във времето и че само либералната демокрация винаги ще защитава вашите основни права - независимо дали сте част от мнозинството или малцинството. По подобен начин трябва да мислим отново за това къде наистина се намират границите на либералната демократична система. Критиката на политиките и начина, по който се водят нещата, е неразделна част от системата. Но някои позиции атакуват корена на системата и затова не могат да бъдат настанени в нея. Например, въпреки че затварянето на границите за мюсюлманските имигранти може да бъде морално отвратително и практически невъзможно, само по себе си то не подкопава либералната демократична система. Отнемането на права на гражданите, защото те са мюсюлмани или от друга религия, обаче го прави. По същия начин, отслабването на независимостта на медиите или съдебната система, атакува основите на либералната демокрация и следва да бъде отхвърляно от всяка страна. Отвъд това всяка политическа традиция трябва да преосмисли собственото си идеологическо ядро през новото десетилетие. Задачата е да се открият интелектуалните основи на миналото и да се прилагат към настоящите и бъдещите предизвикателства. Това не е от значение само за социалдемокрацията, която се е отклонила най-далеч от своя произход. Християнската демокрация и консерватизмът може да са се справили по-добре в електорален план, но те често са постигнали това на базата на радикални програми, вдъхновени от дясната страна, а не от собствения си кодекс. Как изглежда християнската демокрация в една до голяма степен секуларизирана Европа, с нарастващо и маргинализирано мюсюлманско население? Какво означава консерватизмът след десетилетия неолиберална хегемония, понякога смекчена от социалдемокрацията? Как либерализмът се възстановява от Голямата рецесия? И как трябва да се развива Европа след десетилетия на интеграция без визия и в сблъсък с конфронтираща Русия и все по-малко инвестиции от САЩ? Социалната демокрация остава вкоренена в социално-икономическите интереси, но днес те са по-малко свързани с определен класа, отколкото преди. С нарастващия (и често образован) прекариат, наред с все по-разнообразната работническа класа, социалдемокрацията трябва да премахне традиционния си модел на солидарност на една класа, който се основаваше на патриархалното бяло семейство. И с технологичната революция на хоризонта тя трябва да се откаже от илюзията за пълна заетост, да възстанови връзките си със синдикатите и сериозно да обсъди различните варианти за универсален базов доход. Всичко това изисква фундаментално преосмисляне на смисъла и стойността на заетостта на пълен работен ден. Освен това, поне на нашия континент, нищо от това не може да бъде постигнато без фундаментална реформа на Европейския съюз. Малко от това ще се случи през 2020 г., а може би не и през следващото десетилетие. В много отношения истинската криза на либералната демокрация днес не е интегрирането и нормализирането на крайната десница. Това е идеологичният вакуум в собственото ѝ сърце.  ", "date": "2019.12.07", "title": "Заплахата за либералната демокрация е идеологическият вакуум в основите й"}
{"url": "http://www.classa.bg/%D1%81%D0%B2%D1%8F%D1%82/item/403103-%D0%BC%D0%B5%D0%BB%D0%B0%D0%BD%D0%B8%D1%8F-%D0%BD%D0%B0%D0%B9-%D1%83%D0%BC%D0%BD%D0%B8%D1%8F%D1%82-%D1%87%D0%BE%D0%B2%D0%B5%D0%BA-%D1%81-%D1%84%D0%B0%D0%BC%D0%B8%D0%BB%D0%B8%D1%8F%D1%82%D0%B0-%D1%82%D1%80%D1%8A%D0%BC%D0%BF", "text": "Една от най-сполучливите шеги, които можете да чуете за първа дама на САЩ, включва Лора Буш. В началото на своята връзка с Джордж Буш той я води в семейното имение в Мейн, където семейството прекарва свободното си време в дейности като футбол, тенис и плаване с лодки. Бабата на Буш я попитала с какво се занимава, а Лора отговорила кратко: \" Пуша, чета и наблюдавам\" . Тя така и не се пристрастява към светлините на прожекторите, които е принудена да дели със своя мъж, но като жената до губернатор, а след това и до президент, тя стиска зъби и дава най-доброто от себе си в ролята си на съпруга на политик. Много журналисти, които са интервюирали Лора Буш, споделят, че никога не са могли да я накарат да каже нещо извън сценария или нещо спонтанно.     Затова няма как да не се сетим за нея, ако попаднем на новата биография на Мелания Тръмп, написана от Кейт Бенет. Точно както госпожа Буш, и Мелания никак не е фен на публичността, въпреки че изборите й на тоалети понякога говорят за точно обратното. Мелания всъщност пази толкова ревностно личния си живот, че понякога е наричана \"Грета Гарбо на Белия дом\". Тя прави това, което й се налага да прави като първа дама, но очевидно не се наслаждава на тази си роля. Голямата разлика между Лора Буш и Мелания Тръмп е, че първата има зад гърба си години опит като съпруга на политик, преди да влезе в Белия дом. Затова и колкото и потайна и срамежлива да е била, тя е имала представа колко много животът й във Вашингтон ще напомня на живот в аквариум. Госпожа Тръмп не може да се похвали със същия опит. Като бивш модел и съпруга на бизнесмен/ риалити звезда, тя знае как да се държи на червения килим, но политическият живот за нея беше непозната територия. По тази причина и съвсем разбираемо тя понякога прави гафове като този да носи шапка на колонизатор при посещението си в Африка. Или да се захване със спорна инициатива, каквато е благотворителната й кампания \"Be Best\". Или да изкопира реч на Мишел Обама. Както посочва писателката Бенет, Мелания не пише речта си сама, но никой по времето на кампанията на Тръмп не си прави труда да прегледа речите, написани от екипите им. В книгата на Бенет обаче липсват клюки и пикантни подробности, каквито мнозина очакват от подобно четиво. Единствената по-лична информация, която се среща, е, че Мелания трудно преглъща жаждата за внимание на Иванка Тръмп и не се разбира добре с Карън Пенс, съпругата на вицепрезидента Майк Пенс. За разлика от другите членове на фамилията Тръмп, Мелания ненавижда публичността и особено тази, която не може да контролира. Освен това, за разлика от останалите членове на семейство Тръмп, тя мисли, преди да си отвори устата и се стреми да казва колкото се може, по-малко. Показателно е, че в книгата на Бенет няма нито един цитат от първата дама. Мелания влезе в Белия дом като мистерия за американците и, ако зависи от нея, ще го напусне по същия начин - като един същински \"словенски сфинкс\". Приоритет номер едно за нея остава да защити своето лично пространство и това на сина си Барън и тя върши тази своя задача неуморно. В края на тази седмица тя си позволи гневен пост в Twitter срещу свидетелка по делото за импийчмънт на Тръмп, която се пошегува с името на Барън, макар че шегата целеше да засегне президента. Посланието обаче е ясно - не споменавай публично сина ми, защото ще последва ответна реакция. Бенет е журналист от \"Си Ен Ен\" и следи отблизо живота на Мелания и дори и се възхищава, най-вече заради факта, че първата дама отказва да играе лицемерната игра на съпруга на политик. Когато избухна скандалът с порно актрисата Сторми Даниълс, Мелания дойде с отделна кола на ежегодната реч на Тръмп, облечена в бял костюм с панталон, макар че знае, че мъжът й мрази дамски костюми с панталон. Когато президентът забрави жена си и избърза напред по време на визитата си в Израел, а след това се опита да тромаво да хване ръката й, тя отблъсна дланта му. Тя се противопоставя на кибер-тормоза с кампанията си \"Be Best\", въпреки че мъжът й често използва социалните мрежи, за да напада и обижда опонентите си. Обяви се твърдо против мерките деца да бъдат разделяни от родителите им мигранти и въпреки протестите на Тръмп, лично отиде до Тексас, за да види с очите си жертвите на тази политика. Нещо повече, Мелания не се приема за жертва и не отброява времето до деня, в който ще може да се разведе със съпруга си. Знае, че бракът им е основан на взаимни изгоди и се чувства комфортно дори и в тази ситуация. Веднъж журналист я попита дали би се омъжила за Доналд Тръмп, ако не беше богат, а тя отвърна на въпроса с въпрос - дали Тръмп щеше да се ожени за нея, ако не беше красива. Семейство Тръмп зависят един от друг и тя е единственият човек, който може да накара президента да се вслуша в думите й. Няма значение какво си мислите за Мелания - дали я смятате за златотръсачка, ходещ модел за скъпи дрехи, оглушала за гласа на обикновените хора Мария Антоанета или съпруга на един от най-противоречивите президенти в съвременната ни история. Тя е и жена, която е израснала в бедна комунистическа държава, но говори пет езика, а в свободното си време посещава болни и деца в неравностойно положение. Защитава като тигрица сина си и пази благородно мълчание и въпреки това е невъзможно да я игнорираш. Когато видите нейна снимка, на която е застанала до Доналд Тръмп, най-вероятно си казвате, че тази красива жена заслужава повече. Само че тя със сигурност има безпощадно точен отговор и на подобна реплика.  ", "date": "2019.12.07", "title": "Мелания - най-умният човек с фамилията Тръмп"}
{"url": "http://www.classa.bg/%D1%81%D0%B2%D1%8F%D1%82/item/403104-%D0%BF%D1%83%D1%82%D0%B8%D0%BD-%D1%80%D1%83%D1%81%D0%B8%D1%8F-%D0%B5-%D0%B3%D0%BE%D1%82%D0%BE%D0%B2%D0%B0-%D0%B4%D0%B0-%D1%83%D0%B4%D1%8A%D0%BB%D0%B6%D0%B8-%D0%BD%D0%BE%D0%B2%D0%B8%D1%8F-%D0%B4%D0%BE%D0%B3%D0%BE%D0%B2%D0%BE%D1%80-%D0%B7%D0%B0-%D0%BA%D0%BE%D0%BD%D1%82%D1%80%D0%BE%D0%BB-%D0%BD%D0%B0%D0%B4-%D0%BE%D1%80%D1%8A%D0%B6%D0%B8%D1%8F%D1%82%D0%B0-%D0%B1%D0%B5%D0%B7-%D1%83%D1%81%D0%BB%D0%BE%D0%B2%D0%B8%D1%8F-%D0%B8-%D0%B4%D0%B8%D1%81%D0%BA%D1%83%D1%81%D0%B8%D0%B8", "text": "Москва е готова да удължи последния основен договор за контрол на ядреното оръжие, без условия или дискусии, заяви президентът Владимир Путин, като повтори позицията на Русия по Новия договор СТАРТ, който изтича през 2021 г. „Русия е готова незабавно, възможно най-скоро, преди края на годината, да удължи договора за Нов СТАРТ без никакви предпоставки, за да няма двойно, тройно тълкуване на нашата позиция по-късно. Казвам това официално\", изтъкна руският президент.   Новият договор START, който задължава Москва и Вашингтон да намалят наполовина броя на своите стратегически ракети, беше подписан през април 2010 г. Споразумението изтича през февруари 2021 г., но има вариант той да бъде удължен до 2026 г. Русия вече е подала цялата документация, необходима за започване на преговори за удължаване на договора, но САЩ не са реагирали на предложението. Москва е обезпокоена, че администрацията на Тръмп е готова да изхвърли Нов START, точно както стана с INF. Договорът за ядрените сили със среден обсег (INF) забрани на Русия и САЩ да използват наземни ракети на наземни бази с обхват между 500 км (310 мили) и 5 500 км (3418 мили) в Европа и беше крайъгълен камък на сигурността за този континент от 1987 г. Едностранното оттегляне на САЩ от договора не оставя на Русия друг избор освен да го напусне, което поражда опасения от нова надпревара с оръжия между двете страни.", "date": "2019.12.07", "title": "Путин: Русия е готова да удължи Новия договор за контрол над оръжията без условия и дискусии"}
{"url": "http://www.classa.bg/%D1%81%D0%B2%D1%8F%D1%82/item/403105-%D0%BD%D0%B0%D1%82%D0%BE-%D0%B8%D1%81%D0%BA%D0%B0-%D0%B4%D0%B0-%D0%B4%D0%BE%D0%BC%D0%B8%D0%BD%D0%B8%D1%80%D0%B0-%D0%BD%D0%B5-%D1%81%D0%B0%D0%BC%D0%BE-%D0%B2-%D0%B5%D0%B2%D1%80%D0%BE%D0%B0%D1%82%D0%BB%D0%B0%D0%BD%D1%82%D0%B8%D1%87%D0%B5%D1%81%D0%BA%D0%B8%D1%8F-%D1%80%D0%B5%D0%B3%D0%B8%D0%BE%D0%BD,-%D0%BD%D0%BE-%D0%B8-%D0%B2-%D0%B1%D0%BB%D0%B8%D0%B7%D0%BA%D0%B8%D1%8F-%D0%B8%D0%B7%D1%82%D0%BE%D0%BA", "text": "Руският външен министър Сергей Лавров заяви в четвъртък, че НАТО иска да доминира не само в евроатлантическия регион, но и в Близкия изток. Той направи изявлението след 26-ата среща на Съвета на ОССЕ в Братислава, Словакия.   „НАТО продължава безразсъдното си разрастване, военната инфраструктура на блока бързо се движи на изток, близо до руските граници. Има постоянно разпалване на напрежението, обвинения в агресивни намерения от страна на Русия \", цитира го Sputnik.   „Всичко това се случва на фона на рекордно увеличение на военните бюджети - решението, което беше прието по време на неотдавнашната среща на върха на НАТО в Лондон\", добави Лавров. Русия има отговор на всички заплахи от страна на НАТО и ще гарантира сигурността си, без да влиза в надпревара с оръжие, добави министърът.", "date": "2019.12.07", "title": "НАТО иска да доминира не само в евроатлантическия регион, но и в Близкия изток"}
{"url": "http://www.classa.bg/%D1%81%D0%B2%D1%8F%D1%82/item/403106-%D0%B5%D1%80%D0%B4%D0%BE%D0%B3%D0%B0%D0%BD-%D1%81%D1%8A%D1%8E%D0%B7%D0%BD%D0%B8%D1%86%D0%B8%D1%82%D0%B5-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%BF%D0%BE%D0%B4%D0%BA%D1%80%D0%B5%D0%BF%D1%8F%D1%82-%D1%82%D1%83%D1%80%D1%86%D0%B8%D1%8F-%D0%B2-%D0%BA%D0%BE%D0%BD%D1%84%D0%BB%D0%B8%D0%BA%D1%82-%D1%81%D1%8A%D1%81-%D1%81%D0%B8%D1%80%D0%B8%D0%B9%D1%81%D0%BA%D0%B8%D1%82%D0%B5-%D0%BA%D1%8E%D1%80%D0%B4%D1%81%D0%BA%D0%B8-%D0%B1%D0%BE%D0%B9%D1%86%D0%B8,-%D1%82%D1%8A%D0%B9-%D0%BA%D0%B0%D1%82%D0%BE-%D1%82%D1%8F-%D0%BE%D0%B4%D0%BE%D0%B1%D1%80%D0%B8-%D0%BF%D0%BB%D0%B0%D0%BD%D0%B0-%D0%BD%D0%B0-%D0%BD%D0%B0%D1%82%D0%BE", "text": "Съюзниците от НАТО трябва да подкрепят Турция в конфликта със сирийските кюрдски бойци, след като Анкара отхвърли възраженията си срещу плановете на Съюза за отбрана в Полша и Прибалтика, заяви президентът на Реджеп Тайип Ердоган, цитиран от медиите.   Преди срещата на върха в сряда Турция разгневи другите членове на НАТО, като заяви, че ще блокира плана за отбрана, докато не посочат кюрдската милиция YPG, срещу която Анкара проведе военна офанзива преди два месеца, като терористична организация.   Ердоган каза пред репортери в Лондон, че Турция отмени възражението си срещу плана за Прибалтика, след като генералният секретар на НАТО Столтенберг и лидерите на Германия, Франция и Полша поискаха подкрепата на Турция. „След разговори с моите колеги, ние казахме„ да на това, но не трябва да ни изоставяте в борбата срещу терора\", се казва Ердоган.   След срещата Столтенберг каза, че съюзниците не са обсъждали как да дефинират YPG по време на своите преговори.", "date": "2019.12.07", "title": "Ердоган: Съюзниците трябва да подкрепят Турция в конфликт със сирийските кюрдски бойци, тъй като тя одобри плана на НАТО"}
{"url": "http://www.classa.bg/%D1%81%D0%B2%D1%8F%D1%82/item/403107-%D1%80%D1%83%D1%81%D0%BA%D0%B8%D1%8F%D1%82-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8%D1%82%D0%B5%D0%BB-%D0%B2-%D0%BE%D0%BE%D0%BD-%D1%81%D0%B5-%D1%88%D0%B5%D0%B3%D1%83%D0%B2%D0%B0-%D1%81-%D1%82%D1%80%D1%8A%D0%BC%D0%BF-%D0%B2-%D0%B1%D0%B5%D0%BB%D0%B8%D1%8F-%D0%B4%D0%BE%D0%BC", "text": "Московският пратеник в ООН се пошегува с Доналд Тръмп за вътрешността на Белия дом, след като обиколи резиденцията на американския президент. Двамата обсъдиха и продължаващия спор за визи за руските делегации в ООН. Василий Небензия бе приет в Белия дом в четвъртък като част от прием, организиран от президента, за да отбележи началото на ротационното управление на САЩ като председател на Съвета за сигурност на ООН. Руският дипломат благодари на Тръмп за неговото гостоприемство, но имаше една закачлива критика към Белия дом. \"Видяхме Китайската стая, но още не видяхме Руската стаята\", каза Небензия на американския лидер и добави, че може би това е \"строго секретно пространство в резиденцията му \". Не изпускайки ритъма, Тръмп отговори: \"О, добре, ще трябва да се погрижим за това.\" Приятелският обмен обаче беше последван от по-сериозен бизнес. Небензия също притисна Тръмп за това, че на руските делегати в Общото събрание на ООН не се издават визи за САЩ за изпълнение на задълженията им. Москва обвини Вашингтон, че умишлено е задържал молбите им за виза. Тръмп каза, че не е запознат с въпроса и обеща да \"се справи с него\".", "date": "2019.12.07", "title": "Руският представител в ООН  се шегува с Тръмп  в Белия дом"}
{"url": "http://www.classa.bg/%D1%81%D0%B2%D1%8F%D1%82/item/403108-%D0%BA%D0%B8%D1%82%D0%B0%D0%B9-%D1%81%D0%B5-%D0%BE%D1%82%D0%BA%D0%B0%D0%B7%D0%B2%D0%B0-%D0%BE%D1%82-%D0%BC%D0%B8%D1%82%D0%B0%D1%82%D0%B0-%D0%B7%D0%B0-%D0%B2%D0%BD%D0%BE%D1%81-%D0%BD%D0%B0-%D1%81%D0%BE%D1%8F-%D0%B8-%D1%81%D0%B2%D0%B8%D0%BD%D1%81%D0%BA%D0%BE-%D0%BC%D0%B5%D1%81%D0%BE-%D0%BE%D1%82-%D1%81%D0%B0%D1%89", "text": "Пекин работи за изключване на някои доставки на соя и свинско месо от своите наказателни мита за Вашингтон, съобщи китайското финансово министерство, като се позова на решение на митническата комисия. Китайските фирми могат да подават заявления за получаване на освобождаване от мита за внос на соя и свинско месо от САЩ, посочва министерството в изявление в петък, без да уточнява количествата. То добави, че се очаква компаниите да купуват стоките на базата на независими преговори, да внасят, както сметнат за добре, и да носят свързаните с това печалби или загуби. Някои китайски компании внасят определено количество стоки от САЩ, за да покрият вътрешните нужди. В момента Китай е изправен пред голям недостиг на свинско месо, тъй като африканската чума по свинете унищожи огромна част от свинете в страната. Растящият търговски спор между Вашингтон и Пекин вече доведе до мита за внос на стоки на стойност милиарди долари. Китай удари американския внос на соя и свинско месо с 25-процентни мита през юли 2018 г. в отговор на налозите на САЩ върху стоките му заради предполагаеми нелоялни търговски практики от Пекин. Двете страни в момента работят по „фаза първа\" или междинно споразумение за облекчаване на напрежението, а вдигането на митата за стоки един на друг е един от ключовите въпроси на разговорите.   Президентът Доналд Тръмп ескалира търговското напрежение по-рано тази седмица, когато каза, че търговската сделка с Китай може да се наложи да изчака до президентските избори през следващата година в САЩ.", "date": "2019.12.07", "title": "Китай се отказва от митата за внос на соя и свинско месо от САЩ"}
{"url": "http://www.classa.bg/%D1%81%D0%B2%D1%8F%D1%82/item/403109-%D0%BC%D0%B8%D0%BA%D1%80%D0%BE%D0%B1%D0%B8%D1%82%D0%B5-%D1%81-%D1%85%D0%B5%D0%B2%D0%B8-%D0%BC%D0%B5%D1%82%D1%8A%D0%BB-%D0%B4%D0%B8%D0%B5%D1%82%D0%B0-,-%D0%BA%D0%BE%D0%BD%D1%81%D1%83%D0%BC%D0%B8%D1%80%D0%B0%D1%89%D0%B8-%D0%BC%D0%B5%D1%82%D0%B5%D0%BE%D1%80%D0%B8%D1%82,-%D0%B1%D0%B8%D1%85%D0%B0-%D0%BC%D0%BE%D0%B3%D0%BB%D0%B8-%D0%B4%D0%B0-%D0%BF%D1%80%D0%B5%D0%B4%D0%BB%D0%BE%D0%B6%D0%B0%D1%82-%D0%BA%D0%B0%D0%BA-%D1%81%D0%B5-%D0%BE%D0%B1%D1%80%D0%B0%D0%B7%D1%83%D0%B2%D0%B0-%D0%B6%D0%B8%D0%B2%D0%BE%D1%82%D1%8A%D1%82-%D0%BD%D0%B0-%D0%B7%D0%B5%D0%BC%D1%8F%D1%82%D0%B0", "text": "Метеоритите може да не звучат апетитно, но за един странен микроб те са закуска, обяд и вечеря. Причудливите хранителни навици на съществото могат да помогнат за отключване на мистериите за това как ранните форми на живот са издържали на тежки условия на Земята. Metallosphaera sedula, силно издръжлив микроб, способен да издържа на екстремни температури и силно киселинни среди, може да оцелее единствено при диета от космически скали, откриха нови изследвания, публикувани в Scientific Reports. Откритието не само хвърля светлина върху това как организмите биха могли да оцелеят на други планети, но предоставя ценна представа за това как ранният живот на Земята може да е процъфтявал върху хранителни вещества, донесени от дълбокия Космос. „Метеоритите може да са доставили различни основни съединения, улесняващи еволюцията на живота, какъвто го познаваме на Земята\", се казва в изследването. Съзнавайки, че M. sedula е литотроф - същество с вкус към метали и минерали, учените от Виенския университет пробвали да определят как организмът ще поеме космическите скали, върху подготвен за пиршество от 120-килограмов богат на желязо метеорит, паднал в Африка през 2000 г., известен като NWA 1172. Микробите, които попадат в областта на археите, се прилагат върху стерилизирани плочи от метеорита и внимателно се наблюдават под микроскоп, като изследователите анализират металните йони, които съществата освобождават, докато се хранят. В сравнение с организмите, които са били хранени с халкопирит, минерал наличен на Земята, метеоритоносците унищожават неговите части, метаболизират космическите скали и растат с много по-бързи темпове. „ Консумирането на чужди минерали изглежда е по-полезно за този древен микроорганизъм, отколкото диета от земни минерални източници\", казва астробиологът от Виенския университет Татяна Милоевич, която ръководи проучването. Предишни изследвания на М. sedula, проведени от същия екип, сочат, че организмът може да оцелее и в почва, подобна на Марс, „активно колонизирайки\" миниатюризираната „ферма на Марс\", конструирана от изследователите, което го прави двойно важен за разбирането как животът може да функционира на други планети.", "date": "2019.12.07", "title": "Микробите с хеви метъл диета:, консумиращи метеорит, биха могли да предложат как се образува животът на Земята"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/403091-%D0%BE%D1%82%D0%BB%D0%BE%D0%B6%D0%B8%D1%85%D0%B0-%D0%B7%D0%B0%D0%BA%D0%BE%D0%BD%D0%BE%D0%BF%D1%80%D0%BE%D0%B5%D0%BA%D1%82%D0%B0-%D0%B7%D0%B0-%D0%BF%D1%80%D0%BE%D0%B4%D0%B0%D0%B6%D0%B1%D0%B0-%D0%BD%D0%B0-%D0%B7%D0%B5%D0%BC%D1%8F-%D0%BD%D0%B0-%D1%87%D1%83%D0%B6%D0%B4%D0%B5%D0%BD%D1%86%D0%B8-%D0%B7%D0%B0-2020%D0%B3", "text": "Новият проектозакон за земята ще бъде отложен за пореден път, потвърдиха за БГНЕС от Министерството на земеделието. Причината са множеството остри възражения от страна на браншовите организации. Законопроектът беше опит да се събере в един нормативен акт цялото законодателство, което урежда собствеността и ползването на земеделските земи. Той беше публикуван за обществено обсъждане с крайна дата 5 декември. От агроведомството уточняват, че вероятно отлагането ще бъде с още 12 месеца, което означава, че едва в края на 2020 г. законопроектът ще влезе за дебати в Народното събрание. Документът предвиждаше да отпадне спорният мораториум за продажба на земеделски земи на чужденци. Това трябваше да стане от януари догодина с промени в Закона за земеделските земи. Промените бяха публикувани в началото на месеца за обществено обсъждане. Забраната за продажба на земеделски земи на чужденци бе наложена през 2014 г., след като страната беше залята от протести. Мотивите за недоволството тогава бяха, че в България може да се повтори случаят с Палестина – да се изкупят масово земеделски парцели от чужденци, след което те да се заселят и да променят етническия състав на българската държава. Тогава, след месеци масови протести, парламентът взе решение да наложи мораториум върху продажбата. Решението за забрана на продажбата на ниви на чужденци бе взето от парламента на 22 октомври 2013 г. До него се стигна, след като от БСП, Атака и ГЕРБ гласуваха заедно, само ДПС гласува против решението.     След като по темата се развихри скандал, лидерът на ГЕРБ Бойко Борисов смени позицията си и обяви, че по време на гласуването партията му е била подвластна на „общата лудост“. Три месеца по-късно – през януари 2014 г. Конституционният съд обяви, че решението на парламента да удължи мораториума върху продажбата на земя за чужденци и след 2014 г. е противоконституционно. По същото време депутатите решиха българска земеделска земя да могат да купуват само граждани на други страни, които са пребивавали минимум 5 години в страната ни. През 2017 г. министерството на земеделието прави нов опит да предложи за публично обсъждане промени в Закона за собствеността и ползването на земеделските земи, които предвиждаха тази т.нар. уседналост да отпадне. Причината е, че нарушава Договора за функционирането на Европейския съюз, който дава свобода на гражданите на съюза да се установяват, в която и да е друга държава-членка, да създават предприятия, да придвижват капитали. Заради ограничението в българския закон Европейската комисия започна наказателна процедура срещу България. Тогава страната ни беше заплашена да плати еднократна санкция в размер на 839 хил. евро, и по 660 евро дневно за всеки ден бездействие по темата. Средствата се взимаха от структурните фондове, с които се подпомагат земеделските производители. От мотивите на вносителите на промените в сегашния закон става ясно, че промяната се налага заради заведена процедура относно противоречие с текстове на Договора за функциониране на ЕС. „Граждани и юридически лица от държавите – членки на Европейския съюз, и на държавите – страни по Споразумението за Европейското икономическо пространство, могат да придобиват право на собственост върху земеделски земи при условията на този закон“, гласи предвиденият текст. Чужденци или чуждестранни юридически лица могат да придобиват право на собственост върху земеделски земи при условията на международен договор, ратифициран по реда на чл. 22, ал. 2 от Конституцията на Република България, обнародван и влязъл в сила, а чужденците – и при наследяване по закон. Чужди държави не могат да притежават право на собственост върху земеделски земи, предвижда проектът. Политическите партии и организации, движения и коалиции с политически цели също не могат да имат ниви. Освен това, чужденци или чуждестранни юридически лица могат да придобиват право на ползване на земеделски земи или други ограничени вещни права върху земеделски земи при условия и по ред, определени със закон.  ", "date": "2019.12.07", "title": "Отложиха законопроекта за продажба на земя на чужденци за 2020г."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/403092-%D0%BA%D0%B0%D1%80%D0%B0%D0%BA%D0%B0%D1%87%D0%B0%D0%BD%D0%BE%D0%B2-%D0%B2%D1%8A%D0%B7%D0%BC%D1%83%D1%82%D0%B5%D0%BD-%D0%BD%D0%BE%D1%80%D0%BC%D0%B0%D0%BB%D0%BD%D0%BE-%D0%BB%D0%B8-%D0%B5-%D0%BC%D0%B8%D0%BD%D0%B8%D1%81%D1%82%D1%8A%D1%80-%D0%B4%D0%B0-%D1%81%D0%B5-%D1%81%D1%80%D0%B5%D1%89%D0%B0-%D1%81-%D1%83%D0%B1%D0%B8%D0%B5%D1%86", "text": "Някакви структури, нарекли се гражданско общество, които никой не ги е избирал за нищо! И ние на такива хора и структури им поверяваме съдбата на децата, решението дали един убиец да излезе от затвора, или да не излезе. На какво основание, аз не виждам?!& Вицепремиерът и лидер на ВМРО Красимир Каракачанов е изненадан от гостуването на Полфрийман при правосъдния министър Данаил Кирилов. Той се пита за какво са си говорили двамата, призна пред DarikNews.bg министърът на отбраната.    \"В затвора в България има още доста убийци - не знам дали е нормално един министър да се среща с един убиец, особено извършител на едно предумишлено убийство?!\", продължава да се пита Каракачанов.  \"Може би моя колега иска да провери дали онзи пасаж от стихотворението на Вапцаров, дето \"влязъл в затвора, попаднал на хора и станал човек\". Аз не вярвам, защото един човек, който е влязъл за предумишлено убийство и сега разиграва театри от години насам, че се е поправил, аз просто не вярвам\", категоричен беше той. Каракачанов не допуска да е имало външен натиск, защото не е чул за такъв.  \"И на мен ми е много любопитно каква е темата на разговора между осъден и министъра. Освен ако Джок не е решил да се върне в затвора и да излежи присъдата\", допълни вицепремиерът.  \"Ние сме си казали мнението и го изразихме с протести пред съда, че за нас издаденото решение да бъде предсрочно освободен, не е адекватно, защото администрацията на затвора издава становище, че човекът не е претърпял еволюция и няма основание да излиза от затвора. Съдът взема под внимание не държавната администрация, а НПО, Хелзинсксия комитет, но не едно и две чудни решения има от същия съдия\", коментира още Каракачанов по адрес на Калпакчиев, намеквайки за убиеца на детето в куфара и оневиняването на зъболекаря, допуснал смъртта на 14-годишно момче.  \"Какво става в наша мила татковина - институциите се съобразяват с мнението на някакви НПО-та, които си въобразяват, че някой им е дал на концесия правото да вземат морални или някакви други становища!\", възкликна лидерът на ВМРО. Той даде пример и със Закона за социалните услуги, чието спиране поискаха от новата министърка депутатите от ВМРО.  Те внесоха и промени за 6-месечното отлагане на закона. \"Същото е и в този неудачен социален закон за посредничеството между обществото и групи от населението да се поемат не от институциите, на които държавата плаща, а от някакви граждански организации, на които държавата ще плаща. Това обезсмисля съществуването на институциите\", категоричен е Каракачанов.  \"Някакви структури, нарекли се гражданско общество, които никой не ги е избирал за нищо!\", възмутен е Каракачанов. Той допълва, че те не са минали конкурс, не отговарят на определени критерии, не се знае какъв образователен ценз имат и не носят никаква отговорност пред обществото.  \"И ние на такива хора и структури им поверяваме съдбата на децата, решението дали един убиец да излезе от затвора, или да не излезе. На какво основание, аз не виждам?!\", заяви още вицепремиерът. На припомнянето, че той е във властта и може да действа от позицията, която заема, вицепремиерът каза: \"Аз не съм пъдарин, моя работа е да си казвам мнението, а НС е този, който решава\".  Съпартиецът му, евродепутатът Ангел Джамбазки, също реагира на новината за среща на правосъдния министър с Полфрийман в кабинета в правосъдното министерство.  \"Не мисля, че мястото на един доказан убиец е там. Това е гавра и подигравка с паметта на убития Андрей Монов\", категоричен беше пред DаrikNews зам.-председателят на ВМРО. \"Тази среща е неуместна\", отсече евродепутатът.   \r\n  ", "date": "2019.12.07", "title": "Каракачанов възмутен: Нормално ли е министър да се среща с убиец!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/403093-%D0%B8%D0%B2%D0%BE-%D1%85%D1%80%D0%B8%D1%81%D1%82%D0%BE%D0%B2-%D0%B2-%D1%81%D0%B0%D1%89-%D0%B1%D0%BE%D1%80%D0%B8%D1%81%D0%BE%D0%B2-%D0%BF%D0%BE%D0%B4%D0%BF%D0%B8%D1%81%D0%B0-%D0%B0%D0%BA%D1%82-%D0%BD%D0%B0-%D0%B1%D0%B5%D0%B7%D1%83%D1%81%D0%BB%D0%BE%D0%B2%D0%BD%D0%B0-%D0%BA%D0%B0%D0%BF%D0%B8%D1%82%D1%83%D0%BB%D0%B0%D1%86%D0%B8%D1%8F", "text": "      - Г-н Христов, на 10 декември в Брюксел сте домакин и организатор на кръгла маса на тема „Предимствата и предизвикателствата пред въвеждането на мобилните мрежи от пето поколение в ЕС“.  Ще промени ли радикално 5G мрежата света, който познаваме? Готови ли сме за бъдеще, в което животът ни ще се развива главоломно, границите ще стават все по-виртуални?      - 5G (мобилните мрежи от пето поколение) ще бъдат революция в живота на всеки човек. С тях ще навлязат автономните автомобили, дистанционната хирургия и интегрирани системи, така наречените интелигентни градове, интелигентни ферми и прочее. В тях разни елементи ще взаимодействат без намесата на човека. Но 5G буди тревоги сред много еколози и доктори, според които високочестотните вълни крият рискове за здравето. Друг голям залог е сигурността на данните. Целта на форума, който организирам, е да се чуят възможностите и опасенията от 5G. Голяма група български експерти ще бъдат мои гости, за да чуят информацията от първа ръка и да могат да задават въпроси. - На терена на новите технологии САЩ и Китай водят война. Къде е Европейският съюз в този гигантски сблъсък?  - Истинският лидер е Южна Корея, 80% от чиято територия вече e покрита от новата мрежа. Следва Китай, който е технологично готов, с подкрепата на държавата строи 5G и я продава зад граница. САЩ се опитват да спрат експанзията на китайците с политически инструменти, защото още не са напълно готови да се сблъскат с тяхната конкуренция. Европа изостава. Все още няма ясна воля за този технологичен скок, нито достатъчен инвеститорски интерес. Китай агресивно атакува европейския пазар. - Не се ли получава парадокс – новите технологии свързват света по-тясно, а политиците и отделните страни са все по-разделени?  - Точно наблюдение. Технологиите се развиват стремително. В политиката забелязваме връщане към протекционизма и суверенизма, след като много развити държави, включително САЩ, усетиха бумеранговия ефект от глобализацията, която сами налагаха. Днес тя подрива развития свят, защото бизнесът мигрира там, където има евтина работна ръка. Технологиите свързват, но не обединяват света. Обединението изисква надмогване на егоизма: за да има семейство или приятелство, всеки отстъпва от егото си, за да има съюз на държави, всеки делегира част от суверенитета си. Стихийната глобализация достигна границите, отвъд които държавите не могат да отстъпят, защото има риск да се самоубият. САЩ на Тръмп, Русия на Путин, Китай на Си Дзинпин утвърждават държавността си. Правят го и по-малки държави. Това е обяснима, но също и опасна реакция, защото при изостряне води до конфликти и може да предизвика глобален Армагедон. Свързаният свят изисква глобални регулации, но те пък предполагат надмогване на националното его, за което човешкият род не е готов. Държавата си остава единствената работеща и надеждна рамка на този етап. Виждаме, че дори климатът не може да ни обедини, а е въпрос на оцеляване. Трябва да започнем от глобален консенсус за климата. - След срещата в Белия дом премиерът Борисов и президентът Тръмп излязоха със съвместно изявление. Там се казва следното: „Отчитайки, че сигурните мрежи за комуникация от пето поколение (5G) ще бъдат от жизненоважно значение, както за бъдещия просперитет, така и за националната сигурност, САЩ и България заявяват желанието си да засилят сътрудничеството си в тази област.“ Вие как тълкувате тези думи? - В САЩ Борисов подписа акт на безусловна капитулация от националния интерес. Без да се пазари хариза всичко, в името на своето оцеляване. Това е големият шлем на Тръмп и големият срам на Борисов. Америка ще внася газ, ще строи АЕЦ \"Белене\" (ако прецени, че иска), ще доставя ядрено гориво за \"Козлодуй\", ще се сдобие с база във Варна и имплицитно заявява, че ще превъоръжава и занапред българската армия. България, разбира се, има интерес от сътрудничество със САЩ и трябва да развиваме отношенията си. Но превъоръжаването трябва да става след реален конкурс, вносът на газ - в условия на ценова конкуренция. Що се отнася до смяната на горивото на „Козлодуй“, тя крие реален технологичен риск, казват експертите. Заявката, че Вашингтон ще ни помага в борбата с корупцията, не се връзва със самия факт, че Борисов бе приет в Белия дом, макар и за да подпише, каквото му дадат. За съжаление, отношението на всички велики сили към България, от Изток и от Запад, е като към брашнен чувал за изтупване. Всички предпочитат да имат работа със зависими лидери. Русия правеше реверанси към Борисов в името на „Турски поток“ и АЕЦ „Белене“, а сега разбира, че той пак я е излъгал. Така ще е, докато не изгазим от блатото на корупцията и не се превърнем в реално функционираща демокрация, за да си възвърнем авторитета на надежден контрагент на всеки външен партньор. Само така ще намерим своето равновесно положение. - Споменаването на срещата в Белия дом веднага ми дава повод за следващия въпрос: новият американски посланик в София Херо Мустафа заяви, че спрямо корупцията в България Вашингтон е готов да приложи „зъби“, като имаше предвид строги закони, отказ от издаване на визи. Какви мерки е готов да приложи Брюксел спрямо държави с масова и ненаказана корупция?  - Засега не съм в течение да са заявени някакви намерения. Комисията Юнкер покровителстваше българската корупция с щадящите оценки по мониторинга. Да се надяваме, че Фон дер Лайен ще е принципна, но предстои да видим. - Около Истанбулската конвенция тези дни отново се разгоряха бурни спорове, отключени и от резолюцията на Европейския парламент с призив документа да бъде ратифициран. Как си обяснявате този натиск? Не се ли разбират аргументите на България? Имат ли право отделните страни на собствени съображения, на свобода на избора? Не генерира ли подобен натиск допълнителен евроскептицизъм?  - Гласувах против резолюцията на ЕП Истанбулската конвенция да стане документ на ЕС. Това е силов подход, при положение, че конвенцията не е приета в няколко държави. Да оставим настрана, че в останалите не дава резултат. Прочит на конвенцията ще убеди всеки, че тя създава бизнес за НПО. Толерантността и отказът от насилие се възпитават в семейството и с хуманистичното образование (духът му въобще е напуснал училищата), а не с нов поглед върху пола. Що се отнася до практичните мерки за защита от насилие, като защитените центрове например, те могат да се изградят и без да се възприема конвенцията, стига да има воля. - Границите са отворени, тухлените стени ги няма вече 30 години. Българите обаче сякаш живеем в затворен свят, където особеностите на българския политически живот стигат до нас от чуждите медии. Защо България изглежда различна отвън? Разпознават ли се българските проблеми на ниво Европейски парламент? - Родните медии отдавна абдикираха от мисията си. За да превърнат капитулацията на Борисов пред Тръмп в триумф, говориха за химия, физика, биология помежду им и анализираха езика на тялото. При това положение нормално е да научаваме новините за себе си отвън. За съжаление, българските проблеми се задушават от институциите и медиите още в България. Помните, че Фон дер Лайен дори не успя да чуе въпросите на българските журналисти, които бяха лишени от микрофони. Европа е зле информирана, но все пак е наясно, че имаме проблеми със законността и корупцията. - Вие говорите за „морално оздравяване“. В последния си политически анализ за ноември ИСА прави извод, че има нужда от „морална революция“. Очевидно мислим в една посока. Но коя е според Вас първата стъпка за моралното възраждане, за връщането на етиката в политиката и управлението? - Никой не може да свърши работата на българския гражданин. Той трябва да осмисли отговорностите си, да протестира, да гласува, да надмогне сеирджийството и да се превърне в актьор на собствения си политически живот. Всеки на своето ниво. Един като избирател, друг като активист, трети като политик. В национален план е необходимо неотложно оздравяване на избирателната система, прочистване на изборните списъци от фантоми, въвеждане на машинното гласуване и международен мониторинг на следващите избори, защото ние вече не избираме своите управници. Огромен брой бюлетини се унищожават, манипулациите са поголовни, както показа местният вот. След оздравяването на избирателната система трябва да мислим за нова конституция. Това е личното ми убеждение.   - Президентът Радев подписа указа за главния прокурор. Очаквано за Вас? - Конституцията го задължава да го стори. Затова и считам, че ни трябва нова конституция. Сегашната вече прояви всичките си слабости и не може да бъде санирана. - Краят на годината наближава. Ако трябва да отправите положително послание, какво ще е то? - Има други, които завеждат възторга. Предпочитам да се придържам към истината. Време е да спрем да чакаме неволята. Да заложим на волята.    ", "date": "2019.12.07", "title": "Иво Христов: В САЩ Борисов подписа акт на безусловна капитулация"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/403094-%D0%B7%D0%B0%D1%81%D0%BB%D1%83%D0%B6%D0%B8%D0%BB-%D0%B3%D0%B5%D1%80%D0%BE%D0%B9-%D0%B1%D0%BE%D0%BA%D0%BE-%D1%82%D0%B2", "text": "Добър вечер, драги зрители!  Аз съм вашият специален Бойко Борисов!  Както виждате, излъчвам директно от камината в Белия дом! По-точно - аз съм НА камината на Дони, на Тръмп, на американския президент! Добре ли ме виждате! Хубаво ли ме виждате? Некой да не ме е забелезал? Голямото мониторче показва ли ме?! Ха така! Добре, че съм си аз репортер с мойта си камерка! Щото ако чакам българските телевизори да ме покажат по големия монитор НА камината на Дони, американския президент де - надай се, Марийо! Как що? Ами завиждат, бе! Колко са българите, дето ги посрещат с 21 топовни салюта? С 500 войници! Гвардейци! И после - НА камината! На мен не ми е първица, знам я аз тая камина, хубава камина! Колко камини съм изръшкал!      Сега да ви кажа за Дони, за Тръмп де. Мнооо як тоя, бе! Да не поверваш, че заема такъв пост! Техните телевизори го показват все един такъв крив, с дупки на бузите! Ма той уникален! Вярно, не ми даде да го прегърна, да го цуна, както му е реда и както аз си знам, ама карай! Не му връзвам кусур аз на бай Дончо! К`ъв голям, к`ъв симпатяга! Два часа минаха като една минута! Като бизнесмен на бизнесмен му обясних туй-онуй. К`вот му казах - всичко ми разбра! Уникален! И за \"Белене\" ме разбра, и за \"Турски поток\" ме разбра, и за хъба ме разбра, даже нямаше нужда да му го рисувам като на Жан-Клод, и за дивер... диверси... диверсията ме разбра! И за Путин ме разбра, дето раздава ордени на руски шпиони! Ама и аз го разбрах! Дони ми вика \"Дай пет!\" и аз - прас! По лапата - \"На десет!\"... Искаш база - на ти бази! Газ - газ! Самолети - самолети! Ефове! Не ония скапаните Мигове! Той - \"Дай пет!\", аз - \"На десет!\". Т`ва Пенс, т`ва Помпео - и те там, само гледат, к`во да кажат, доволни! Смеят се! Т`ва е голямата политика! Е, к`во Путин... Стара му е информацията на Путин! КГБ-то нещо не си върши работата! Мързи ли ги, не знам... Строиме, Путине, строиме! Хубаво ме гледай, както съм НА камината на бай Дончо и ми плющят 21 топовни салюта в ушите! По 5 километра на ден строиме, ровиме, копаеме, тръби полагаме! Не ме заплашвай, че си щял да ни заобиколиш! Мене да заобиколиш!? Неприятно ти е, че сме толкова силен, лоялен член на НАТО и ЕС, ама това е, брато! Ти ела в България, пък аз ще те разходя с джипа, дето кажеш! Аз Херо разходих, та теб ли ще те оставя да драпаш пеш из пущинаците! Всички викат \"Браво! България строи \"Турски поток\"! Само ти - не! Що бе, Путине?! Аз, щото съм добър, не си знам добрината,  благородно ти пуснах оня шпионин да го кичиш с орден! Ей, полковник! Генерал ти говори! Неблагодарна работа излезе ти! Радев! Виждаш ли ме! Както съм НА камината, да ти кажа, щот не я разбираш ти политиката и само ми завиждаш! То не е като фър-фър на самолетчето! Гледай мен - направих си партия, взех властта и си правя к`вот си искам! Т`ва е политиката! Голямата! Учи се! Направи си партия и си прави к`вот ти скимне и к`вот ти душа иска! Е-хей, к`во знаеш ти! Аз съм се учил от Тато, той ми е като втори баща! И от Царо съм се учил! Като трети баща ми е Царо! Ушенце да разтрия, кученце да разходя... Така се прави! И да не забравя - няма да ти дойда на консултациите, няма да ти угаждам! Нито на теб, нито на БСП! Аз, че съм учил - учил съм. Ученолюбив съм си! Отличник! Цял доктор съм, мама му стара! Обаче Цацата е най-учен! Признавам му го! Много чело, много знай! Ама той от мене повече е чел! Не бях виждал човек да е чел повече от мен! Голяма работа е тая Цаца, голяма риба излезе! Виж, Гешев е по-практик, като мене и той, полицайче. Кого вместо Гешев да туря? Ми другите ги мързи, бе! Мързи ги! Мая Манолова ли да туря?! Аз вече направих една глупост с Мая Манолова - стига толкоз! От добротата си патя! Добре, че съм си с мойта си камерка и си се снимам НА камината! Т`ва е то, свободата на словото! Аз си се снимам, аз си приказвам! Няма цензура! Това си е моята телевизийка - по цял ден си се интервюирам! Ми то благодат! Хем си се интервюирам, хем си се гледам на голямото мониторче! Директно! Щото ми писна да слушам глупости, че в България нямало свобода на словото! Ей я свободата на словото - НА камината! Аз, аз поисках от бай Дончо да прати тук американски специалист по свободата на словото! Аз! Не той! Един ли, двама ли - колкото прати! Добре са дошли! Да хванем бика за рогата! Сега някои мрънкат, че било цензура това, че американците щели да ни пратят съгледвачи - да следят, да дебнат, да слухтят да не би някой да напише нещо лошо за Америка и нещо добро за Русия! Ами те, съгледвачите, са си тука! Бдят!   И сега, преди да сляза от камината, да ви кажа - аз съм полицай, бе! И съм по-добър журналист от всички журналя! И съм недосегаем!  Айде, стига ви за днес!        ", "date": "2019.12.07", "title": "Заслужил герой - Боко ТВ"}
{"url": "http://www.classa.bg/%D1%81%D0%B2%D1%8F%D1%82/item/403095-%D1%82%D1%83%D1%80%D1%86%D0%B8%D1%8F-%D0%BD%D0%B0%D0%BC%D0%B5%D0%BA%D0%BD%D0%B0-%D0%B7%D0%B0-%D0%B4%D0%BE%D0%BF%D1%8A%D0%BB%D0%BD%D0%B8%D1%82%D0%B5%D0%BB%D0%BD%D0%B0-%D0%BF%D0%BE%D0%BA%D1%83%D0%BF%D0%BA%D0%B0-%D0%BD%D0%B0-s-400", "text": "Турция се нуждае от повече системи за противоракетна отбрана и няма да обмисля закупуването им от съюзниците в НАТО, тъй като не може да ги вземе от съюза, заяви турският външен министър Мевлют Чавушоглу. Чавушоглу каза по време на конференция „Средиземноморски диалози“ в Рим, че по технически причини Анкара е принудена да купува системи за противовъздушна отбрана „от някой друг“, тъй като не може да ги вземе от своите съюзници (НАТО), съобщава РИА Новости . „И в бъдеще ще ми трябват още повече. И ако не мога да взема Patriot, това може да е S-400 или други (системи) “, добави той. Министърът подчерта, че няма политически контекст при закупуването на руски системи за ПВО С-400, съобщава ТАСС . „Имаме нужда от системи за противовъздушна отбрана, помолихме САЩ, Франция и ни отказаха. Искахме да купим системи от съюзниците, но те не продаваха. Така че отидохме при други “, каза турският външен министър. Чавушоглу отбеляза, че американският лидер Доналд Тръмп „разбира това отлично, за разлика от Пентагона и неговата администрация“. Той посочи също, че Анкара е съюзник на НАТО, но също така и съседка на Русия. „Ние купуваме газ от тях и обемът ни за търговия нараства. Не сме съгласни с Русия по отношение на Крим, целостта на Грузия и дори по някои въпроси в Сирия. Трябва да си сътруднича с Русия и това сътрудничество се разраства в Астана и Сочи. А форматът в Женева вече оживява благодарение на резултатите от преговорите в Сочи и Астана “, каза Чавушоглу. По-рано Бундестагът призова НАТО да даде \"решителен отговор\" на S-400 в Турция. Припомняме, че Вашингтон  предложи на  Анкара да изостави S-400 за 100 милиарда долара. Турция  заяви  отказ.    ", "date": "2019.12.07", "title": "Турция намекна за допълнителна покупка на S-400"}
{"url": "http://www.classa.bg/%D1%81%D0%B2%D1%8F%D1%82/item/403096-%D0%BB%D0%B0%D0%B2%D1%80%D0%BE%D0%B2-%D0%BF%D0%BE%D1%85%D0%B2%D0%B0%D0%BB%D0%B8-%D0%B7%D0%B5%D0%BB%D0%B5%D0%BD%D1%81%D0%BA%D0%B8", "text": "Руският външен министър Сергей Лавров заяви, че украинският лидер Владимир Зеленски е проявил волята си да търси мир в Донбас, въпреки протестите на националисти и радикали. Външният министър също така отбеляза, че Русия очаква от срещата на върха в Нормандия допълнителни споразумения, с които ще бъде възможно да се сложи край на конфликта в Украйна, съобщава РИА Новости . През лятото на 2019 г. говорителката на руското външно министерство Мария Захарова похвали Зеленски за връщането на Леонид Кучма в контактната група по време на преговорите за Донбас в Минск.", "date": "2019.12.07", "title": "Лавров похвали Зеленски"}
{"url": "http://www.classa.bg/%D1%81%D0%B2%D1%8F%D1%82/item/403097-%D0%B5%D0%B2%D1%80%D0%BE%D0%BF%D0%B0-%D0%B2-%D0%B7%D0%B0%D0%B4%D1%8A%D0%BD%D0%B5%D0%BD%D0%B0-%D1%83%D0%BB%D0%B8%D1%86%D0%B0-%D0%B0%D0%BA%D0%BE", "text": "Западът се заблуждава, че би могъл да \"вразуми\" страна като Русия с помощта на санкции. Още повече, че има мощен играч като Китай, който веднага е готов да запълни празнината, оставена от Запада. Какъв е изходът?         Русия и Китай откриха тази седмица нов газопровод.  Владимир Путин го определи като \"историческо събитие\". Но не и чак толкова историческо, че накара руския президент и и китайския му колега Си Дзинпин да тръгнат за Източен Сибир тъкмо през зимата. Речите на двамата за откриването бяха пуснати на видео. Газопроводът, озаглавен „Силата на Сибир\", е дълъг 3 000 километра. Той ще издигне отношенията между Китай и Русия до „ново ниво\", заяви Путин.   И това не е някакво преувеличение: газопроводът, свързващ газовите находища в Сибир с китайския град Шанхай, е най-големият руски енергиен проект от разпадането на СССР досега. Той струва около 55 милиарда американски долара, което го превръща в най-скъпия руски газопровод, изграждан някога. През 2025 година, когато проектът ще бъде напълно завършен, той ще пренася по 38 милиарда кубически метра газ годишно от Русия към Китай, осигурявайки близо 9,5% от сегашните китайски потребности. Стратегията на Путин Единствено Германия купува повече газ от Русия. Но въпросът е: докога? Москва и Пекин в момента преговарят за още един нов газопровод, който годишно ще транспортира до 30 милиарда кубически метра газ от Западен Сибир през района на Алтай до Китай. Европейският съюз сам се вкарва в задънена улица Стратегията на руския президент Владимир Путин е ясна: той иска да стане по-независим от европейците, които налагат санкции на страната му. „Двама се карат, третият печели\" - и този „трети\" в случая е Пекин. Китай е най-големият потребител на енергия в света и новите руските оферти му носят огромни ползи. Пекин от години разчита на руски газ и други видове гориво. В други сфери двете държави също си сътрудничат все по-тясно. Путин обяви наскоро целта до 2024 година двустранната търговия да достигне обем от 182 милиарда евро. През 2018 година за първи стойността на този обмен надмина 100 милиарда долара. Сътрудничеството между Москва и Пекин със сигурност ще продължи и занапред, защото откакто Доналд Тръмп е президент на САЩ, Китай е поставен под същия политически натиск, от който страда и Русия. Както Путин, така и Си виждат, че все по-малко могат да разчитат на Запада, а това ги сближава, независимо от всички различия, които съществуват помежду им. Москва демонстративно разреши на китайската компания „Huawei\" да участва в изграждането на 5G мрежата в страната. На подписването на договора присъстваха и държавните ръководители на двете страни - очевидно с цел да се подчертае голямото значение на събитието пред Запада. Русия притежава необходимата политическа дързост, както и необходимата военна сила, за да предизвиква американците и европейците на международната сцена. Ярък пример за това са действията на Русия в Сирия, водени съвместно с опърничавия партньор от НАТО - Турция. Турският президент Ердоган е в състояние да демонстрира самочувствие пред  Брюксел и Вашингтон, защото Путин му пази гърба. С инициативата \"Един пояс, един път\" и политика на инвестиции Си Дзинпин успява да обвърже с Китай все повече недоволни от Брюксел страни, членуващи в ЕС. Пекин и Москва предприемат поне толкова паралелни самостоятелни ходове, колкото и общи. И неслучайно.   Китай е в по-добри позиции     Недоверието на Русия към Китай е голямо, също както и опасенията, че ще бъде буквално премазана от огромния и икономически по-ефективен Китай. Антикитайските настроения в руското общество напоследък отново се разгоряха, защото стана ясно, че китайски инвеститори смятат да изградят фабрики за питейна вода около езерото Байкал, което е защитена територия. Китайските инвеститори от своя страна се притесняват, че проектите им могат да пропаднат заради повсеместната руска корупция и неефективността на администрацията. Китай обаче е в по-добри позиции. В списъка на страните с най-голяма икономическа мощ в света Русия е едва шеста, а Китай заема първото място. Заради икономическите си проблеми Русия има много по-спешна нужда да продава газ на Китай, отколкото Китай да го получава. Пекин и „Газпром\" преговаряха безуспешно дълги години и никак не е случайно, че договорът помежду им бе сключен тъкмо през 2014 година по време на кризата около Крим. Китайците се възползваха от това, че в онзи момент руснаците изпитваха огромни опасения от задаващите си западни санкции. Междувременно 20% от руският внос идва от Китай. За сравнение в Германия този внос съставлява само 12 на сто.   Европейският съюз сам се вкарва в задънена улица     По отношение на връзките си с Китай и Русия, Брюксел сам се натика в задънена улица. ЕС понесе икономически щети заради санкциите срещу Русия, без обаче да извлече каквато и да е политическа полза от тях. Западът се заблуждава, че би могъл да „вразуми\" страна като Русия с помощта на санкции. Още повече, че съществува мощен играч като Китай, който веднага е готов да запълни празнината, оставена от Запада.  Европейският съюз би трябвало да погледне на нещата по-реалистично: Русия е важна за Европа. Това осъзна и френският президент Макрон, който напоследък призова за компромиси и настоя Европа да преосмисли отношението си към Русия, пораждащо разногласия в Общността. „Европа ще продължава да бъде арена на стратегическата битка за надмощие между САЩ и Русия\", заяви Макрон в своя реч през август. Той можеше да го каже и по друг начин: че става дума за битка за надмощие между все по-влиятелния Китай и все по-ненадеждната Америка. Накратко: ако искаме да задържим равновесието на силите в света, трябва да изпреварим едно още по-голямо сближаване между Русия и Китай. И е повече от ясно, че с Путин би могло да се разговаря значително по-открито, отколкото днес, ако той не се чувства изключен от европейското семейство.  ", "date": "2019.12.07", "title": "Европа в задънена улица ако..."}
{"url": "http://www.classa.bg/%D1%81%D0%B2%D1%8F%D1%82/item/403098-%D0%BA%D0%B0%D0%BA%D0%B2%D0%B0-%D0%BA%D1%80%D0%B8%D0%B7%D0%B0-%D0%B2-%D0%BD%D0%B0%D1%82%D0%BE", "text": "Без снимки, моля. Рядко британски премиер играе на криеница с американски президент. Обичаят изисква те да свалят шапки в знак на уважение към високо ценените „специални отношения“. Борис Джонсън обаче е изправен пред избори. Той знае, че американската му сродна душа Доналд Тръмп, който бе във Великобритания за срещата на високо равнище на НАТО, е недолюбван от британските избиратели. Тръмп беше нехарактерно прощаващ, докато домакинът му бягаше насам-натам, за да избегне камерите, пише Филип Стивънс за Financial Times.Тази ситуация беше по свой начин метафора за голямата среща на НАТО тази седмица. Отбелязвайки своята 70-годишнина, 29-членният съюз можеше да поработи върху визията си за бъдещето. Основополагащият план - да се запазят американците в алианса, Съветите – вън, а германците – долу, би могъл да се актуализира. Вместо това събитието беше замислено като упражнение за ограничаване на дипломатическите щети. Твърди се, че атлантизмът е в криза, попаднал между капризните Съединени щати и стиснатите европейци. И публичният спор между Тръмп и френския президент Еманюел Макрон разсея идеята за съюз, който напредва като едно цяло. Трудно е да се следва Тръмп. Той критикуваше жестоко НАТО като скъпа ирелевантност и несправедлива тежест, натрапена на американските данъкоплатци. Сега обаче реши, че пактът „изпълнява голяма цел“. Европейците увеличиха разходите си за отбрана и Тръмп претендира за заслугата. За разлика от това Макрон сега описва съюза като „в мозъчна смърт“ и иска от европейците да намерят друг начин за защита. Не помага, че това, което се представя като клуб на либералните демокрации, включва автократичния президент на Турция Реджеп Тайип Ердоган. Ердоган, който се прегръща с руския президент Владимир Путин, отказва да признае, че членството носи отговорности. Той тества нова руска противовъздушна отбранителна система. Водейки война срещу кюрдите в Северна Сирия - съюзниците на Запада срещу ислямистките терористи - Ердоган също осигури победа на сирийския режим и притъпи борбата срещу остатъците от Ислямска държава. Макрон е прав в твърдението си, че турският президент е загубил мястото си на масата. Турция обаче стои на източния фланг на НАТО. Разумно е Ердоган да бъде задържан в рамките на съюза.  След като изслушахме тази седмица лъкатушещите фантазии и нелогизмите, които съдържа мирогледът на Тръмп, изглежда е разумно да се каже, че нещата може да изглеждат още по-зле, ако той спечели втори мандат през 2020 г. Все още се опитвам да разбера логиката, според която интересите на САЩ биха били добре обслужени от политика на санкции срещу европейските им съюзници, успоредно с тристранна търговска сделка с Русия и Китай. За да бъдем честни, президентът направи уговорката, че това може да не се случи. И все пак. На фона на разногласията и някои реални различия никой не бива да мисли, че играта за НАТО е приключила. Разбира се, това е съюз, замислен в условията на Студената война. Ако не съществуваше, е съмнително дали някой сега би го измислил. Но защо, в момент на геополитически катаклизъм, който изправи западните демокрации пред предизвикателството на възродения Китай и ревизионистката Русия, някой би искал - дори Тръмп - да разруши колективната си защита? Европа трябва да изгради свои собствени възможности. Тя направи малък старт в Африка, но ще трябва да поеме много повече отговорност за сигурността и просперитета на близките си съседи. Но се изисква и реализъм. Континентът има да извърви дълъг път преди да може да се защити подобаващо срещу, да речем, експанзионистичен режим в Москва. Френският президент правилно твърди, че има смисъл западът да намери общ език с Русия, както направи по време на Студената война. Множеството ядрени споразумения, сключени през комунистическата ера, трябва да послужат като модел за отношения, които определят области от взаимен интерес. Предполагаме, че Макрон не говори за ново разделение на Европа на западна и руска сфери на влияние. Тези дни отминаха. Диалогът с Путин ще бъде полезен, само ако Западът изхожда от позицията на силата. Бъдещето на НАТО, разбира се, в крайна сметка зависи от американския ангажимент. И тук, често пренебрегвана, се крие гаранцията, че организацията има сигурно бъдеще. Спорът за несъразмерно големия военен ангажимент на Вашингтон продължава толкова дълго, че мнозина започнаха да го смятат за акт на алтруизъм. В действителност Америка плащаше за НАТО, защото обслужваше националните й интереси. Това все още е така. Според небрежната гледна точка към тези национални интереси фокусът се е променил с възхода на Китай. Предизвикателството пред господството на САЩ от страна на Пекин означава, че Тихият океан сега е по-важен от Атлантическия. Руският ревизионизъм вече не е пряка заплаха за САЩ. Този анализ почива на фундаментално погрешната преценка, че конкуренцията между Америка и Китай ще бъде ограничена до Тихия океан. Най-важният тласък на Пекин е в посока запад. Инициативата „Един пояс, един път” е предназначена да изтика на заден план Русия, да придърпа Европа по-близо до Азия и да установи Китай като водеща сила в най-богатия и най-населен регион в света - Евразия. Загърбвайки Европа, САЩ ще допринесат за най-важната стратегическа амбиция на Пекин. Отдръпването от Атлантика не само ще лиши САЩ от съюзниците и базите, необходими за защита на глобалните им интереси. То преди всичко ще предефинира САЩ като регионален, а не глобален играч. Много американци, знам, са се уморили от ролята на световния полицай. Но не съм чувал много да сочат оттегляне към изолационизма. Дотогава НАТО е в безопасност.", "date": "2019.12.07", "title": "Каква криза в НАТО?"}
{"url": "http://www.classa.bg/%D1%81%D0%B2%D1%8F%D1%82/item/403099-%D0%BA%D0%B0%D0%BA%D0%B2%D0%B8-%D0%BE%D0%B1%D0%B2%D0%B8%D0%BD%D0%B5%D0%BD%D0%B8%D1%8F-%D0%BC%D0%BE%D0%B6%D0%B5-%D0%B4%D0%B0-%D0%B1%D1%8A%D0%B4%D0%B0%D1%82-%D0%BF%D0%BE%D0%B2%D0%B4%D0%B8%D0%B3%D0%BD%D0%B0%D1%82%D0%B8-%D0%BD%D0%B0-%D1%82%D1%80%D1%8A%D0%BC%D0%BF", "text": "Председателката на Камарата на представителите в САЩ Нанси Пелоси нареди на правната комисия към долната камара на Конгреса да изготви обвинителния акт за импийчмънт на президента Доналд Тръмп. Ето списък на потенциалните обвинения, които може да му бъдат повдигнати. През септември демократите започнаха разследване, съсредоточено върху искането на Тръмп Украйна да проведе разследвания, които може да го облагодетелстват в политически план и да навредят на бившия вицепрезидент Джо Байдън – един от водещите кандидати за номинацията на Демократическата партия за президентските избори през 2020 година. Представители на администрацията на Тръмп заявиха на публичните изслушвания в Конгреса, че Белият дом е задържал близо 400 милиона долара помощ за Украйна в областта на сигурността, за да окаже натиск върху украинския президент да обяви исканите от Тръмп разследвания. На пресконференция на 14 ноември Пелоси определи поведението на Тръмп като корупция, след като в продължение на седмици демократи го наричаха „услуга срещу услуга“. „Предоставянето или задържането на военна помощ в замяна на публично изявление или фалшиво разследване на избори е подкуп“, заяви Пелоси. „Това е подкупване“, допълни тя. Очевидно е привлекателно поведението на Тръмп да бъде определено като корупция, казват правни експерти: това не само е лесна за схващане концепция, но и е едно от двете престъпления, даващи основание за импийчмънт, споменати изрично в американската конституция. В конституцията пише, че президентът може да бъде подложен на импийчмънт за „държавна измяна, корупция или други тежки престъпления и закононарушения“.     Някои правни експерти предполагат, че вместо да обвиняват Тръмп в корупция въз основа на действията му във връзка с Украйна, демократите от Камарата на представителите може да квалифицират по-общо неговото поведение като злоупотреба с власт. Политическата корупция е строго дефинирана в американското законодателство и съмишлениците на Тръмп от Републиканската партия вероятно ще заявят, че демократите не могат да докажат, че Тръмп е извършил подобно деяние. Много правни експерти казват, че импийчмънтът е политически, а не съдебен процес, и че демократите от Камарата на представителите не са задължени да приемат дефиницията на корупцията в Наказателния кодекс на САЩ.     В доклад от тази седмица демократите от долната камара на Конгреса заявиха, че Тръмп е възпрепятствал тяхното разследване, включително като е отказвал да предостави документи и свидетелски показания на водещите си съветници, опитвайки се да накара държавни служители да не свидетелстват и сплашвайки свидетели.     Някои демократи от Камарата на представителите опитаха да се фокусират само върху Украйна; според други Тръмп трябва да бъде подложен на импийчмънт и въз основа на публикувания през март 448-страничен доклад на специалния прокурор Робърт Мълър. Мълър описа подробно руската намеса в изборите през 2016 г. чрез поредица от хакерски и пропагандни действия, както и контакти между предизборния щаб на Тръмп и Москва. В доклада на Мълър, публикуван в редактирана форма през април, се споменават около 10 случая, при които Тръмп е предприел действия за възпрепятстване на разследването. Мълър не оправда Тръмп по обвинението във възпрепятстване на правосъдието, но Уилям Бар, назначен от Тръмп за главен прокурор, реши по-късно, че президентът не е извършил подобно нарушение. Както Тръмп, така и Москва отрича да се е месила в изборите. Ако контролираната от демократите Камара на представителите одобри с мнозинство обвиненията в импийчмънт, Тръмп ще бъде съден в Сената, където републиканците имат мнозинство. Изглежда обаче малко вероятно необходимото мнозинство от две трети от сенаторите да подкрепи отстраняването на президента от поста.    ", "date": "2019.12.07", "title": "Какви обвинения може да бъдат повдигнати на Тръмп?"}
{"url": "http://www.classa.bg/%D1%81%D0%B2%D1%8F%D1%82/item/403100-%D1%89%D0%B5-%D1%81%D1%82%D0%B0%D0%BD%D0%B5-%D0%BB%D0%B8-%D0%B1%D0%B5%D0%BB%D0%B0%D1%80%D1%83%D1%81-%D1%87%D0%B0%D1%81%D1%82-%D0%BE%D1%82-%D1%80%D1%83%D1%81%D0%B8%D1%8F", "text": "Сценарии за поетапно развитие на „задълбочената интеграция“ между Русия и Беларус разгледа в четвъртък политическият клуб на „Росбалт“ на кръгла маса в московския пресцентър на агенцията. Своеобразен фон бяха поредните упреци на беларуския лидер Александър Лукашенко към Москва. Той констатира по-специално, че Русия отново прави спънки на вноса от Беларус, а не е решен и въпросът Минск да получи обезщетение за попадналия в негова рафинерия „мръсен“ петрол от руския тръбопровод. „Ние пресмятаме, решаваме нещо. А те се правят, че не е имало мръсен петрол. Ние обаче провалихме своя БВП главно заради петролни проблеми. Защото нефтопреработването у нас е обвързано и с нефтохимията“, каза беларуският президент. Експертите направиха опит да отговорят на някои въпроси. Каква интеграция търсят Москва и Минск? Ще склони ли Лукашенко руската рубла да стане обща валута и да бъдат създадени наднационални политически органи на Единната държава (Съюзната държава между Русия и Беларус – бел. прев.)? Какво трябва да е нивото на интеграция с Русия според беларуското общество? Павел Кудюкин – социолог и политолог, заяви, че от гледище на Кремъл основният въпрос на интеграцията между двете страни е предимно геополитически, но има и икономически интерес. „Руският капитал отдавна мечтае да започне сериозна приватизация в Беларус и да се включи в тези процеси“, каза той. И посочи, че засега капиталът от Русия не е постигнал тук особен успех. „Засега е успял само частично да приватизира петроло- и газопроводите през територията на Беларус, да създаде съвместни предприятия в тази сфера. Там обаче има още много сочни парчета от нефтопреработвателната и нефтохимическата промишленост, машиностроенето, хранителната промишленост. Но точно тях не ги пуска беларуската страна“, отбеляза експертът. В очите на част от руските военни „Беларус е удобен плацдарм“, заяви Кудюкин. Но в днешния политически контекст географското положение на страната съвсем не е еднозначно – въпросният „плацдарм“ може да бъде насочен не към отбранителни, а към нападателни действия, „доколкото тази силно изтеглена на запад издатина с оголен ляв и десен фланг е твърде неудобна и неизгодна за отбрана“. Подобни планове обаче има, „както потвърждават и току подновяваните приказки за създаване на руска военновъздушна база в Беларус, отхвърляни от беларуското ръководство, впрочем в твърде учтива форма“. Спомените сред обществото в Беларус за военните нашествия, минавали на вълни през страната столетия наред, са „много болезнени“, смята Кудюкин. И вижда тук една от причините Беларус „да не желае превръщане в руски плацдарм, макар че Русия много иска да го придобие“. Разсъждавайки доколко е готов Минск да се интегрира с Москва, експертът посочи, че Беларус все още е „доста“ рускоезична страна, чието население гледа руски телевизии, но има развито национално самосъзнание – и преобладаващият между беларусите език „не е пречка за това“. „Също както повечето ирландци във Великобритания говорят английски, но я елате им кажете, че са англичани“, даде пример социологът. Беларуската власт силно насърчава тези нагласи в обществото, като пропагандира идеята за суверенитет, убеждението, че „Беларус не е Русия“, каза експертът. Според Кудюкин „днес беларусите се осъзнават като отделен народ и отделна страна доста по-силно, отколкото в началото на 90-те“. Както потвърждават и социологическите анкети. Беларусите, каза той, искат сътрудничество по всички вектори – и по източния, и по западния, и по южния, но същевременно смятат страната си за успешна независима държава „и като цяло държат да останат независими“. Кудюкин смята за малко вероятно Минск да приеме и руската рубла като обща валута за двете страни, тъй като икономическата политика на Беларус „има кейнсиански черти“ – за да я води и занапред, беларуското ръководство трябва да държи в ръцете си печатния стан. Участниците в сбирката обаче констатираха, че в руското общество и елитите все още доминира съвсем различна визия за Беларус. Там преобладава мнението, подхранвано и от руските медии, че Беларус е част от Русия, а беларусите – само част от руския народ. Според Игор Минтусов, президент на Европейската асоциация на политконсултантите, „Беларус в лицето на Александър Лукашенко би желала по-тясна икономическа интеграция с Русия“. По думите му такава интеграция според Лукашенко „включва разнообразни отстъпки и преференции, той иска да стане фактически част от вътрешния руски пазар“. Такъв е стратегическият интерес на Минск, казва експертът, защото такава интеграция „може да предпази Беларус от фрустрации на международните пазари“. А в тактически аспект беларуското ръководство използва риториката на Лукашенко за интеграция с Русия. Колкото до стратегията на Москва спрямо Беларус, Кремъл според Минтусов „на първо място се стреми към геополитическа и военнополитическа интеграция с нея“. Докато участието на руския бизнес в приватизацията в съседната страна е вече тактически въпрос за руското ръководство. На известна част от политическия елит и повечето хора в Русия е присъщ „скрит неоимперски синдром“, според който за Беларус е по-добре да бъде с Русия – Русия и Беларус практически са едно и също, отбелязва политологът. Москва обаче би предприела по-сурови мерки за задълбочена интеграция само „ако с политиката си Минск прекрачи една „червена черта“. Например ако изведнъж реши да присъедини страната към НАТО. Впрочем самият Минтусов смята този сценарий за фантастичен. На кръглата маса бе споделено и мнение, че Кремъл цели да погълне Беларус – една твърде стабилна политика. Защото през последните 20 години Москва се е убедила: Русия не може да се развива интензивно, например да се откаже от суровинната икономика и да укрепва промишлеността си. Съответно е поет курс единствено към екстензивно развитие – Русия да присъединява нови територии, активи, намиращи се там, и така да увеличава данъчно облагаемото си население.  ", "date": "2019.12.07", "title": "Ще стане ли Беларус част от Русия"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/403081-%D0%BC%D1%8A%D0%B6-%D0%B7%D0%B0%D1%80%D1%8F%D0%B7%D0%B0-%D0%B4%D0%B5%D0%B1%D0%B5%D0%BB%D0%B0%D1%82%D0%B0-%D1%81%D0%B8-%D0%B6%D0%B5%D0%BD%D0%B0", "text": "С наднорменото тегло се сблъскват много мъже и жени. Затлъстяването носи със себе си много проблеми. Влошава както здравето, така и самочувствието. В следващите редове ще ви разкажем историята на Алвина. Начало на проблемите Алвина никога не е имала проблеми с наднорменото тегло. В зряла възраст тя е омъжила и родила дете. Именно след раждането тя започнала да качва излишни килограми. Ситуацията се влошила, когато съпругът й започнал да я обижда и да й се кара за външния й вид. Той постоянно я критикувал и използвал все по-грозни епитети спрямо нея. Това се отрази негативно върху психиката й, а стресът в живота й се увеличи. Естествено, това повлия и на външния й вид и тя започнала да качва килограми още по-бързо. Промени При нея е много важно да приемаш 75% здравословни мазнини, 20% протеини и само 5% въглехидрати.     Успех Заедно с диетата, жената започнала да се занимава със спорт. Първоначално треньорът й я посъветвал да започнат с по-лек режим на тренировки и постепенно да увеличават натоварването и да горят повече килограми. Така и станало.         Благодарение на старанието си само за една година Алина успяла да свали цели 60 килограма.     Нов живот Тогава за нея животът просто започнал отново. Жената се влюбила в друг мъж. Двамата са много щастливи заедно в момента.           В един момент Алвина просто разбрала, че не може да продължава така. Тя се развела със съпруга си и започнала да опитва да отслабне с различни диети. Това обаче не помогнало. Тогава тя случайно се натъкнала на диета с ниско съдържание на въглехидрати. Освен това Алвина направила свой собствен блог в Ютуб и Инстаграм. Тя споделя опита си и дава съвети за отслабване. Много от тях признават, че са щели да се откажат в битката с Наднорменото тегло, ако не е била тя.", "date": "2019.12.07", "title": "Мъж заряза дебелата си жена"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/403082-%D0%BA%D0%B5%D0%B9%D1%82-%D0%BC%D0%B8%D0%B4%D1%8A%D0%BB%D1%82%D1%8A%D0%BD-%D1%81-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D1%87%D0%BE%D1%80%D0%B0%D0%BF%D0%B8", "text": "Кейт Мидълтън изглежда взима вдъхновение от съпругата на принц Хари, Меган Маркъл по отношение на тоалетите си, пише Expess. Майката на три деца беше заснета на обществено мероприятие в съвсем различен, доста сепмъл стил. Херцогинята носеше найлоново яке Mini Duvet II, струващо 342.58 паунда, от Perfect Moment. Освен това тя беше сложила отново ботушите си Berghaus Supalite II, 105,50 паунда.          Зеленият й джъмпер е за, £ 97.50, освен това тя носеше български чорапи от планината Пирин за £ 8,80, пише английското издание.      Кейт Мидълтън пое един от патронажите на кралицата, когато тя й предаде. Елизабет е предала грижите за Family Action на съпругата на Уилям. Кейт пристигна във фермата Peterley Manor в Бъкингамшър, където взе участие в коледните подготовки със семейства и деца, които са подкрепени от благотворителната организация Family Action.      Кейт носеше плътни дънки за забавния ден сред природата. Имаше дебели горско зелени български чорапи, обути над дънките и носеше кафяви ботуши. Човек едва ли би предположил, че е кралска персона, ако не беше огромният годежен пръстен от сапфир и диаманти.", "date": "2019.12.07", "title": ": Кейт Мидълтън с български чорапи"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/403083-%D0%BB%D0%B8%D0%B2%D0%B0%D0%BD%D1%81%D0%BA%D0%B8%D1%82%D0%B5-%D0%BC%D0%BE%D0%BC%D0%B8%D1%87%D0%B5%D1%82%D0%B0", "text": "Ако смятате, че Ливан е страна на строг морал и светски приличия, където момичетата обикалят улиците с очи надолу и покриват косата си с шал, а често дори се обвиват в бурки, както в много други съседни страни от Близкия Изток, грешите!       Не, разбира се, в тази страна с преобладаващо мюсюлманско население има жени, които спазват достатъчно стриктно каноните и изисквания за външния вид. Но те не са половината или дори една трета от женското население (поне според впетачленията ми), пише български турист, посетил страната.     Повечето момичета се обличат и приличат точно на момичета от София, Ню Йорк или Сеул: без да се крият зад черни дрехи и често се носят максимално ефектно и дори закачливо.         Да, по отношение на ливанските момичета, можем да кажем, че много от тях наистина се опитват да изглеждат и да се обличат просто ефектно.         Интересно е, че колкото по-разкрепостено и ефектно ливанските момичета се обличат, толкова по-малко женствени и привлекателни изглеждат. Да, винаги има скъпи обувки, аксесоари и парфюм, усещащ се от 10 метра, но... няма елегантен чар...         А момичетата, които не се опитват да изпъкнат сред всички и не се насилват да завъртят врата на шофьорите на пътя, привличат вниманието истински!  И колкото по-дълго обикаляте Бейрут, толкова повече се убеждавате, че много ливански жени са много красиви!       Да, има и момичета със забрадки по улиците, но видях само няколко в черни одежди и дори, подозирам, това бяха новодошли от съседни строги страни.  Има нещо специфично във външния вид на ливанските момичета, което им е присъщо...", "date": "2019.12.07", "title": "Ливанските момичета..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/403084-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-7-%D0%B4%D0%B5%D0%BA%D0%B5%D0%BC%D0%B2%D1%80%D0%B8", "text": "Възможни са трудни ситуации в личната сфера. Да ги елиминирате напълно няма да стане, но има шанс да нормализирате отношенията си с любимия човек, с мек тон и прегръдки. Между другото, не забравяйте за подарък. Особено, ако дълго време сте обещавали да го направите. Вечерта, може да се почувствате неразположени. Имайте предвид, че днес покупките могат да доведат до финансови загуби. Опитайте, да се откажете от рискови инвестиции, сделки и пътувания. Разбира се, портфейла ви няма да остане напълно празен. Но това, само ако имате допълнителни доходи. Между другото, някой от приятелите ви, може да ви даде идея за странична работа. Очаква ви един приятен ден, в който не се предвиждат сериозни проблеми, така че може спокойно да си организирате малка почивка. Например, да излезте с приятели на кафе, да отидете на ресторант или гледате филм. Отношенията с любимия ви човек, са прекрасни. Най- накрая е настъпила тази стабилност, за която отдавна мечтаете.   Трябва да се погрижите за здравето си, особено ако до неотдавна сте работили до изнемога. Помнете, че никой няма да ви награди с орден за себеотдадеността, затова бъдете по-мъдри. От пътуване на далечни разстояния, по-добре се откажете. Особено ако не сте нито физически, нито психически подготвени за това. Прекарайте времето, с любимия. Препоръчва се да общувате само с онези хора, на които имате доверие. Правете всичко от чисто сърце, без измами и лъжи. Финансови загуби не се очакват, освен ако не решите да организирате грандиозно пазаруване. Днес е по-добре да държите парите си в сметката, а не кеш. Вечерта чакайте гости от друг град. Трябва повече време, да прекарвате със семейството и децата. Грижите по дома, ще ви носят радост, а разходите няма да доведат до сериозни загуби. Денят е благоприятен за посещение на зъболекар, козметик и лекар. Ако дълго време потискате нещо в любовната сфера, по-добре го споделете с любимия човек. Вярвайте, че ще бъдете разбрани правилно. Днес, следвайте режим в храненето и пийте повече течности. Не пренебрегвайте симптомите на заболявания, в противен случай, може да стигнете до болничното легло. Отлично ще се развива възпитателната дейност, насочена към вашите деца или внуци. Причините за гордост и радост от успехите на децата, ще бъдат много. Добре ще е, да им купите и подаръци. Ще ви бъде трудно да се настройте за работа, която първоначално считате за безполезна. Но именно от нея, ще зависи вашата репутация в обществото и финансовото положение. По отношение на пътуванията денят е опасен, така че, по-добре да си останете вкъщи. В любовта, ще ви преследва симпатичен и упорит почитател. Може би, ще му дадете шанс?   Доверете се на интуицията си, ако нещата касаят промяна на основната ви работата. Днес може да губите, но утре с какво ще останете? Сто пъти обмисляйте всичко, преди да вземете решение. В семейния живот, не са изключени конфликтни ситуации. Ако знаете причината, по-добре незабавно неутрализирайте ситуацията. За какво са ви, излишни скандали? Днес ще се носите, на вълната на успеха. И не само професионално, но и лично. Вие сте ценени, обичани и уважавани, затова съхранете това отношение. Разбира се, не може да избягате от завистливите хора, но днес, дори и те ще ви гледат с възхищение. Отличното здравословно състояние, ще ви позволи да се забавлявате с приятели. Не е препоръчително днес, да се стараете сами всичко да решите, по-добре слушайте вътрешния си глас. Особено ако скоро, вече сте се сблъсквали с подобни проблеми. Един добър ден за изплащане на дългове, откриване на собствен бизнес и започване на творчески проект. Що се отнася до парите, няма за какво да се притеснявате. Вечерта е възможна, неочаквана печалба. Трябва да решите всички важни и спешни въпроси сутринта. В противен случай, те ще се натрупат и останат на заден план. Ако се занимавате с бизнес, днес се откажете от инвестициите. Ще са рисковани, дори и минималните суми. Физическите упражнения, ще са ви от полза. Може да посетите фитнес зала, басейн или тенис корт.", "date": "2019.12.07", "title": "Дневен хороскоп 7 декември"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/403085-%D1%85%D0%BB%D0%B0%D0%B4-%D0%BC%D0%B5%D0%B6%D0%B4%D1%83-%D1%81%D0%BE%D1%84%D0%B8%D1%8F-%D0%B8-%D0%BC%D0%BE%D1%81%D0%BA%D0%B2%D0%B0-%D0%B8%D0%BC%D0%B0-%D0%B7%D0%B0%D1%89%D0%BE", "text": "Напоследък новините с руска връзка стряскащо напомнят за едни други времена. Затова е крайно време София да се откаже от опитите си за \"баланс\" между Русия и НАТО. Опити, които заплашват да завършат с крах.         Отношенията между България и Русия не са в цветущо здраве. Две събития от последните дни са показателни: руският президент Путин обвини София, че бави строежа на „Турски поток”, като паралелно с това Москва обяви български дипломат в Русия за персона нон грата. Но не политиката на българското правителство е първопричината, която внася хлад между София и Москва. Напротив: под претекст, че се стреми към „баланс”, София флиртува едновременно и с НАТО, и с Русия. За разлика от много други държави, България се поколеба да изгони руски представители в хода на аферата „Скрипал”. София реши да почисти къщичката си от руски агенти едва през есента на 2019, като повърхностната операция имаше предизборен характер. Но преди всичко бе демонстрация на „активност” под укорителния поглед на партньорите в НАТО. „Руските патриоти”, загърнати с националния ни трибагреник, остават във властта. Под въпрос са и усилията на правителството за извоюване на енергийна независимост от Русия. А за капак България тръгна да възобновява проекта АЕЦ „Белене”.   на премиера Борисов, че американският президент едва ли не му дал зелена светлина за проекта, изглежда като типичен пример за (целенасочено)„изгубване в превода”. Нов разлом. Къде е България? Компасът върху картата на геополитическите реалности показва колко наивни са българските политици, проповядващи „баланс”. Тъй като този баланс е чисто и просто невъзможен. Не само защото от 2004 насам сме част от единия „отбор”, а защото разломът между НАТО и Русия, за който имаше надежди, че след края на Студената война ще изчезне, става все по-дълбок. В декларацията, приета на срещата на НАТО в Лондон, Русия бе категорично посочена като заплаха за евроатлантическата сигурност.     Международните новини стряскащо напомнят за времето на междублоковото противопоставяне. Вече няма съмнение, че ГРУ стои зад отравянето на семейство Скрипал. А контраразузнаванията на Франция, Швейцария и Великобритания установиха, че департаментът Горна Савоя във френските Алпи е бил база за 15 руски офицери от ГРУ, които са организирали убийства. Сред тях е един от извършителите на атаката в Солсбъри с „Новичок”. Освен във Великобритания, руските офицери са оперирали в България, Крим, Молдова и Черна гора. В същото време Германия обвини Русия, че стои зад убийството на грузински гражданин в Берлин и изгони двама руски дипломати. Дори Сърбия обвини Москва в шпионаж. Българските служби решиха да не дразнят Русия. Те премълчават дали оръжейният търговец Гебрев е бил обект на покушения като това срещу Скрипал. Вместо това се лансира анекдотичната версия за отравяне с рукола. Доколко обаче ЕС е достатъчно единен, за да се противопостави на Русия? Влиятелни партии в държави като Франция, Италия, Австрия, Унгария, Словакия изглежда се разбират чудесно с руските „колеги”. Наскоро френският президент Макрон предизвика скандал, провъзгласявайки „мозъчната смърт” на НАТО. Но Жозеп Борел, новият върховен представител на ЕС по външната политика, настоя за запазване на санкциите срещу Кремъл. И отбеляза, че най-добрият начин за противодействие на руския експанзионизъм е да се подпомага Украйна. А според еврокомисарката по енергетиката Кадри Симсон, „Северен проток-2” не отговаря не европейските стандарти. Пациент с тежки зависимости Руският президент знае отлично, че в България има политици, за които комисионните са далеч по-важни от националния флаг. Около субсидираните от Кремъл партии в България не се шуми много-много - ако оставим настрана „разкритията” за плановете на   и „Русофили”. Но нещо да се прави относно подозренията, че „Атака” е финансирана от Москва през фирми на съветник на Сидеров? И дали ще научим повече за българската връзка в Перачницата „Тройка”?В едно обаче Путин е прав: той с основание се притеснява, че „Турски поток” може да последва съдбата на „Южен поток”. Не, проектът едва ли ще заобиколи България. Но не е изключено да бъде „умъртвен” - поради стратегическите интереси на ЕС и НАТО. Размахвайки пръст на София, Путин просто търси начин да отправи скрито послание. Освен това далеч не е сигурно, че изходът от предстоящите преговори с Киев за транзита на газ през Украйна ще е благоприятен за „Газпром”. И докато някои политици в Стара Европа явно с охота се заиграват с руската мечка, администрацията в Белия дом като че ли е твърдо решена да вкара България в правия път. Доказва го ангажиментът на САЩ да способстват за енергийната диверсификация на България. Изобщо, Вашингтон изглежда иска да вкара София в клиника за пациенти с тежки зависимости. Предстои да видим дали болната ще успее да се пребори със своите „малки\" пороци (тежка корупция, несвободни медии, клиентелистка съдебна система, „еднопартиен режим” - по думите на бившия американски посланик Джеймс Пардю). В противен случай София може и да мигрира към азиатски деспотизъм - и политически, и институционално.Ако терапията сработи, ще видим нови удари срещу руски проксита. И така задните вратички, ползвани от Кремъл, една по една ще започнат да се затварят. Не вярвам да се стигне до ледников период в отношенията между България и Русия. Но София ще трябва да се отърси от наивността си, да се научи на прагматизъм. Ще трябва да спазва по-стриктно ангажиментите към НАТО, да изостави неуместните забежки. И да се отучи от опитите за „баланс”, които заплашват да завършат с крах.", "date": "2019.12.07", "title": "Хлад между София и Москва. Има защо."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/403086-%D1%81%D0%B2-%D0%B0%D0%BC%D0%B2%D1%80%D0%BE%D1%81%D0%B8%D0%B9-%D0%BC%D0%B5%D0%B4%D0%B8%D0%BE%D0%BB%D0%B0%D0%BD%D1%81%D0%BA%D0%B8", "text": "  Св. Амвросий Медиолански се родил в 340 г. в Галия (сегашна Франция), където баща му бил управител. Той се учил в Рим. След смъртта на баща си живял там заедно с майка си, сестра си и брат си. Когато станал пълнолетен, той постъпил на гражданска служба и скоро обърнал върху себе си вниманието на Проб, главен управител на Италия в Рим. Проб, който бил християнин, обикнал младия Амвросий и му поверил управлението на две области – Лигурийската и Емилианската. Изпращайки го там, той го съветвал да управлява с кротост и справедливост. \"Управлявай – казал му той – не като съдия, а като епископ!\" Тия думи се оказали пророчески. Амвросий бил принуден да отиде в Медиолан (Милано), главен град на неговия окръг, където по случай избиране на епископ започнал да увещава враждуващите. Изведнъж в тълпата детски глас извикал: \"Амвросий епископ! Амвросий епископ!\" Тия думи се показали като внушение свише и целият събран народ единодушно извикал: \"Нека Амвросий бъде епископ!\" Амвросий в това време не бил кръстен, а само се готвел към св. Кръщение. Той обяснил това на присъстващите. Но те продължили да настояват на своето решение и изпратили до император Валентиниан прошение да утвърди техния избор. Между това Амвросий с всички средства се стараел да се отклони от епископството. Това високо звание му внушавало благоговеен страх. Два пъти той тайно бягал от Милано, но народът държал твърдо на своя избор. Затова, когато дошло съгласието на императора, Амвросий приел кръщение и не могъл повече да отказва. В течение на една седмица той минал всички църковни степени и бил поставен епископ за голяма радост на целия народ. Амвросий напълно оправдал оказаното му доверие и в скоро време спечелил любовта на народа. Веднъж той разкрил на царя някои несправедливости, които се вършели в съдилищата. \"Изправяй нашите престъпления, както на това учи Божествения закон – отговорил императорът – и лекувай неправдите на нашите души!\" Наследникът на Валентиниaн, Грациан, оказвал на Амвросий също такова доверие и по неговия съвет издал няколко указа, които съдействали за укрепване на християнската вяра в цялата империя. Но между Грациановата майка Юстина и Амвросий се появили несъгласия. Амвросий бил винаги твърд защитник на Православието, а Юстина била арианка  и се стараела да разпространява арианската ерес. В гр. Сирмия умрял епископът, и Амвросий попречил да сложат на негово място един арианин, покровителстван от императрицата. Оттогава Юстина го намразила. Скоро обаче императрицата прибягнала до неговата помощ. Максим, управител на Галия, въстанал срещу царя, убил Грациан, провъзгласил се за император и се готвел да отиде против Италия, където в това време възкачили на престола младия Валентиниан ІІ, втори син на Юстина. В страха си императрицата молела Амвросий да бъде защитник на малолетния й син. Амвросий се отправил срещу Максим и го отклонил от намерението да отива с войска срещу Италия. Максим казал по-късно, че епископът го увлякъл със своето красноречие и го заставил да се откаже от изгодното предприятие.     Това благодеяние не смекчило враждата на Юстина, и нейното отрицателно отношение към Амвросий още повече се усилило. Тя от името на сина си искала епископът да предаде на арианите една миланска църква. Амвросий решително отказал: \"Аз съм готов да предам на царя всичко, което е мое. Но немога да дам онова, което принадлежи на Бога\". Императрицата изпратила войска. Но народът, като узнал за това, се затекъл в съборната църква, където Амвросий извършвал богослужение, и решил твърдо да защитава любимия епископ. Войниците се втурнали в храма. Настанал смут. Като видели как Амвросий спокойно и благоговейно продължава богослужението, войниците паднали пред нозете му и заявили, че те дошли да се молят, а не да се сражават. Най-после войската била отведена. След това враждата на Юстина се засилила дотолкова, че тя на няколко пъти правила покушение върху живота на Амвросий. Но отново станало нужда тя да иска неговата помощ. Максим тръгнал срещу Италия. Тоя път застъпничеството на Амвросий се оказало безуспешно. Оръжието решило спора. Теодосий Велики победил Максим и утвърдил на престола младия Валентиниан, който скоро починал, и Теодосий поел управлението на империята. Император Теодосий уважавал светителя. При високите си достойнства Теодосий понякога се предавал на необуздан гняв. Веднъж в Солун разбунтувалият се народ убил един военачалник, пратен там от царя. Това тъй раздразнило Теодосий, че в гнева си предал на смърт множество народ, който се бил събрал за някакъв празник в цирка. Загинали около 7000 души от всякаква възраст, пол и звание. Амвросий не могъл равнодушно да понесе такава постъпка. Той написал на царя писмо, в което изказвал своето и на цялото духовенство негодувание, като прибавил, че би счел себе си участник в злодеянието, ако не изрази своите чувства и мисли. Завършвайки писмото си, той увещавал царя да се покае и му обещал своите молитви. Няколко време след това Теодосий пристигнал в Милано и отишъл в съборната църква, за да се причасти със светите Тайни. Амвросий без страх го срещнал при входа на храма и му казал, че не може да бъде в общение с другите християни, докато не се покае: \"Можеш ли ти да приемеш тялото Христово – казал му епископът, - когато си пролял кръвта на толкова невинни? Можеш ли да пиеш от чашата Господня с устата, която е произнесла страшната присъда?\" \"Но и Давид съгрешил – отговорил царят, - обаче не се лишил от Божията милост\". - Ако си подражавал на Давид в греха, подражавай му и в покоянието! – казал Амвросий. Царят се върнал в двореца си. Той изпълнил наложеното му от Амвросий наказание и по негово настояване издал указ, с който се забранявало изпълнението на смъртна присъда до 30 дни след осъждането. Подир това Теодосий бил допуснат в Божия храм. Той дошъл с проста дреха и дълго стоял заедно с другите каещи се, молейки се и проливайки покайни сълзи. Най-после епископът го допуснал до причастие с Тялото и Кръвта Христови. До самата си смърт Теодосий оказвал най-голямо уважение на Амвросий, често се съветвал с него и умирайки, поръчал му да наставлява и синовете му Аркадий и Хонорий, между които разделил своята империя. Две години след смъртта на великият император умрял и Амвросий (4 април 397 г.). Като узнал предварително близката си смърт, той казал на приближените си: \"Само до Великден ще бъда с вас\". Когато заболял, известието за това предизвикало тъга и смущение не само бежду близките, но и по цяла Италия. Един от началниците на страната чрез най-обичаните от св. Амвросий люде го молил да изпроси за себе си изцерение от Бога. - Аз не съм живял между вас тъй – отговорил Амвросий, - че да се срамя от живота си. Но не се боя да умра, защото ние имаме добрия Господ. Предсказанието се сбъднало. Амвросий радостно и спокойно предал душата си Богу през нощта на светлия празник Великден. Починал сравнително млад – на 57 години. С непоколебимата твърдост на духа Амвросий умеел да съедини кротостта и горещата обич към ближните. Той сам плачел с грешниците, които идвали при него да изповядат греховете си, и всички нещастни намирали в негово лице помощник и утешител. Особено страдание възбужда в него участта на нещастите, които били продавани от варварите като роби. За да ги откупи, той щедро раздавал и собствените средства, и доходите на църквата, и дори самите църковни украшения. \"Църквата има злало – казал той, - но не да го пази, а да го раздава за щастието и благото на човеците. Ние сме длъжни да откупуваме душите на хората от вечния плен. Кръвта на Христа, налята в златни съдове, ги освещава, не само за богослужение, но и за изкупуване на човеците\". Преданието ни е запазило много разкази за чудесата, извършени от св. епископ: за чудесните изцерявания, за откриване мощите на св. мъченици Протасий и Гервасий. Разказват също, че веднъж един арианин влязъл в храма и видял ангел, който говорел на ухото на Амвросий същите думи, които Амвросий предавал на народа. Тоя арианин веднага минал в Православието. Речите на св. Амвросий били убедителни и силно действали върху сърцата на слушателите. Амвросий придавал на църковното богодсужение особено благолепие и тържественост. Той сам съставил много църковни песни, между които е и тържествената песен, която се пее на благодарствен молебен: \"Тебе Бога хвалим! Тебе Господа изповедуем!\" Дълго след него Миланската църква пазела особеното богослужение, въведено от него. И досега е запазена неговата \"Литургия амброзиана\". Св. Амвросий обърнал към истинската вяра маркоманите. Фритигилда, съпруга на царя, като чула за мъдростта и светия живот на Амвросий, искала от него съвети. Той писмено й изложил християнското учение, и тя, като разбрала истините на вярата, просветила и своя съпруги и народа. Между най-близките приятели на Амвросий бил блажени Августин, който приел св. Кръщение от него.", "date": "2019.12.07", "title": "Св.  Амвросий Медиолански"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/403087-7-%D0%B4%D0%B5%D0%BA%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "На днешната дата през 1732 г. е открита Кралската опера в Лондон.      През 1941 г. японският флот атакува Пърл Харбър, което е повод за официалното включване на САЩ във Втората световна война.      През 1972 г. е изстреляна последната лунна пилотирана мисия на \"Аполо\" - \"Аполо 17\". Докато напуска Земята, екипажът прави снимка, известна като Синьото топче.      През 1982 г. е извършена първата екзекуция чрез смъртоносна инжекция в Тексас, САЩ.      През 1988 г. земетресение с магнитуд 6,8 по скалата на Рихтер разтърсва Америка и убива близо 25 000 души. Ранените са 15 000, 400 000 души остават без дом.      През 1988 г. Ясер Арафат признава правото на Израел да съществува като държава.      През 1989 г. в София се създава коалицията Съюз на демократичните сили.      През 2006 г. 18 души загиват и 12 са ранени при една от най-големите пътни катастрофи в България - между градски автобус и ТИР край Бяла.  ", "date": "2019.12.07", "title": "7 декември, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/403088-%D0%B5%D0%B4%D0%BD%D0%B0-%D0%B4%D0%BE%D0%B1%D1%80%D0%B0-%D0%BD%D0%BE%D0%B2%D0%B8%D0%BD%D0%B0-%D0%B7%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D0%BE-%D0%B3%D0%BE%D0%BB%D0%B5%D0%BC%D0%B8%D1%8F%D1%82-%D0%BF%D1%80%D0%BE%D0%B1%D0%BB%D0%B5%D0%BC-%D1%81%D0%B8-%D0%BE%D1%81%D1%82%D0%B0%D0%B2%D0%B0", "text": "\"Мога само да потвърдя новината, че Комерцбанк ще изгради догодина голям IT-център в България\", каза за ДВ д-р Митко Василев, управител на ГБИТК. \"Най-големият проблем обаче си остава:  острата липса на кадри в България.\"        Годината още не е приключила, но данните до края на септември сочат, че можем да очакваме ново повишение на двустранната търговия - може би с 2-3 процента. В най-лошия случай, ако има стагнация, ще запазим равнището от миналата година, когато постигнахме рекордните 8,3 милиарда евро. Прогнозирам, че през тази година леко ще надхвърлим тази стойност - което ще бъде нов рекорд. Още по-радостното е, че се очертават около 400 милиона евро търговски дефицит за Германия - тоест, българският експорт за Германия продължава да се развива по-бързо от вноса от Германия. Това ще бъде четвъртият път с положително търговско салдо за България - след 2013, 2017 и 2018 година.  Там нещата не изглеждат чак толкова добре. В смисъл, че инвестициите биха могли да бъдат и доста повече. След две години на отлив на германски инвестиции сега те се движат около 180-190 милиона евро. В страната влизат германски инвеститори, но имаме и големи резерви в това отношение. Голямото предизвикателство пред двете страни: България да предлага по-добри условия, а Германия да намира нови ниши, нови пазарни сегменти и да повиши обема на германските инвестиции в България. От 2-3 години като основен проблем се очертава липсата на работна ръка - не само на квалифицирани кадри.  Неквалифицирани работници също липсват. Отливът не е спрял - все още твърде много млади българи заминават в чужбина заради по-добрите условия. Вярно е, че има и завръщащи се българи, включително от Германия - говоря най-вече за студентите. Правителството също предприема мерки в тази посока и бихме се радвали този процес да продължи - завръщащите се българи да са повече от напускащите. България има в момента остра нужда от кадри. Други проблеми, които се посочват от германските фирми, са държавната администрация и нейната ефективност, съдебната система, здравеопазването, образованието. Но най-големият проблем е липсата на кадри.  Мога да коментирам само информациите в медиите - че инвестицията е замразена. Решение трябва да има до края на годината. Но за България е голям успех това, че тя остана на финалната права заедно с Турция. Това говори много за България - означава, че сме пораснали. Редица производства се настаниха в страната, вкл. поддоставчици в автомобилостроенето, така че България доби едно ново самочувствие. Даже премиерът Бойко Борисов смята, че автомобилен производител ще стъпи догодина в България.  Нямам представа с кои точно компании е говорило правителството. Това е въпрос, който трябва да адресирате лично към Борисов.  Понякога човек като губи нещо не знае какво печели в същото време. Имаше икономическа делегация в Корея и вероятно и там са се водили разговори - не само за автомобили, но и за производство на батерии и други части. Хубаво е да идват в България, но проблемът си остава - липсата на кадри. По него трябва да се работи.  Ами мога само да го потвърдя. Новината дойде по време на посещението в България на голяма бизнес делегация от Германия по линия на Източната комисия на германската икономика. На срещите беше потвърдено, че Комерцбанк няма да прави банка в България - тоест, няма да кандидатства за банков лиценз, а ще изгради IT-център, който ще бъде открит през 2020 година. Но покрай тази визита изникнаха и други интересни идеи и предложения.  Например това, че предстои обновяването и модернизирането на т.нар. Българо-германски кооперационен съвет - работен орган на икономическите министерства на двете страни. Освен това беше посочено, че някои германски фирми възнамеряват да разширят бизнеса си в България, има планове за организиране на голяма бизнес конференция на доставчиците, която да се проведе в България като интересна дестинация на Балканския полуостров. Ние отдавна не бяхме посрещали толкова високопоставена делегация от Германия. И смятам, че това ще даде допълнителен тласък на двустранните икономически отношения.  ", "date": "2019.12.07", "title": "Една добра новина за България. Но големият проблем си остава."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/403089-30-%D0%B3%D0%BE%D0%B4%D0%B8%D0%BD%D0%B8-%D0%BF%D0%B5%D1%80%D0%B8%D1%84%D0%B5%D1%80%D0%B5%D0%BD-%D0%BA%D0%B0%D0%BF%D0%B8%D1%82%D0%B0%D0%BB%D0%B8%D0%B7%D1%8A%D0%BC,-%D0%BA%D0%BE%D0%B9%D1%82%D0%BE-%D0%BE%D0%B3%D1%80%D0%B0%D0%B1%D0%B2%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D0%B8-%D0%BE%D0%B1%D1%81%D0%BB%D1%83%D0%B6%D0%B2%D0%B0-%D1%87%D1%83%D0%B6%D0%B4%D0%B8-%D1%81%D0%B8%D0%BB%D0%B8", "text": "Може би най-често задаваният въпрос у нас е защо сме зле и защо сме бедни. Отляво  казват: защото преходът беше извършен от десницата; тя унищожи земеделието, а по време на Костовата масова приватизация  продаде държавната индустрия на безценица, с което бяха ликвидирани цели два отрасъла на българската икономика. Това е довело до огромни социално-икономически проблеми и социална несправедливост, тъй като е свързано с ограбване на българите и ограничаване на преразпределителните възможности на държавата.     Десните пък казват обратното: че преходът бил извършен от бившите комунисти. Те раздавали куфарчета с пари, предизвикали кризата и хипер-инфлацията от 1996-1997 г., а и въобще за всичко лошо в нашата история все те са виновни. Десните твърдят още, че основен проблем на държавата е корупцията, като обръщат поглед не към социално-икономическата, а към правно-юридическите форми на справедливост и равенство, пропускайки очевидния факт, че правно-юридическите равенство и справедливост са напълно невъзможни без определено равнище на социално равенство. Една е справедливостта за клошаря, който няма какво да сложи в чинията си (ако изобщо има чиния) и спи на улицата при минус 10 градуса, а съвсем различна – за милиардера, олигарха, политика, които могат да си купят всичко и всеки. Това означава, че в условията на неограничаван от нищо неолиберален капитализъм юридическото равенство е напълно невъзможно.     Аз обаче ще изразя друга гледна точка. И тя е, че сме зле и сме бедни, защото бяхме включени в ръководената от САЩ и ЕС система на глобален неолиберален капитализъм. В рамките на тази система светът е разделен на център, периферия и полупериферия, като характерното за центъра е, че той извлича ресурси и суровини от периферията и полупериферията, преработва ги и след това ги изнася за целия свят. Това стои и в основата на богатството на развития капиталистически център, тъй като благодарение на това там производителността на труда е най-висока.     До 1989 г. България беше отделена от тази система, което и  позволяваше да спре изтичането на ресурси и да ги концентрира с цел догонващо развитие. Тя, от една страна, имаше привилегировани отношения със СССР, откъдето получаваше на преференциални цени и дори безплатно енергийни суровини, ресурси, технологии, а от друга страна, чрез научно-техническото разузнаване, успяваше да краде технологии и патенти от развития капиталистически център. В резултат единствено през периода на държавния социализъм България не е била в ролята на експлоатирана държава, а тя е експлоатирала другите.     Известни са резултатите от тази политика – от периферна селска държава България се превръща във високоразвита индустриална сила, милиони хора се преселват в градовете, променят начина си на живот, образованието и здравеопазването са напълно безплатни, армията ни може да съперничи на военните сили на Турция и Гърция, взети заедно. Имаме относително висока и стабилна военна и икономическа мощ, което ни гарантира добро място в рамките на световната система. Индексът на човешко развитие на ООН отчита, че през 1980-те ние сме сред 30 държави в света, където се живее най-добре. След 1989 г. обаче реставрирахме капитализма. При това не във версията му на социалната кейнсианска държава, каквато съществува на Запад след Втората световна война до 1970-те години, а във формата на неолиберален глобален капитализъм, наложен ни отвън като на страна, загубила война, макар и „студена“ . В резултат на това само за няколко години България се върна десетилетия назад и придоби статута на периферна неоколониална държава, управлявана от компрадорски политически елит. Държава, от която Западът извлича ресурси и на която продава след това боклуците си. България започна да се ръководи отвън, от ЕС и най-вече САЩ, с помощта на корумпираните политически елити, управляващи вече 30 години не в интерес на българските граждани, а в интерес на външни фактори и в свой собствен интерес. Под диктовката на Запада и с ръцете на българските политически елити страната за кратко време придоби отново статута на неоколониална периферия. Така господарите хем си измиха ръцете, хем прехвърлиха отговорността за случващото се на местните управници, които са техен послушен продукт. В резултат  доверието в държавата и в институциите се срина, България падна до последно място във всички класации и днес е първа само в класацията за най-бързо изчезваща нация в света. Най-напред беше ликвидиран земеделският отрасъл. Под диктата на Световната банка и САЩ и с лозунгите за демокрация и частна собственост правителството на СДС в началото на 1990-те години реши да върне земята в „реални граници“. Така  тя беше разпарчетосана на милиони малки парченца, стана хем невъзможно, хем нерентабилно те да се обработват, което направи земеделието напълно неконкурентноспособно. Техниката беше разграбена и унищожена, а милиони животни избити. Селото се върна сто години назад, в епохата на натуралното стопанство. Милиони хора останаха без работа, сред тях голяма част от циганите, което постави началото на процесите на циганизация. От страна – износител на селскостопанска продукция за целия свят, България се превърна в страна, която внася почти всичко необходимо от развития капиталистически център. С идването на правителството на ОДС с ръководител Иван Костов настъпи етапът, получил известност като „криминална приватизация“ и завършил с унищожаването и разграбването на вторичния сектор на икономиката – българската индустрия. Индустриална база за десетки милиарди долари, построена и принадлежаща на всички българи, беше разграбена само за няколко години. Хиляди образовани учени, инженери, техници останаха без работа и бяха привлечени от Запада да работят за неговата икономика, а България унищожи още един отрасъл от своята. Обосновката, с която беше ликвидирана индустрията, гласеше, че това е тежка социалистическа индустрия, а светът се движи към постиндустриално общество, в което водещ сектор ще бъдат услугите. Така, докато Западът изнасяше тежките си производства в периферията, където цената на работната сила е по-ниска и може да се краде от нея, запазвайки за себе си, печелейки и развивайки услуги като информационно-комуникационни технологии, софтуер, компютри и интернет, то ние също разгърнахме сектора на услугите – перачки, продавачки, охранители, чистачки, огромна бюрокрация, чужди и финансирани отвън НПО-та, които не произвеждат нищо. Същото се случи и със здравеопазването. Неолибералният капитализъм, наложен ни отвън, от институции като Световната банка и МВФ под ръководството на САЩ, разглежда всичко като стока – като се започне с културата, мине се през морала и се свърши с човешките живот и здраве. Така ни беше реформирано и здравеопазването, че въпреки модерните технологии, създадени през последните тридесет години, то се върна десетилетия назад. Болниците бяха превърнати в търговски дружества, чиято основна цел е печалбата, а не опазването на човешкото здраве. В резултат на това днес милиони хора са лишени от здравеопазване, а медиите редовно съобщават за починали пред самите лечебни заведения, които не могат да спечелят от тях и затова ги оставят да умрат. За милиони българи здравеопазването се превърна в заплаха за техния живот, а за управляващите – в огромна бюджетна яма, от която може да се краде относително лесно. По същия начин се развиха и процесите в образованието. Най-напред в угода на новите господари от Запад ние трябваше да променим учебниците, така че те да съответстват на неолибералната догма. А това пък означаваше да премахнем от тях всичко, което е формирало нашата идентичност от Възраждането до днес. За да се харесаме навън и защото трябваше да разрушим националната си общност, оплюхме собственото си минало, собствената си държава, собствените си национални герои. Това доведе от отродяване и загуба на идентичност, до ликвидация на особено важния  човешки фактор, който стои в основата на всяко икономическо, социално, политическо развитие. После беше въведено правилото, че „парите следват ученика“, което превърна по същество и училищата в търговски дружества, които печелят от броя на учениците. В резултат няма развитие, а връщане с десетилетия назад, за да може днес неграмотността да достига колосални размери. За да бъде България смачкана окончателно, отвън поставиха задачата за ликвидация на защитата на държавата. И нашите неоколониални марионетки я изпълниха. Така на дръвника беше сложена и българската армия. Останахме напълно беззащитни и изцяло под контрола на новите си господари. Обосновката беше, че вече не ни трябва стара съветска техника, не ни трябват войници, трябва ни НАТО, защото „НАТО ще ни пази“. А НАТО  започна да дрънчи с оръжия срещу Русия, които е въпрос на време да гръмнат, превръща ни в прифронтова държава с безплатни американски бази, които да държат и колонията в подчинено положение, провежда военни провокации срещу Русия, изгражда някакви комуникационни центрове, превръща си ни под собствения ни нос в пушечно месо на американските войни срещу Русия. При това армията беше унищожена, а оръжието нарязано под американски диктат, за да може днес да плащаме на американците милиарди долари за хвърчила и всякаква друга техника, докато милиони български пенсионери живеят в ужасяваща мизерия като награда, че построиха България. Строителите на съвременна България бяха поставени под дъното от грабителите на същата тази България. Нямаше как да не променим и данъчната си система, така че днес тя да генерира бедност и мизерия за 99% от българите, генерирайки в същото време огромни печалби за най-богатия един процент от населението. Жалко е да го кажа, но този процес беше завършен от човек, наричащ себе си „социалист“, който днес е президент на европейските социалисти и който дори написа книга със заглавието „Защото сме социалисти“. Така и не разбрах защо той е социалист, тъй като работата на социалистите е да защитават труда и социалните права на трудещите се, а не да дават извънредни права на капитала (10% плосък данък) и безплатни американски бази у нас. В резултат днес имаме по същество регресивна данъчна система, при която богатите не плащат почти нищо, докато бедните издържат държавата чрез масовото потребление, акцизи и ДДС, което прави бедните все по-бедни, а богатите все по-богати, ограничавайки в същото време преразпределителните функции и роля на държавата. Културата и моралът, като основни регулатори на човешкото поведение в социалната сфера и във формирането на човешката личност и човешкия капитал, бяха превърнати в инструмент за забавление и печалба, рушащ всякакви морални граници и културни рамки. В резултат на това стотици читалища бяха закрити или превърнати в публични домове и дискотеки, а в медиите доминират опростачващи предавания от типа на „Биг брадър“, „Фермата“, „Маскираният певец“, чалга се лее на високи децибели отвсякъде, престъпността, проституцията, наркоманията са в непознати мащаби. Новите господари нямаше как да простят и на българското разузнаване, което се смяташе за едно от най-добрите в света и което години наред им бе трън в очите. Срещу съответните комисионни и постове се намериха и съответните изпълнители на поръчката. Анализатори, медии, политици с уж големи претенции извадиха от чувала възможно най-нелепия аргумент на света – били комунистически и ДС. В резултат, на това хиляди хора, чийто единствен грях бе, че са работили за интересите на България, бяха обявени за „доносници“, а редица от тях просто избити или хвърлени по чужди затвори. Ето за такива национални предателства на политическите елити у нас никой не говори, а те са престъпления срещу държавата. Щях да пропусна енергетиката, където може би и най-ясно се вижда ролята на ЕС и САЩ в процеса на нейната ликвидация. Започна се с 4 блока на АЕЦ „Козлодуй“, които трябваше да бъдат ликвидирани, за да станем членове на ЕС, въпреки че имаха още десетилетия живот и въпреки доказаната им от всевъзможни специалисти сигурност. Продължи се със сделките с ТЕЦ „Марица-изток 1“ и ТЕЦ „Марица-изток 3“ на американците, допълнително оскъпили потреблението на електричество за българските потребители, които ежегодно вадят по 1 млрд. лв. от джоба си, за да плащат на бедните ни американски господари. След това ЕС и САЩ ни принудиха насила да спрем АЕЦ „Белене“, където вече бяха вложени милиарди, за да загубим още милиарди. В резултат на това българският народ плати атомната електроцентрала в Белене, но не получи атомна електроцентрала в Белене. След това ЕС и САЩ ни принудиха да спрем и проекта „Южен поток“, за да не купува България руски газ от Русия и да го преразпределя към Европа, а да купува руски газ от Турция и да го преразпределя към Европа, плащайки така  български пари на Турция и правейки ни енергийно зависими от прищевките на Ердоган. Честита ни руска енергийна независимост и честита ви енергийна зависимост от Турция. Решиха още да преизпълнят с десетина години всички изисквания за ВЕИ централи, защото хем могат да се покажат големи европейци, хем да гушнат тлъсти пачки. Сега се очертава ЕС да ни принуди да закрием и въглищните си централи, което ще означава огромен енергиен дефицит, още по-скъп ток, още плащане и още енергийна зависимост от Турция. Очертава се и скъп американски газ да купуваме, тъй като американците смучат всеки лев от колониите, за да вържат 20 и кусур вече трилионния си дълг. Оказва се най-накрая, че и държава не ни трябва. Независимо от това, че в държавното управление работят над 111 хиляди човека, а с административни и спомагателни дейности са заети близо 116 хиляди, то държавата е разтоварена от функции повече отвсякога преди това в историята. Всички нейни базови характеристики са предадени на външни фактори, в резултат на което тя може да изпълнява единствено колониално-административни функции, за което ѝ трябват само силен репресивен апарат, с който да подтиска недоволството, и средства за идеологическа подмяна на съзнанието, започващи от промените в учебното съдържание и свършващи с почти пълната монополизация на медийното пространство у нас. Суверенитетът е предаден на първо място на САЩ, след това на Брюксел, Берлин и Анкара. Сигурността е дадена на концесия на НАТО и  САЩ, които ни обясняват, че днес сме по-заплашени от враг отвъд Черно море повече от всякога в историята. Почти всички държавни системи функционират чрез външни подизпълнители – чужди фондации, които се занимават с пренаписването на учебници, закони, интернет сайтове, медии, научни форуми, джендър прояви, социални услуги и какво ли още не. Цялата икономическа власт е на теория дадена на пазара, но на практика е монополизирана от няколкостотин човека, които управляват държавата в свой собствен интерес. Именно поради това демокрацията е илюзия, която прикрива факта, че днес сме олигархия, управляваща благодарение на външна, а не на вътрешна подкрепа. Това означава, че българският народ не е суверен и няма право да определя съдбата си. Суверен са господарите и техните прокси управляващи елити, които натрупаха огромни състояния, играейки си с нашата съдба. Затова и все по-малко хора ходят да гласуват на избори, а основните държавни институции се ползват с доверието на средно 10% от гражданите. Онези 10%, които тя обогатява за сметка на всички останали. Всичко това ме навежда и на въпроса за „престъпния комунистически режим“. Първото, което ми прави впечатление, е, че не може да има „престъпен комунистически режим“, ако у нас никога не е имало комунизъм. Явно управляващите ни „политически елити“ дори не правят разлика между „социализъм“ и „комунизъм“, което обаче не им пречи от сутрин до вечер да хвърлят обилни слюнки по комунизма. Второто, което ми прави впечатление, е идеологическият характер на понятието „режим“. Тогава нека да кажем нещо и за „престъпния капиталистически режим“, който 30 години руши, краде, яде на гърба на милиони трудещи се българи, превръщайки ги в бедняци, просяци и работещи бедни, който унищожи държавата в името на пазара, парите, печалбата, който изгони българите от България и който ни превърна от относително достоен в превил глава и приел незавидната си участ народ.    ", "date": "2019.12.07", "title": "30 години периферен капитализъм, който ограбва българите и обслужва чужди сили"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/403090-%D1%81%D1%8A%D0%B4%D1%8A%D1%82-%D0%BE%D1%82%D0%BA%D0%B0%D0%B7%D0%B0-%D0%B4%D0%B0-%D1%80%D0%B5%D0%B3%D0%B8%D1%81%D1%82%D1%80%D0%B8%D1%80%D0%B0-%D0%BF%D0%B0%D1%80%D1%82%D0%B8%D1%8F%D1%82%D0%B0-%D0%BD%D0%B0-%D1%81%D0%BB%D0%B0%D0%B2%D0%B8-%D1%82%D1%80%D0%B8%D1%84%D0%BE%D0%BD%D0%BE%D0%B2", "text": "Софийски градски съд отхвърли молбата за регистрация на политическа партия „Няма такава държава“. Причината е използваното като символ на партията знаме. Според председател Татяна Костадинова въпросният флаг създава илюзия за пълната му идентичност с българския флаг. „Внушението е достатъчно силно, че да създаде възможност гражданите да свържат символа със знамето на Републиката“, пише в решението. Според съдебния състав представеното графично изображение не само не разколебава, а „засилва“ този извод, че „интегрираните цветове бяло, зелено, червено“ биха могли да внушават за използване на знамето на Републиката. Относно името на партията съдът приема, че „изразът „няма такава/няма такъв …“ би могъл да е противен на добрите нрави, само когато се отнася до държавността, схваната като комплекс от държавни органи и институции. „Когато обаче той окачествява не държавността, а състоянието на държавата, изразът се явява по-скоро оценка, а не обида“, пише още в решението. То може да се обжалва или протестира пред Върховния касационен съд в седемдневен срок от връчване на препис.    ", "date": "2019.12.07", "title": "Съдът отказа да регистрира партията на Слави Трифонов"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/403080-%D0%BC%D0%BE%D0%B4%D0%B5%D0%BB-%D1%81%D0%B5-%D0%BF%D0%BE%D1%8F%D0%B2%D0%B8-%D1%81", "text": "Тя е сред най-високоплатените модели в индустрията. Присъствието й на церемонията бе неизбежно и поради факта, че бе отговора за връчването на една от наградите по време на церемонята. Красавицата обаче втрещи с избора си на тоалет. Кая се появи с прозрачна бяла дантелена пола, нагоре бе заложила на кожен сутиен с камъни. Това не бе всичко. Визията й бе допълвана от обеци, пръстен и високи до коляното ботуши.       Те бяха в черен цвят и изпъкваха под прозрачната й пола. Веднага възниква въпросът: „Това ли е новата мода през зима 2019/2020? Бели прозрачно поли и черни ботуши?” А вие бихте ли се облекли така?", "date": "2019.12.07", "title": "Модел се появи с..."}
