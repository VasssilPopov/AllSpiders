{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380573-%D0%BF%D1%80%D0%BE%D0%BB%D0%B5%D1%82%D1%82%D0%B0-%D0%B5-%D1%81%D0%B5%D0%B7%D0%BE%D0%BD%D1%8A%D1%82-%D0%BD%D0%B0-%D0%B2%D1%8A%D0%B7%D0%BC%D0%BE%D0%B6%D0%BD%D0%BE%D1%81%D1%82%D0%B8%D1%82%D0%B5", "text": "Всеки един човек си струва да стане добър в едно от тези две неща: да сее през пролетта или да проси през есента, казва Джим Рон, определян като съвременен бизнес философ в САЩ.   Той е убеден в истинността на думите: Животът представлява постоянни и предвидими модели на промяна. Единственият неизменен фактор са нашите чувства и настройка към живота. Ние владеем силата на отношението, а то определя избора. Изборът води до резултатите. Не може да промените сезоните, но може да промените себе си.     Вярвам, че като човешки същества е наша естествена съдба да се развиваме, да успяваме, да просперираме и да откриваме щастието, докато сме живи. Че трябва да полагаме постоянни и съзнателни усилия, за да се подобряваме спрямо промещяните се обстоятелства, казва още Рон.     Според него пролетта е сезонът на активността и възможността, който идва след турбулентността на зимата. Поради това трябва да го използваме максимално добре. Каквото посеем през пролетта, това ще ожънем през есента, гласи философията на Рон.     За всяка генерирана идея ще бъдем възнаградени. За всеки акт на любов, който дарим, ще получим любов в замяна, смятат експертът по бизнес въпроси. Той предупреждава, че не бива да подценяваме природните характеристики на пролетното време – то минава неусетно, а понякога ни провокира да бъдем пасивни и да се наслаждаваме на красотата навред.     С разума, мъдростта и свободата, която е дадена на човека, трябва да тренираме своята дисциплина да продължаваме да „сеем\" независимо от наличието на камъни, плевели или други препятствия пред нас. Последните не могат да разрушат всички наши „семена\", ако се погрижим добре за тях и бъдем интелигентни.     Изберете да действате, не да почивате. Изберете истината, а не фантазията. Изберете усмивка пред гримаса. Изберете любов, а не вражда. Изберете положителното във всяка сфера от живота и се възползвайте от всяка възможност да работите през пролетта.     Този сезон ни показва, че животът наистина е едно постоянно начало, постоянна възможност и постоянна пролет. Трябва само да се научим да преценяваме нещата втори път, да гледаме на тях като деца, да оставяме въображението и любопитството да ни ръководят.     Не се бавете. Използвайте още сега възможностите, които пролетта ви предоставя, призовава Рон. Независимо какво планирате да правите с живота си, извлечете максимума. Само не позволявайте на сезоните да се редуват напразно.", "date": "2018.04.06", "title": "Пролетта е сезонът на възможностите"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380574-%D0%B0%D1%85%D0%BC%D0%B5%D0%B4-%D0%B4%D0%BE%D0%B3%D0%B0%D0%BD-%D0%B7%D0%B0-%D1%80%D0%BE%D0%BB%D1%8F%D1%82%D0%B0-%D0%BD%D0%B0-%D0%B4%D0%BF%D1%81,-%D0%B7%D0%B0-%D0%B5%D0%B2%D1%80%D0%BE%D0%B0%D1%82%D0%BB%D0%B0%D0%BD%D1%82%D0%B8%D0%B7%D0%BC%D0%B0,-%D1%80%D1%83%D1%81%D0%B8%D1%8F-%D0%B8-%D0%BE%D1%89%D0%B5", "text": "От ДПС разпространиха поздравлението на председателя на ДПС Мустафа Карадайъ към почетния председател на ДПС д-р Ахмед Доган, по повод рожденния му ден и думите, с които д-р Доган се обърна към него и гостите си. Поради изключителния интерес на членове, активисти и съмишленици на ДПС, приятели и анализатори, медии и журналисти, публикуваме поздравлението на председателя на ДПС Мустафа Карадайъ към почетния председател на ДПС д-р Ахмед Доган, по повод рожденния му ден и думите, с които д-р Доган се обърна към него и гостите си, съобщават от пресцентъра на Движението.      Мустафа Карадайъ, председател на ДПС: Честит рожден ден, уважаеми г-н Доган! Позволете ми от името на всички членове и симпатизанти на ДПС, от името на всички присъстващи и от свое име да Ви пожелая много здраве и много нови успехи, много сили и воля, и много дълги години да ни указвате Пътя и да ни направлявате! Благодарим Ви, че ни правите съпричастни с Вашия празник, искаме да Ви уверим, че за нас той отдавна е общ партиен и национален празник...    Уважаеми г-н Почетен председател! Вие поставихте жалоните на българската демокрация веднага след падането на тоталитарната власт и трасирахте Пътя – пътя на Мира, пътя на Свободата, пътя на Демокрацията, пътя на Заедността... и така 28 години вървим по Пътя... Заложихте на европейския модел. НАТО, Европейски съюз... Този Път води напред, а не назад.    Този Път обединява, а не разделя. Щастливи сме да сме заедно с Вас по Пътя и винаги да имаме далечния хоризонт, дълбочината и многопластовата мисъл, аналитичния ум, мъдростта... С една дума имаме нужда от Вас. Сега, когато е необходимо да се определят жалоните на политическата промяна (и в световен, и в европейски, и в национален план), отново Вие ни насочвате към нов модел – включване на свободните и активни граждани във формирането и вземането на политически и управленски решения и в тяхната реализация.... Ние искаме повече Европа, но и по-добра, по-стабилна и по-сигурна Европа.    А за управляващите... може би още малко да ги оставим да подхранват с малките успехи големите си илюзии. Вие ни учите да вярваме в себе си, да преследваме мечтите си, Вие ни учите да се учим, да бъдем искрени със себе си и с хората. Вие ни учите да бъдем смели в нашите решения и постъпките си, но и да бъдем отговорни. Има една мисъл на Мевляна: „Удовлетворението от малкото е неизчерпаемо богатство\". Такъв е и надписът на този древен съд, който искаме да Ви подарим. Бъдете ни жив и здрав! За много години!      Уважаеми г-н Председател, уважаеми приятели, съмишленици и колеги. Трогнат съм! Никога не съм обръщал внимание на подаръците и, разбира се, това е мой недостатък. Защото така човек губи част от усета си към пулсиращото битие на живота... Но понеже съм ориентиран в познанието за значението и смисъла на знаците в лицето на семиотиката, тяхното декодиране в комплекси от символни реалности ме улеснява.    Оценявам го. Благодаря Ви! Понеже започнахме от темата за „подаръци\", явно е, че символиката и знаковата структура, които те ни дават, пренасят, подсказват или преосмислят, не е само в полето на любопитството. Доколкото въпросът се отнася за моя рожден ден, само условно го приемам за мой личен празник. Вие ми го отнехте, по-точно-обсебихте. По-интересното в случая е, че откакто напуснах реалната политика, започнах да получавам странни подаръци на този ден.    От най-модерни коли, мини колекции от картини и предмети на изкуството, до стари ръкописи на Библията и Корана. Днес, например, един бизнесмен ми подари „Универсална история на империята на турците\", издадена във Венеция през 1582 година. Явно така сме устроени, че всеки от нас вижда това, което знае, желае или в което вярва. Затова съчетанието на различни обстоятелства в акта на възприятието има както рационални, така и мистични пластове...    Благодаря Ви г-н Председател, че с вътрешна готовност ми „поднасяте\" темата за Пътя... В тази връзка ми позволете малка духовна волност за неговите духовно-исторически проекции. Силно съм впечатлен, че последните десетина години ми подарявате различни предмети като пана, инкрустирани мотиви, ритуални и обредни предмети, картини и книги, свързани с историята, философията и практиките на суфизма, по-точно на алевитския суфизъм. Формално географията на генезиса на алевизма („светлинни хора\") е Хоросан („място на слънцето\") преди около десет века, но корените му са дълбоко в шаманизма, зороастризма, будизма, даоизма („ Книга за Пътя\")...    Понеже все още сме в рамките на месец март, например-мартениците, ходенето по жарта, както и връзването на различни парчета плат по дървета, храсти и животни също са ритуални практики на това светоразбиране. Алевитската светогледна традиция е оцеляла, защото е затворена и езотерична; а е затворена, защото векове наред е била преследвана и принудително асимилирана (сунитизирана).    Тъкмо поради нейната изначална еретичност, опозиционност, толерантност, борбата за справедливост и издигането на любовта в принцип на световъзприемането, дори и в религия, алевитският светоглед е обявен за тема-табу. Но както виждате алевизмът е оцелял. Изключително голяма част от нас по тези земи са потомци на тази езотерична културно-религиозна традиция. И когато волно или неволно си правим „ подаръци\", съдържащи смислови алюзии в това семантично поле, бъдете сигурни, че вместо вас „заговарят\" образи-символи, закодирани душевни състояния, или ситуации-модели от историческата памет, които имат силата на архетипове.    В опростена форма основните ценности на тази битовизирана във времето традиция са Братството, Любовта и Пътят. Всички хора са братя по рождение, защото са чада на Всевишния. Любовта към Всевишния е модел на любовта към ближния. Пътят към Всевишния ( Tanri ) е път към светлината на истината, доброто и красотата вътре в нас. Защото Ти си Той! Ти си Богочовек и мярата на пълната ти Свобода е постигането на пълно сливане с Него. Едва тогава Ти израстваш от „ пътник\" ( yol oğlu ) в „полюс на полюсите\" на Пътя (Enel Hak— Бог е в мен). Но Пътят за духовното израстване на личността предполага човекът, който поема по него да е Готов за това изключително дръзко предизвикателство.    Духовен императив на Пътя към ,,пътника\" е той постоянно да се обновява, развива и усъвърщенства. Ако това не се случва- Пътят прекъсва пространствено-времевия си континиум и те отхвърля от себе си. Всяко поколение ,,светлинни хора\" , които пътуват го измерват с преодолени предизвикателства в намирането на божественото начало в себе си. Но Пътят сам по себе си няма начало и край в нашият Космос. Пътуването е въпрос на избор. Но след всяко преодоляно предизвикателство Пътят те поставя на ново изпитание с перманентно тестване на твоето слово, мисъл и действие.    Ако си уловил резонанса на вътъка в тъканта на времето твоята отговорност се превръща в антена на колективната съдба . В този случай ,,закъснението\" и ,,изпреварването\" на времето често имат един и същ резултат: Пътят за определено време може да не те приеме, както се случва и с морето, понякога да не ни приема. Защото твоето наглед неуловимо действие може да наруши равновесието на политическият ти микрокосмос, което да има непредвидими последици за социалният макрокосмос на другите. Защото ,, ефектът на пеперудата\" може да породи буря, дори и в другият край на света...    Дълбоките осъзнати истини в историческият опит на човека възкръстват, само когато им идва времето за нов живот, съобразно цикличната динамика на екзистенциалното ни битие. Тогава те мащабно се препроектират във всички значими дейности, включително и в практиките за правене на различни политики. Идеята за осъзнаването на божественото начало в човека, само на пръв поглед изглежда метафизична с трансцедентални измерения. В превод тя означава приоритетно изграждане на условия и правила за Субектност в обществото и историята. Един от най-големите дефицити на нашето време в планетарен мащаб е кризата на практиките за възпроизвеждане на широкоскроени    Лидери. Изправени сме пред дълбока криза за Субекти и субектностти в обществото и историята. Това има фатални последици върху технологията за вземане на адекватни за времето ни значими решения. Тъкмо от това има най-голяма потребност светът, в който живеем днес! И тъкмо на този социокултурен и политически фон Светът става все по-сложен, бих казал, дори превзет.    Светът е твърде динамичен, много неопределен и непредвидим, много опасен и рисков. Ако ми позволите, бих искал да ви обърна вниманието само върху няколко случващи се събития. Актуалната евроатлантическа нагласа за отношението към Русия на мен не ми допада. Не споделям и това, което направи Русия по отношение на Крим, но не споделям и начина за упражняване на натиск спрямо Русия. Русия е твърде сериозна геополитическа реалност, за да се упражняват силови подходи към нея за решаване на критични политически проблеми. Препоръчвам Ви тази моя оценка да не се превърне в политическа позиция на ДПС. Защото ще ви обвинят в нелоялност спрямо евроатлантизма...    Другият случай стана актуален само от преди няколко дена. Китай обяви, че сменя системата петрол-долар, долар-петрол, в собствената си парична единица: петрол-йоан, йоан-петрол. Ако не се постигне споразумение вероятно към петрола ще се включат и други категории стоки в международната търговия, въпреки санкциониращите действия на САЩ спрямо Китайският внос с 3% мито.    В интернет вече има индикираща информация, че няколко страни са готови да минат на разплащане с йоани, между които са Венецуела, Саудитска Арабия, вероятно и Иран..., Да не говорим за Русия...    Тази ситуация я възприемам като създаване на условия за принудително коалиране с търговска и финансова мотивация. Но някой може ли да предвиди докъде може да стигне тази тенденция? Всякакви опити за имперски амбиции, независимо от кой край на света се появяват, създават предпоставки за дестабилизация на политическия Логос на Планетата. ДПС вече се превърна в модел за балансираща партия на Балканите.    Съблюдаването и продуцирането на балансираща политика е въпрос на позитивна визия за света и много тежка отговорност.    Дълбокият ни мотив за постигането на тази цел е запазването на Мира и гарантирането на Свободата и Демокрацията. Ако перифразирам един голям мислител на нашето време за избора на бъдещето: ,,Съдбата или Мечтата\", аз избирам Кармата, защото предполага активното и отговорно включване на личността в процеса проектиране и опредметяване на динамичното равновесие, като начин за произвеждане на Бъдеще. Кармата и Съдбата не са тъждествени.    Съдбата предполага относителна пасивност на личността и предписва предопределеност на Бъдещето. Позитивното направляване на Кармата е целта на Пътя за постигането на субектност в обществото и историята.    Пожелавам Ви много радости в живота, Наслаждавайте му се. Защото животът е дар.    Само тези които се борят за него могат да се наслаждават на вкуса и смисъла на съществуването си.   Бъдете живи и здрави!", "date": "2018.04.06", "title": "Ахмед Доган : За ролята на ДПС, за евроатлантизма, Русия и още..."}
{"url": "http://www.classa.bg/%D1%81%D0%B2%D1%8F%D1%82/item/380565-%D0%B6%D0%B5%D1%81%D1%82%D0%BE%D0%BA%D0%B0%D1%82%D0%B0-%D1%81%D0%BC%D1%8A%D1%80%D1%82-%D0%BD%D0%B0-%D0%B4%D0%BE%D0%BC%D0%B0%D1%88%D0%BD%D0%B8%D1%82%D0%B5-%D0%BB%D1%8E%D0%B1%D0%B8%D0%BC%D1%86%D0%B8-%D0%BD%D0%B0-%D1%81%D0%BA%D1%80%D0%B8%D0%BF%D0%B0%D0%BB", "text": "Морските свинчета на отровения двоен шпионин Скрипал са починали от дехидратация, а една от котките му е намерена в тежко състояние и са били приспани.      И трите животни са кремирани след смъртта си, според британския таблоид Mirror, позовавайки се на представители на английското Министерство на околната среда. В четвъртък вечер, руското посолство официално призова Министерството на външните работи на Великобритания, да предостави актуална информация за домашните любимци на Сергей Скрипал - две морски свинчета и две котки.      Идеята е била да се разбере по-добре какво се е случило с Юлия и Сергей Скрипал и да се знае дали животните също са пострадали от химическото отравяне. Заради химическото вещество ветеринарите няколко дни не са имали достъп до жилището на бившия шпионин и когато успели да влязат, морските свинчета вече са били умрели. Черната персийска котка на Скрипал, на име Наш ван Дрейк, е открита в състояние на стрес.    Тя е откарана в химическата лаборатория \"Портън Даун\" за тестване, но животинчето било в толкова тежко състояние, че се мъчело и страдало и решили да го приспят. Всички животни са кремирани от страх, че може би са били заразени с отровата \"Новичок\". Племенникът на Сергей Скрипал е съобщил по-рано, че съседите видели едната котка да бяга от дома им.  ", "date": "2018.04.06", "title": "Жестоката смърт на домашните любимци на Скрипал!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380566-%D0%BD%D0%BE%D1%80%D0%B0-%D0%BD%D0%B5%D0%B4%D0%BA%D0%BE%D0%B2%D0%B0-%D0%B2%D0%B8%D1%80%D0%BD%D0%B0-%D1%81%D0%B5%D0%BA%D1%81%D0%B8-%D0%B4%D1%83%D0%BF%D0%B5", "text": "Мис Плеймейт Нора Недкова вирна дупе в новото видео на Слави Трифонов и Криско \"Гледай как се прави\". Недкова, която омая рапъра и тв водещия, била поканена в новият им проект. Въпросът е от кого ли? В мидийното пространство , през последните месеци името и беши спрягано и с двамата. \r\n   \r\n    Култовото парче се завъртя за пръв път снощи, но вече има хиляди почитатели.  \r\n   Видеото е пълно с изкусителни кадри на родни красавици, които далеч не са непознати на аудиторията. Главните героини във видеото са Нора, бившата жена на футболиста Дани Кики - Антония и Ана-Мария, която е настояща половинка на Христо Сираков Плеймейтката показва стегнато барабанче  \r\n   \r\n   Дупето на Нора не е единственото, което лъсна в новата, вече хитова, песен на рапъра и Дългия. До него се наредиха това на Галина Димитрова и Мари Вачева Преди време Венета Райкова разкри, че е виждала Нора Недкова с един от двамата въпросни мъже в елитен ресторант в столичния квартал \"Изток\". \r\n   \r\n   Тя нито отрече, нито потвърди за подобна среща, с което озадачи още повече.  \r\n   \r\n   До скоро Недкова твърдеше, че е щастлива и няма мъж до себе си, но дали още е така? Сексапилната блондинка в момента се подготвя за почивка на Френската Ривиера, но не е известно с кого мисли да почива там. \r\n      ", "date": "2018.04.06", "title": "Нора Недкова вирна секси дупе"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380567-%D0%BC%D0%B5%D0%B3%D0%B0%D0%BD-%D0%BC%D0%B0%D1%80%D0%BA%D1%8A%D0%BB-%D1%89%D0%B5-%D1%81%D0%B5-%D0%BE%D0%BC%D1%8A%D0%B6%D0%B2%D0%B0-%D0%B4%D0%B2%D0%B0-%D0%BF%D1%8A%D1%82%D0%B8", "text": "Явно Меган Маркъл ще се жени два пъти това лято. Един път в реалния живот и веднъж - в сериала \"Костюмари\" (Suits)       Алън Корш - създателят на сериала, е планувал екранна сватба за Рейчъл Зейн - героинята на Меган Маркъл, точно в последния епизод на седмия сезон в края на април, съобщава CBS. Рейчъл ще размени обети с любимия си Майк Рос, чийто герой се играе от актьора Патрик Адамс.      Екранната сватба на Меган Маркъл ще е репетиция за истинската ѝ с принц Хари на 19 май. Арън Корш сподели, че навременно е бил предупреден, че личният живот на Маркъл ще наложи някои промени в сюжета на сериала.      Той е бил подготвен и не се е наложило на пренаписва вече готови сцени. След края на седми сезон и двамата актьори - Меган Маркъл и Патрик Адамс, ще прекратят участието си в \"Костюмари\".", "date": "2018.04.06", "title": "Меган Маркъл ще се омъжва два пъти"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380568-%D1%86%D0%B0%D1%87%D0%B5%D0%B2%D0%B0-%D1%81%D0%B2%D0%B8%D0%BA%D0%B2%D0%B0-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%BE-%D1%81%D1%8A%D0%B2%D0%B5%D1%89%D0%B0%D0%BD%D0%B8%D0%B5-%D1%81-%D1%88%D0%B5%D1%84%D0%BE%D0%B2%D0%B5%D1%82%D0%B5-%D0%BD%D0%B0-%D0%B7%D0%B0%D1%82%D0%B2%D0%BE%D1%80%D0%B8%D1%82%D0%B5-%D0%B2-%D1%81%D1%82%D1%80%D0%B0%D0%BD%D0%B0%D1%82%D0%B0", "text": "Министърът на правосъдието Цецка Цачева свиква национално съвещание с участието на всички началници на затвори в страната и с ръководството на Главна дирекция „Изпълнение на наказанията“.     Това съобщиха от пресцентъра на правосъдното министерство.     Срещата е насрочена за 10 април 2018 г. от 13.00 ч. в Министерството на правосъдието, като на нея ще бъдат обсъдени създалото се напрежение в системата, както и възможни решения на актуални въпроси в спешен порядък.", "date": "2018.04.06", "title": "Цачева свиква национално съвещание с шефовете на затворите в страната"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380569-%D0%BC%D0%B8%D1%81%D1%82%D0%B5%D1%80%D0%B8%D1%8F%D1%82%D0%B0-%D1%81-%D0%B8%D1%81%D1%82%D0%B8%D0%BD%D1%81%D0%BA%D0%B8%D1%8F-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B8%D0%BA-%D0%BD%D0%B0-%D0%B4%D0%BE%D0%BC%D0%B0-%D0%BD%D0%B0-%D1%88%D0%B5%D1%80%D0%BB%D0%BE%D0%BA-%D1%85%D0%BE%D0%BB%D0%BC%D1%81", "text": "    Това е написано на синята паметна табела върху красивата къща с джорджианска архитектура, в която днес се помещава Музеят на Шерлок Холмс в Лондон. В британската столица, която пази стотици исторически сгради, домът на литературния герой на Артър Конан Дойл е една от най-популярните атракции.         Музеят се намира на оригиналния адрес от измисления дом на измисления детектив, в комплекс с апартаменти и офиси, решени в стил \"ар деко\".     Днес обаче \"Бейкър стрийт\" 221Б все повече губи блясъка си, който дължи на най-известния борец срещу престъпността във Великобритания. Вместо това сградата символизира един съвсем модерен порок на Лондон: градът се е превърнал в мека за парите, откраднати от елитите на корумпирани държави.   Комплексът от имоти между номерата 215 и 237 на \"Бейкър стрийт\", който се оценява на над 130 милиона паунда (291 милиона лева), е под контрола на мрежа тайни офшорни корпорации, които крият самоличността на собствениците си.   Къщата на Шерлок Холмс е добре известна и сред антикорупционните активисти. Няколко организации вече се опитаха да стигнат до истинските притежатели на имота. Разследване на Quartz на базата на съдебни документи и данни от изтеклите \"Панамски досиета\" сочи, че сградата принадлежи поне отчасти на един (или няколко) членове на семейството на президента на Казахстан Нурсултан Назарбаев.     Непробиваемият характер на офшорните тайни дружества би затруднило самия Шерлок Холмс в разкриването на конкретното лице от кръга на Назарбаев, което е номинален собственик на сградите.     Разследването на Quartz сочи, че сред заподозрените са дъщерята на Назарбаев - Дарига, и неговият внук Нурали Алиев. Въпреки че и двамата работят като държавни служители от години, те са успели да натрупат лично богатство в размер на стотици милиони, според казахстанското издание на \"Форбс\".   Скандал в Белгрейвия   Корупцията в Казахстан е всеобхватно явление. Бившата съветска република, която притежава някои от най-богатите залежи на нефт и газ в света, се нарежда на 122 място от 180 страни в индекса за корупция на \"Прозрачност без граници\".   \"Това е огромен национален проблем. Една малка група хора е превзела контрола върху държавата, правораздавателните й органи, службите за сигурност и сега ги използват като защита на схемите си за лично облагодетелстване\", казва бившият премиер на Казахстан Акежан Кажегелдин. Той е работил с Назарбаев от 1994 до 1997 г., а в момента е част от опозицията в изгнание.   Държави като Великобритания улесняват на представителите на клептократичните режими от цял свят да прикриват незаконните си капитали. Имотите на \"Бейкър стрийт\" са само малка част от тази практика. В доклад от 2015 г. на антикорупционната организация \"Global Witness\" се твърди, че собствеността на сградите е свързана с Рахат Алиев (бивш зет на президента на Казахстан) и с бившия зам.-директор на службата за охрана, загинал при мистериозни обстоятелства в австрийски затвор. Юристите от \"Бъртън Коупленд\", които представляват номиналния директор на холдинга-собственик на имотите, категорично отрича твърденията за връзка с Рахат Алиев.     Дали обаче не е възможно сградите да са собственост на други членове на семейството на Алиев - например на сина му Нурали или на бившата му съпруга Дарига? От адвокатската кантора отказват да отговорят на питанията на Quartz по този въпрос.     Дарига Назарбаева е сенатор в казахстанския парламент и бивш вицепремиер. Отдавна името й се спряга като фактически наследник на баща си на президентския пост. Синът й Нурали - бивш зам.-кмет на столицата Астана - също е обсъждан в контекста на политическото бъдеще на Казахстан. Двамата са само част от цяла категория милиардери от Евразия и развиващия се свят, чийто произход на богатството остава относително мъгляв и неизвестен.   Сравнително лесно е да разберете кои са акционерите на семейно дружество във Великобритания. Всички фирми, регистрирани в страната, са задължени да обявят в публичния регистър лицата, които притежават повече от 25% от собствеността. Тези акционери се разглеждат от закона като \"лица със значим интерес\".  Частното дружество с ограничена отговорност \"Фармонт Бейкър стрийт\", което се води собственик на една от сградите в едноименния комплекс, обаче е посочила във фирменото си дело, че нито един от собствениците й не отговаря на това описание. Поради тази причина имената им остават запазени в тайна.   Ако документите са попълнени коректно, би трябвало да има петима или повече акционери, всеки от които държи под 24% от собствеността във фирмата.   Тогава каква е връзката на Назарбаева и Нурали Алиев? Елементарно, би казал Шерлок Холмс.   Случаят с неизползваната яхта   Годината е 2008 г., а животът на Нурали Алиев изглежда като приказка. 23-годишният (по това време) внук на президента на Казахстан е председател на борда на директорите на \"Нурбанк\", една от най-големите частни банки в страната. Към края на годината той е номиниран за зам.-управител на държавната Банка за развитие на Казахстан. Изглежда му липсва само едно нещо: много хубава яхта.   Купува си, нарича я \"Номад\" и я застрахова за 2 милиона евро, става ясно от разследване на журналистическата мрежа OCCRP. Яхтата обаче се поврежда заради лошото време, а Нурали така и не я използва, се казва още в доклада на OCCRP, базиран на информация от \"Панамските досиета\".   Краткият живот на яхтата е достатъчен, за да се смени собствеността й поне три пъти между различни холдингови компании, регистрирани на Британските Вирджински острови. Прехвърлянето на активи към офшорни компании носи немалко ползи за богати личности от страни с крехки политически системи. Офшорките крият самоличността на собственика и затрудняват властите да проследят или конфискуват собствеността му. Притежанието на активи през фирма от БВО носи и данъчни облекчения.   През 2011 г. Нурали продава \"Номад\" обратно на производителя й през офшорната компания \"Greatex Trade & Investment Corp\", според разследването на OCCRP. През 2010-2011 г. тази компания е и крайният собственик на британските дружества, които притежават имотите на \"Бейкър стрийт\".   Тези британски компании и фирмите, чрез които Нурали Алиев притежава яхтата, споменават едно и също име в списъка със сътрудниците си - Мухамед Али Курманбаев, който в LinkedIn се самоопределя като \"специалист по луксозни активи - самолети, яхти, недвижими имоти\".   Курманбаев започва да работи за Нурали още от 2007 г. и се появява в няколко офшорни компании, свързани с него. Получава юридическо пълномощно да продаде яхтата на президентския внук през юли 2011 г. По същото време той е номинален директор на трите регистрирани във Великобритания дружества, които купуват имотите на \"Бейкър стрийт\". Курманбаев запазва позициите си до 2014 г.   Фактът, че яхтата на Нурали Алиев и имотите на \"Бейкър стрийт\" са собственост на една и съща фирма от Британските Вирджински остров по едно и също време, показва, че Нурали е най-вероятният собственик на всички или на част от имотите - поне в периода 2010-2011 г. Алиев не отговаря на запитванията за коментар по разследването, адвокатът на Курманбаев също предпочита да запази мълчание.   Регистрираната във Великобритания компания \"Greatex\" е наемодател и на два имота в близост до Хайд парк в Лондон, един от които е продаден на офшорна фирма от остров Джързи.   Приключенията на мистериозния италианец   Курманбаев не е единственият номинален директор на компаниите, които държат имотите на \"Бейкър стрийт\". Не е и единственият директор, свързан със семейството на президента на Казахстан. През 2014 г. той е заменен от италиански гражданин на име Масимилиано Дал'Оссо, който остава номинален директор на трите фирми до ден днешен.   Дал'Оссо е и връзката между \"Бейкър стрийт\" и майката на Нурали - Дарига Назарбаева.   53-годишният италианец има дълга и сложна история на отношенията с първото семейство на Казахстан. През 2005 г. Дал'Оссо става управляващ директор на германско металургично предприятие, което принадлежи на Рахат Алиев (баща на Нурали и бивш съпруг на Дарига Назарбаева). Съсобственик във фирмата е Елнара Шоразова, втората съпруга на Алиев.   Италианецът е и член на борда на директорите на австрийската компания-майка на германската фирма, според документи, до които Quartz има достъп. Алиев е разпитван в Малта през 2012 г. от австрийския прокурор Бетина Валнер, която го разследва за участие в измъчването и убийството на двама банкери в Казахстан през 2007 г. Когато пътищата на Алиев и Дал'Оссо се разделят преди 11 години, италианският мениджър се сближава все повече с Дарига Назарбаева. По време на разпита пред австрийския прокурор Алиев описва Дал'Оссо като личен асистент на президентската дъщеря.   Австрийският юрист Кристиан Лескошек, който е семеен приятел на Алиеви, потвърждава през 2012 г., че Дарига Назарбаева познава Дал'Оссо.   Тайното разследване   Случаят \"Бейкър стрийт\" е само капка в океана от тайните на лондонските недвижими имоти. Близо 86 000 сгради и апартаменти в Лондон са собственост на офшорни компании. По данни на \"Прозрачност без граници\" - имущество на стойност 4,2 млрд. паунда (9,4 млрд. лева) е притежавано от хора, чието богатство има съмнителен произход. През 2017 г. организацията открива, че 90% от имотите на \"лица с висок корупционен риск\" са притежавани от компании, регистрирани на Британските Вирджински острови.   Съвсем наскоро във Великобритания влезе в сила нов закон, който даде право на властите да поискат от всяко лице обяснения за собствеността му в недвижими имоти и за начина на придобиване - ако има съмнения, че въпросното лице е свързано с тежки престъпления и приходите му не отговарят на стойността на имотите.   Законът вече беше приложен спрямо собствениците на две сгради в Лондон на обща стойност от 22 млн. паунда (близо 50 млн. лева), за които се твърди, че са собственост на политици от Централна Азия. Засега не е ясно дали Националната служба за борба с организираната престъпност разследва имотите от \"Бейкър стрийт\".   Досегашната лекота, с която Великобритания приемаше нечисти финанси, накърнява образа на страната по много начини. Намалява способността й да оказва влияние с \"мека сила\", застрашава националната сигурност, дава потенциална възможност на чужди сили или терористични организации да перат пари, без властите да знаят откъде идват финансовите им потоци.   Цените на недвижимите имоти в страната се повишават изкуствено до такива нива, че стават недостъпни за нормалните семейства.   Някога доктор Уотсън описва британската столица като \"голямото блато, което неудържимо поглъща всички скитници и безделници на империята\".   Днес ролята на града като крайна точка на глобалната офшорна система поглъща парите на развиващите се държави, чиито политически елити прибират за себе си каймака от държавния бюджет.", "date": "2018.04.06", "title": "Мистерията с истинския собственик на дома на Шерлок Холмс"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380570-%D0%B8%D0%B7%D0%B1%D1%8F%D0%B3%D0%B0%D0%BB%D0%B8%D1%82%D0%B5-%D0%B7%D0%B0%D1%82%D0%B2%D0%BE%D1%80%D0%BD%D0%B8%D1%86%D0%B8-%D0%B4%D0%B0-%D0%BF%D0%BE%D0%B7%D0%B4%D1%80%D0%B0%D0%B2%D1%8F%D1%82-%D0%B1%D1%80%D0%B0%D1%82%D1%8F-%D0%B3%D0%B0%D0%BB%D0%B5%D0%B2%D0%B8", "text": "След скандала с двамата затворници, избягали от централния софийски затвор през централния вход и разразилият се скандал, се наслушахме на неадекватните обяснения на министъра на правосъдието Цецка Цачева, министъра на вътрешните работи Валентин Радев и главният секретар на МВР Младен Маринов.   Реакцията и оправданията им са продиктувани единствено от стремежа им да оправдаят себе си, некадърното управление на оглавяваните от тях институции и неспособността им да се справят със задълженията си. Срамно е мълчанието на премиера по темата. Като бивш главен секретар на МВР и бивш охранител би трябвало поне две думи да каже.      Разбира се, случващото се е олицетворение на тоталния разпад на държавата, на мафиотизирането на институциите и нивото на корупцията на всички нива в държавната машина, включително и в системата на затворите. Борисов разбира, че този случай е символ на неговата власт – безнаказаност за престъпниците и безпомощност на институциите! И се крие, докато пред обществото и медиите са пратени поредните матросовци да „обират калая“ и да поемат ударите. Не че те нямат вина и не носят отговорност, напротив!    Във всяка нормална държава, ресорните министри вече щяха да са в оставка, но у нас наглостта на управляващите е легендарна. Въпрос на време е управляващите да обвинят обществото за случилото се, а себе си да изкарат жертви и случващото се да бъда определено, като заговор срещу правителството и опит да се разклати стабилността!   Остана ни само уверението на МВР, че са мобилизирани всички сили за издирването и залавянето на бегълците, включително и охраната на границите на страната, да се предотврати тяхното бягство в чужбина.   Вчера – 05.04.2018 г., проверка на БОЕЦ показа, че по пътя Видин — Брегово, няма нито един полицейски пост. От Брегово до ГКПП Връшка чука са няколко десетки километра сухопътна граница, оставена без охрана и наблюдения. Десетки са случаите на заловени на сръбска територия бежанци , преминали границата безпрепятствено именно в този участък на държавната ни граница.         Когато държавата е превзета от мафията, а институциите са превърнати в инструменти на мафията за източване на държавния ресурс, прикриване на престъпленията извършени от властимащите и репресия спрямо неудобните, то те са загубили способностите си да изпълняват основите си функции и задължения! И никакви уверения и обещания на министри и чиновници не могат да променят това. Доказано!   Избягалите затворници могат да поздравят братя Галеви, а българите трябва да осъзнаят, че докато ни управляват ченгета , мутри и корумпирани калинки, ще продължаваме да живеем в територия, в която властва закона на мафията и липсва нормалност, справедливост, а истината се говори със страх!  ", "date": "2018.04.06", "title": "Избягалите затворници да поздравят братя Галеви!"}
{"url": "http://www.classa.bg/%D1%81%D0%B2%D1%8F%D1%82/item/380571-%D0%BA%D0%B8%D1%82%D0%B0%D0%B9-%D0%B5-%D0%B3%D0%BE%D1%82%D0%BE%D0%B2-%D0%B4%D0%B0-%D0%B7%D0%B0%D0%BF%D0%BB%D0%B0%D1%82%D0%B8-%E2%80%9E%D0%B2%D1%81%D1%8F%D0%BA%D0%B0%D0%BA%D0%B2%D0%B0-%D1%86%D0%B5%D0%BD%D0%B0%E2%80%9C-%D0%B2-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0%D1%82%D0%B0-%D0%B2%D0%BE%D0%B9%D0%BD%D0%B0-%D1%81%D1%8A%D1%81-%D1%81%D0%B0%D1%89", "text": "Министерството на търговията на Китай излезе със съобщение на официалния си сайт, в което се казва, че страната е готова да заплати „всяка цена“ в евентуална търговска война със САЩ, след като американският президент Доналд Тръмп заяви, че обмисля да наложи нови мита на китайските стоки на стойност до $100 милиарда, предава Фокус. „Ако американската страна не се съобрази с опозицията на Китай и международната общност и продължи да настоява за едностранни мерки и търговски протекционизъм, Китай ще приеме предизвикателството и е готов да заплати всякаква цена“, гласи съобщението на китайското търговско ведомство.", "date": "2018.04.06", "title": "Китай е готов да заплати „всякаква цена“ в търговската война със САЩ"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380572-%D1%89%D0%B5-%D1%81%D1%82%D0%B0%D0%BD%D0%B5%D0%BC-%D0%BD%D0%BE%D1%80%D0%BC%D0%B0%D0%BB%D0%BD%D0%B0-%D0%B4%D1%8A%D1%80%D0%B6%D0%B0%D0%B2%D0%B0,-%D0%BA%D0%BE%D0%B3%D0%B0%D1%82%D0%BE-%D1%81%D0%B5-%D0%BF%D0%B8%D1%88%D0%B5-%D0%BF%D0%BE%D0%B2%D0%B5%D1%87%D0%B5-%D0%B7%D0%B0-%D0%B8%D0%B7%D0%B3%D0%BE%D1%80%D0%B5%D0%BB%D0%B8%D1%82%D0%B5-%D0%B2%D0%B0%D0%B3%D0%BE%D0%BD%D0%B8-%D0%BA%D1%80%D0%B0%D0%B9-%D0%BA%D0%BE%D0%BD%D1%8C%D0%BE%D0%B2%D0%BE-%E2%80%93-%D0%BE%D1%82%D0%BA%D0%BE%D0%BB%D0%BA%D0%BE%D1%82%D0%BE-%D0%B7%D0%B0-%D1%81%D1%82%D0%B0%D0%BD%D0%B0%D0%BB%D0%B8%D1%82%D0%B5-%D0%B2%D0%B5%D1%87%D0%B5-%D0%B1%D0%B0%D0%BD%D0%B0%D0%BB%D0%BD%D0%B8-%D1%84%D1%80%D1%8A%D1%86%D0%BD%D0%B8-%D0%BD%D0%B0-%D0%B5%D0%B2%D1%80%D0%BE-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE", "text": "1. МАНДАРИНИ – И 32 УДАРА С НОЖ   2. ПОСЛЕСЛОВ ЗА „ТУРСКИ ЗАПЛАХИ“   Ще станем нормална държава, когато се пише повече за изгорелите вагони край Коньово – отколкото за станалите вече банални фръцни на Евро-председателството.   Злото пак ни сполетя в навечерието на светъл празник.  Но сега сме горди, понеже няма жертви: пътниците – истински герои, бързо се измъкнали, кондукторката – и тя героиня, не била заспала по време на пожара.    Изобщо – банален случай в Държава Герой.  Телевизиите използваха събитието, за да направят една вяла панихида на останалите скръбни истории – от влакът-крематориум край Червен бряг до погрома на Хитрино. И толкова.  Забравете, не си разваляйте празника.   Изгорелите вагони били на по 35 години, но редовно ги ремонтирали. Правилно: все пак, и Държава на Ремонтите сме.  Озверели сме за ремонти.   Особено се стараем да ремонтираме Миналото, да го натъкмим по днешните си вкусове.  Щипваме онова, което ни е нужно, останалото – в крематориума на безпаметството.  Както казваше Кончаловски – „Живеем във време на стремително скъсяваща се памет“.   На някои не им омръзва да хвалят „Младите“, това е новата мода. Особено ония, които се връщат тук.  Заради това ги представят като победители.  Те трябва да прикрият Големият Провал и да сложат усмирителна риза на Паметта.   Например, анкетират ги, как си представят Миналото.  Отговорите са забавно-остроумни – както се полага на успели хора.  Подиграват се на Миналото – без да си дадат сметка, че, всъщност, се подиграват на родителите си.  Сякаш сърцата им са пластмасови.   И толкова са опиянени от настоящето си, че изобщо не си представят бъдещето на родителите си – когато те подкарат скотското съществуване на български пенсионери.  Едва тогава /може би/ Младите ще прогледнат, за да схванат, че днешният им несмислен възторг от „Новото“ постепенно ги е лишил от елементарна социална чувствителност.   Сега-засега обаче шаржират Миналото, а медиите усърдно ги поощряват към това.  Но никак не се притесняват, че са абсолютни невежи по отношение на Настоящето.  Изобщо не са наясно, например, с всевъзможните издевателства на Прехода.  С чудовищният грабеж, наречен „приватизация“, за който ни завидяха дори руските олигарси, а те са гениални разбойници.  Сякаш не се и интересуват от тия неща.  За тях Миналото е „тъмно място“, някаква тъмна паст – зловеща и вонлива.   Обаче великолепният Джон Банвил казваше, че ако не осъзнаем докрай нещата от Миналото, тогава започваме произволно да го изобретяваме.   Странното е, че Настоящето съществува напълно безметежно пред погледа на Младите.  Истината се процежда оттук-оттам, но те бързо я забравят, ако изобщо й обърнат внимание.  Ето, Софийският университет обявил нулева година за специалността „медицина“ – и това в една страна, в която здравеопазването е някаква мистерия.  Дистанцията, вежливо казано, между най-бедните и най-богатите българи продължава да се увеличава: бедняците вече се задоволяват с осем пъти по-малко от богатите.  Една пета от младите хора нито учат, нито работят.  Насилието е нещо обичайно за младите, особено за циганите: наскоро двама храбреци направо транжираха  70 годишен безпомощен мъж с 32 удара с нож.  През последните три години парите, които нашите клетници-емигранти пращат на близките си, са повече от чуждите инвестиции.  Българските ученици са на едно от първите места в ЕС по употреба на наркотици.  ЦРУ ни похвали, че смъртността у нас е като по време на война.  Може да се изредят още много мрачни примери за мащабите на Погрома.   Обаче „тогава“, в Миналото, се е чакало с часове за килограм мандарини – важно е Младите да знаят това.   Докъде ще я докараме, ако толкова сервилно „изобретяваме“ Миналото за текущите си нужди?  Според Исак Башевис Сингер, ако позволите да обезпокоя духа му – „Човек не може да се нахрани с Миналото“.  То обаче е утешението на милиони хора у нас, на които гнусливо подхвърлят огризки от Настоящето.   След всичко това, Целувачът Юнкер казва, че „България е неговото вдъхновение“.  Това е ключова фраза – защото тя ни отвежда направо в Театъра на Безсрамието.  На господин Ю принадлежи и друга, още по- скверна фраза.  Медиите обаче сякаш не я чуха, може би защото тя е била цензурирана в сайта на Министерството на Европредседателството.   При откриване на Председателството, господин Ю дословно казал следното /по вестник „Сега“/: „Трябва да знаете – ако бях отказал да подпиша, нямаше да сте член на ЕС /?!/. Така че, бъдете благодарни, че бях в добро настроение /?!/, с оптимистичен поглед към бъдещето. Защото много години, като премиер и като финансов министър, аз се възхищавах на постиженията на българското общество, най-вече на най-бедната част на българското общество – колко усилия, колко жертви бяха направени от всички онези, които силно вярваха в европейското бъдеще на България“/край на цитата/.   Ето, така се пребивава в тази кухост, наречена Европейски съюз.  Ю бил в добро настроение – и в това е българският късмет. Грозно до повръщане.  Особено нелепо е споменаването на „усилията и жертвите, направени от българските бедняци“ – какви точно, това е тайна, известна единствено на Ю.  Обаче на нашите хорица и през ум не им е минавало, че един ден мизерният им животец ще бъде артикулиран като някакъв подвиг, и то за нуждите на един политически кинкалерист.   Е, добре, тия жертви вече са „компенсирани“ и Властта не престава тъпоумно да се хвали, ето как: по новогодишните празници се харчели по 10 милиона лева на час за подаръци и развлечения; 450 хиляди души щели да пътуват у нас и в чужбина по време на Великденските празници. Ами останалите – те какви ще ги дъвчат?   Как се отнасят Младите към тия неща?  Не е известно, а и никой не ги пита.  Истините на Настоящето за тях са недостъпни.  Като какви човеци ще се състоят те тогава?   Държавата пък упорито разчита на плацебо ефекта: на пациента се дава хапче, което е напълно безполезно, но той вярва, че то лекува.  Колцина все още са омагьосани от този ефект?  Пребройте идиотите.  Във всеки случай, очевидно е, че оскотелият пенсионер с 200 лева милостиня изобщо не е податлив на  плацебо-измамата, но това е без значение за Властта.   МИСЛЕНЕ ПО ИСТОРИЯТА/БЪДЕЩЕТО  ПОСЛЕСЛОВ   Дописката ми „Турски заплахи“ предизвика яростни коментари и словесни сблъсъци.  Някои шарлатани ме упрекват, че подбуждам към „етническо“ противоборство.  Нищо подобно, разбира се.  Просто приканвам да насочим погледа си към онова, което се случва с нашия народ, който сякаш е оставен на произвола – и към онова, което го очаква в Идващото Време.  Читателите разбират това.  Техният разговор оставя усещането за една общност, която се отнася с интерес и с уважение към Историята ни.   И която ни убеждава, че тя не е оставена да страда сама, захвърлена някъде от Новите Еничари, които се сещат за нея само по празниците – и то така, че съвсем да се разделим/рацпарчетосаме.   Едно МИСЛЕНЕ ПО ИСТОРИЯТА, което усещам в читателските мнения, е не само нужно – то дава знак, че все още сме живи.    ", "date": "2018.04.06", "title": "Ще станем нормална държава, когато се пише повече за изгорелите вагони край Коньово – отколкото за станалите вече банални фръцни на Евро-председателството"}
{"url": "http://www.classa.bg/%D1%81%D0%B2%D1%8F%D1%82/item/380555-%D1%81%D1%8A%D0%B7%D0%B4%D0%B0%D1%82%D0%B5%D0%BB%D1%8F%D1%82-%D0%BD%D0%B0-%D0%BC%D0%B5%D0%B6%D0%B4%D1%83%D0%B7%D0%B2%D0%B5%D0%B7%D0%B4%D0%BD%D0%B8-%D0%B2%D0%BE%D0%B9%D0%BD%D0%B8-%D1%80%D0%B0%D0%B7%D0%BA%D1%80%D0%B8%D0%B2%D0%B0-%D0%BA%D0%B0%D0%BA-%D0%B4%D0%B0-%D1%83%D0%BD%D0%B8%D1%89%D0%BE%D0%B6%D0%B8-%D1%80%D1%83%D1%81%D0%BA%D0%BE%D1%82%D0%BE-%D1%81%D1%83%D0%BF%D0%B5%D1%80%D0%BE%D1%80%D1%8A%D0%B6%D0%B8%D0%B5", "text": "Анджело Кодевиля, един от създателите на отбранителната програма Стратегическа Отбранителна Инициатива (SDI), известна през 80-те като \"Междузвездни войни\", обясни за Азия Таймс как САЩ биха могли да неутрализират руските оръжия.   Този професор в университета в Бостън (Масачузетс, САЩ) заяви, че лазерната технология се е подобрила значително през последните 30 години и не би имало смисъл да се репродуцира цялата програма, но някои от нейните елементи наистина биха били полезни.   По-конкретно, той посочва, че две от антиракетните отбрани, които Вашингтон има в Космоса, може да се противопоставят на заплахите от Москва: оптичните системи, които откриват изстрелвания на ракети и лазерите, които могат да унищожат ракети по време на излитане.   Кодевиля припомня, че един орбитален спътник от инфрачервената система SBIRS може да улови изстрелването на вражески ракети, но в момента САЩ не разполагат с необходимите оръжия, за да прихванат свръхзвуковите круизни ракети.   Специалистът подчерта, че развитието на почти всички американски проекти беше блокирано, след разпадането на Съветския съюз и спиране на финансирането, така че малцина от проектите бяха тествани. Обаче твърденията на Путин за успешните изпитания на междуконтиненталните балистични ракети \"Сармат\" притискат Вашингтон да реанимира ракетните щитове.", "date": "2018.04.06", "title": "Създателят на \"Междузвездни войни\" разкрива как да унищожи руското супероръжие"}
{"url": "http://www.classa.bg/%D1%81%D0%B2%D1%8F%D1%82/item/380556-%D1%84%D0%BE%D0%BD%D0%B4%D0%BE%D0%B2%D0%B8%D1%82%D0%B5-%D0%BF%D0%B0%D0%B7%D0%B0%D1%80%D0%B8-%D0%B2-%D1%81%D0%B0%D1%89-%D1%81%D0%B5-%D1%81%D1%80%D0%B8%D0%B2%D0%B0%D1%82-%D1%81%D0%BB%D0%B5%D0%B4-%D1%81%D1%83%D1%80%D0%BE%D0%B2%D0%B8%D1%8F-%D0%BA%D0%B8%D1%82%D0%B0%D0%B9%D1%81%D0%BA%D0%B8-%D0%BE%D1%82%D0%B3%D0%BE%D0%B2%D0%BE%D1%80-%D0%BF%D0%BE-%D0%BC%D0%B8%D1%82%D0%B0%D1%82%D0%B0", "text": "В САЩ фондовите пазари спаднаха с 480 пункта в резултат на суровия китайски отговор под формата на митнически тарифи, съобщава AP.   Сривът идва след като Китай обяви в сряда налагането на мита от 25% за 106 американски произведения като соеви, автомобилни и химически продукти в отговор на мерките, предприети от Съединените щати.   Китайското министерство на търговията уверява, че тарифите са били определени за да натоварят американските продукти с около 50 милиарда долара всяка година.   По време на откриването на новото финансово тримесечие, акциите на американските компании са имали най-лошите позиции на фондовия пазар от Голямата депресия насам, според данни, публикувани от Bloomberg на 2 април.   От своя страна, Dow Jones също спадна със 700 пункта, докато индексът Nasdaq се сви със 193, отбелязва CBS.", "date": "2018.04.06", "title": "Фондовите пазари в САЩ се сриват след суровия китайски отговор по митата"}
{"url": "http://www.classa.bg/%D1%81%D0%B2%D1%8F%D1%82/item/380558-%D0%B8%D1%81%D0%BF%D0%B0%D0%BD%D0%B8%D1%8F-%D0%BD%D0%B0%D1%88%D0%B0%D1%82%D0%B0-%D1%86%D0%B5%D0%BB-%D0%B5-%D0%B4%D0%B0-%D1%81%D0%B8-%D0%B2%D1%8A%D0%B7%D1%81%D1%82%D0%B0%D0%BD%D0%BE%D0%B2%D0%B8%D0%BC-%D0%B3%D0%B8%D0%B1%D1%80%D0%B0%D0%BB%D1%82%D0%B0%D1%80,-%D0%BD%D0%BE-%D0%BD%D1%8F%D0%BC%D0%B0-%D0%B4%D0%B0-%D0%B8%D0%B7%D0%BF%D0%BE%D0%BB%D0%B7%D0%B2%D0%B0%D0%BC%D0%B5-%D0%B1%D1%80%D0%B5%D0%BA%D0%B7%D0%B8%D1%82", "text": "Испания се надява да подпише двустранно споразумение с Обединеното кралство за Гибралтар преди октомври, за да не възпрепятства споразумението \"Брекзит\", заяви пред Ройтерс испанският външен министър Алфонсо Дастис.   \"Нещата напредват добре, затова бихме искали да сме оптимисти\", каза министърът, който се надява, че двустранното споразумение с Лондон ще бъде част от окончателното споразумение.   Министърът на външните работи обясни, че разговорите се съсредоточават върху евентуална съвместна собственост върху летището в Гибралтар, както и по-пълен обмен на данъчна информация между двете страни, за да се избегне укриването в тази област.   Според Дастис, Мадрид \"признава\", че Гибралтар е предаден на Обединеното кралство преди повече от 300 години, но въпреки това целта му е \"да си го възстанови\". Той обаче увери, че Испания не иска да \"превърне разговора между Европейския съюз и Обединеното кралство в нещо като заложник, за да насърчи тези намерения\".", "date": "2018.04.06", "title": "Испания: \"Нашата цел е да си възстановим Гибралтар, но няма да използваме Брекзит\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380562-%D0%BD%D0%B0%D0%B9-%D1%82%D1%8A%D0%B6%D0%BD%D0%B8%D1%8F%D1%82-%D0%B4%D0%B5%D0%BD-%D1%80%D0%B0%D0%B7%D0%BF%D0%B5%D1%82%D0%B8-%D0%BF%D0%B5%D1%82%D1%8A%D0%BA", "text": "Днес Православната църква отбелязва кръстната смърт на Исус Христос. Разпети петък е денят, в който Божият син е разпънат, за да стане изкупителна жертва за греховете на човечеството.     Вярващите отиват на църква, за да минат под плащаницата, с която е било покрито тялото Христово, свалено от разпятието.       Счита се, че днес Исус е претърпял безброй ругатни, мъка и неимоверни страдания.   Това е най-тежкият ден за Христос и най-тъжният ден за християните.   В този ден от Страстната седмица постът е особено строг: Църквата повелява днес да не се яде и пие вода.   На Велики петък не се служи Света литургия, а се извършват Царските часове.   Богослужението се извършва във всички православни храмове от 8 ч. сутринта.   Патриарх Неофит ще оглави богослужението в столичния храм \"Света Неделя\".    По време на Царските часове, първо духовниците, а след това миряните се покланят пред разпятието, кръста и преминават под Светата плащаница.    Това не се прави за здраве, а като символ на преклонение, смирение и скръб пред смъртта на Божия син.   Вечерта пък в храма се припомнят и съпреживяват Христовите страдания, смъртта му и погребението му", "date": "2018.04.06", "title": "Най-тъжният ден- Разпети петък"}
{"url": "http://www.classa.bg/%D1%81%D0%B2%D1%8F%D1%82/item/380559-facebook-%D1%81%D0%BA%D0%B0%D0%BD%D0%B8%D1%80%D0%B0-%D1%81%D0%BD%D0%B8%D0%BC%D0%BA%D0%B8%D1%82%D0%B5-%D0%B8-%D0%BB%D0%B8%D0%BD%D0%BA%D0%BE%D0%B2%D0%B5%D1%82%D0%B5,-%D0%BA%D0%BE%D0%B8%D1%82%D0%BE-%D0%B8%D0%B7%D0%BF%D1%80%D0%B0%D1%89%D0%B0%D0%BC%D0%B5-%D0%B2-messenger", "text": "Facebook сканира линковете и изображенията, които хората изпращат чрез приложението за съобщения Messenger. Освен това прочита разговорите, маркирани от модераторите, за да са сигурни, че съдържанието е в съответствие с правилата на компанията, съобщава Bloomberg.   Основателят на най-голямата социална мрежа в света, Марк Цукърбърг, потвърди тази практика по време на интервю с журналиста Езра Клайн, от портал Vox. Изпълнителният директор на компанията призна, че по време на етническото прочистване в Бирма, Facebook е проверявалал в приложението си Messenger посланията, които счита за сензационни за този политически конфликт.   \"В този случай нашите системи откриват какво се случва\", каза Цукърбърг. \"Спираме тези съобщения, за да не бъдат изпратени.\"   През последните седмици, обработката на лични данни от Facebook е подложена на проверка. След последните изявления на Цукърбърг, много интернет потребители отново поставиха под въпрос политиките за поверителност на тази социална мрежа и нейната услуга за съобщения.   Въпреки че разговорите чрез Messenger са юридически частни, Facebook ги сканира и използва собствените си инструменти, за да избегне това, което смята за злоупотреби в социалната мрежа. Цялото съдържание трябва да отговаря на същите \"общностни стандарти\", заяви компанията за \"Блумбърг\".   \"В Messenger, когато изпращате снимка, автоматизираните ни системи я сканират, използвайки технология за съвпадение на снимки, за да откриват известни изображения на експлоатация на деца, а когато изпращате линк, го сканираме за злонамерен софтуер или вируси\", обясни говорител на компанията.   \"Facebook създаде тези автоматизирани инструменти, за да може бързо да спрем злоупотребите на нашата платформа\", добави представителят.   Facebook вече е в отбранителна позиция, след откровенията, че частната информация на десетки милиони потребители е попаднала, очевидно без тяхното съгласие, в ръцете на фирмата за рекламни кампании Cambridge Analytica. Цукърбърг се съгласи да свидетелства пред Камарата на представителите на Конгреса на САЩ.", "date": "2018.04.06", "title": "Facebook сканира снимките и линковете, които изпращаме в Messenger"}
{"url": "http://www.classa.bg/%D1%81%D0%B2%D1%8F%D1%82/item/380560-%D0%BC%D0%B5%D0%BA%D1%81%D0%B8%D0%BA%D0%BE-%D0%BF%D1%80%D0%B5%D0%B4%D0%BE%D1%81%D1%82%D0%B0%D0%B2%D0%B8-%D1%82%D1%80%D0%B0%D0%BD%D0%B7%D0%B8%D1%82%D0%BD%D0%B8-%D0%B2%D0%B8%D0%B7%D0%B8-%D0%BD%D0%B0-%D0%BA%D0%B5%D1%80%D0%B2%D0%B0%D0%BD%D0%B0-%D0%B8%D0%BC%D0%B8%D0%B3%D1%80%D0%B0%D0%BD%D1%82%D0%B8,-%D0%BD%D0%B0%D1%81%D0%BE%D1%87%D0%B2%D0%B0%D1%89%D0%B8-%D1%81%D0%B5-%D0%BA%D1%8A%D0%BC-%D1%81%D0%B0%D1%89", "text": "Правителството на Мексико в сряда предостави транзитни визи за имигранти от Централна Америка, които са част от кервана, който има за цел да достигне границата със САЩ, а също така съобщи, че шествието, от около 1000 души, започна да се смалява, според АП.   Мексиканските имиграционни власти са дали визи за някои от членовете на кервана, което им позволява да пътуват в продължение на 20 дни през страната на път към границата със САЩ, където възнамеряват да потърсят убежище. Други получиха документация, за да поискат хуманитарна виза за пребиваване за особено уязвими лица или да започнат процедура за подаване на молби за убежище в Мексико. Някои заявиха, че ще се опитат да поискат убежище в Съединените щати и други в Мексико.   Така наречените кервани, известни като \"Viacrucis del Migrante\", са символични събития, които съвпадат със Светата седмица и чиято цел е да повишат осведомеността за ситуацията, преживяна от мигрантите. Това движение беше остро критикувано в последните няколко часа от американския президент Доналд Тръмп, който обвини Мексико, че позволява на централноамериканците безпрепятствено да достигнат до общата граница.", "date": "2018.04.06", "title": "Мексико предостави транзитни визи на кервана имигранти, насочващи се към САЩ"}
{"url": "http://www.classa.bg/%D1%81%D0%B2%D1%8F%D1%82/item/380561-%D1%81%D0%B8%D1%80%D0%B8%D1%8F,-%D1%81%D1%86%D0%B5%D0%BD%D0%B0%D1%80%D0%B8%D0%B9-%D0%BD%D0%B0-%D0%BF%D0%BE%D0%BB%D1%83-%D0%B3%D0%BB%D0%BE%D0%B1%D0%B0%D0%BB%D0%BD%D0%B0-%D0%B2%D0%BE%D0%B9%D0%BD%D0%B0", "text": "САЩ и техните съюзници готвят план за разделяне на Сирия и по този начин - за преразпределение на сферите на влияние, както в страната, така и в целия Близък изток, твърди писателката и политолог Назанин Арманян.   В статията си тя разкрива подробности за \"Американски план с шест точки за разбиване на Сирия\", основани на поверителна дипломатическа телеграма, изтекла в ливански вестник.   Авторката твърди, че на срещите на представителите на \"Малка група по Сирия\" Вашингтон обсъжда със съюзниците (Великобритания, Франция, Йордания и Саудитска Арабия) възможността да се предотврати политическото решение на кризата, чрез продължаване на войната и военна окупация на източната част на Ефрат.   Според Арманиан целта на тази \"конспиративна среща\" на пет страни е \"да се разпределят областите на влияние в Сирия и да се разширят тези области на влияние в целия Близък Изток\". Значението на този регион се дължи на два фактора: близостта му до Китай и Русия и на факта, че той държи около 65% от петрола и газа на планетата.   \"Това, което се случва днес в Сирия, е полу-глобална война за ново разпределение на сферите на влияние\", казва тя.   Според Арманиан Западът планира разделянето на нацията между Изтока и Запада \"с река Ефрат като една от границите между областите на влияние на Москва и Вашингтон\". В допълнение, претендира да убеди специалния пратеник на ООН Стафан де Мистура, да приеме нова политическа структура в Сирия, която ще се състои от сирийските демократични сили, правителството на Ал Асад и автономията на кюрдските милиции YPG.   В краткосрочен план те възнамеряват да съдържат Иран, а в средносрочен план и Русия   За да привлекат Русия, тези страни ще отхвърлят преходното правителство искано от бунтовниците и ще позволят участието на Башар Асад в изборите, но ще създадат необходимите условия за предотвратяване на триумфа му. \"Първата стъпка, която искат, е да се даде приличен план, подкрепен от ООН, но това, което те ще направят всъщност, е да се удължи войната в Сирия, още пет или десет години\", казва писателката.   Арманиан отбелязва, че \"основната цел на войната в Сирия е да сдържа Иран, както показват последните промени в кабинета на Тръмп\". Сред тези промени, политологът споменато уволнението на Рекс Тилерсън като държавен секретар - \"един от малкото, които са били за запазване на ядрената сделка с Иран\", и назначаването на Джон Болтън, \"един от най-анти-иранските ястреби от тези на власт в САЩ\".   Освен това, Вашингтон и съюзниците възнамеряват да подтикнат Турция към война със Сирия, а също обмислят възможността за демографски промени в Африн, заселвайки арабски бежанци, за да се създадат \"моноетнически\" региони.   В същото време тя предупреждава, че след като създаде кюрдска територия на север, в плановете на САЩ попада съединяването на тази зона от Сирия \"с кюрдската зона в Ирак, така че в рамките на няколко години да се създаде кюрдска държава\".", "date": "2018.04.06", "title": "\"Сирия, сценарий на полу-глобална война\""}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/380563-%D0%BD%D0%B0-%D0%BA%D0%BE%D0%B3%D0%BE-%D0%B5-%D0%B8%D0%B7%D0%B3%D0%BE%D0%B4%D0%BD%D0%BE-%E2%80%9E%D0%B4%D0%B5%D0%BB%D0%BE%D1%82%D0%BE-%D1%81%D0%BA%D1%80%D0%B8%D0%BF%D0%B0%D0%BB%E2%80%9D", "text": "Сайтът на Асоциацията за подкрепа на френската армия ASAF привежда доста интересна гледна точка по отношение „делото Скрипал\" от френския генерал Доминик Делаверд в неговата публикация „Affaire SKRIPAL et accusation britannique: LIBRE OPINION du général DELAWARDE\".               По наказателни дела всеки сериозен изследовател проучва всички възможни пътища и не се ограничава само с един.    Търсенето на мотива за престъпление, особено когато е умишлено, често води до откриването на убиеца или неговия спонсор. Делото \"СКРИПАЛ\", чиито международни политически последици са много важни, изглежда поставя редица въпроси на следователите, политиците, медиите и общественото мнение, за които отговорите, дадени досега, не са напълно задоволителни.      1. Какви  са фактите и първите резултати, разкрити от следователите и тълкувани от политиците и медиите сред широката общественост?    2. Русия  ли е виновна?    3. Ако  не е, кой би могъл да има сериозен мотив и средства за извършване на такова действие? Отговорът на тези три въпроса очевидно призовава към анализ на международните реакции и техните възможни последици.      На 4 март 2018 г. 66-годишният Сергей Скрипал, бивш руски полковник от военното разузнаване и дъщеря му, са открити в безсъзнание близо до търговски център в Солсбъри, Великобритания. Двойният агент от британските служби през 1995 г. е осъден в Русия на 13 години затвор за предателство през 2004 г., после получи убежище в Обединеното кралство през 2010 г. след размяна на разузнавателни агенти между Русия и Съединените щати. Според британски следователи те станаха жертва на газовото отравяне от Novitchok.    Използването на точното име на този мистериозен и предполагаемо смъртоносен продукт изглежда най-малкото странно. Съществуването на такъв продукт беше оповестено от свидетелските показания през 90-те години на руския дисидент Вил Мирзаянов (83 г.), военен химик.    Този дисидент през 2007 г. публикува в САЩ книгата „Държавни тайни\", в която даде някои химически формули в подкрепа на своите твърдения. Novitchok трябваше ще бъде освободен през 2007 г. от руската изключителност и следователно би могъл да бъде направен от всекиго. Откровенията на Мирзаянов никога не са били потвърдени от независим източник или от друг дисидент. В доклад от 2013 г. на научна комисия, състояща се от представители на САЩ, Великобритания, Франция, Русия и Германия, в заключение в доклада на Организацията на обединените нации за забрана на химическите оръжия (ОЗХО) бе казано достатъчно, за да се произнесе за съществуването и свойствата на „Novitchok\".    През 2016 г. в научна публикация (Кралското дружество по химия) д-р Робин Блек, ръководител на единствената британска лаборатория за откриване на химическо оръжие, пише: „Указанията за възможното съществуване на такъв продукт почти не съществуват. и неговият състав остава неизвестен. Следователно британските следователи са постигнали предпоставката за идентифициране на продукт, чийто състав не е известен на тяхната специализирана аналитична лаборатория в тази област!    С незабавна и почти единодушна медийна подкрепа британските политици обвиниха Русия в „атаката срещу Обединеното кралство\" и изгониха 23 руски дипломати. Те обаче не са склонни да предоставят образец на продукта, идентифициран в Организацията за забрана на химическите оръжия (OPCW), независима призната организация от ООН, и, разбира се, отказват да я предоставят на Русия, която предложи своята помощ на британските следователи.    Защо са тези тайни? На пръв поглед този случай не изглежда ясен. Непосредствената политическа медийна истерия обаче странно напомня „дирижирането\" на случая с оръжията за масово унищожение на Саддам Хюсеин през 2003 г. След това през 2013 г. дойде медийната кампания в Сирия против употребата на газ в Гута. Тези случаи бяха признати a posteriori, като лъжа, предназначени да осигурят претекст (фалшив, разбира се) за военна намеса в делата на една държава и да свалят правителството й.    Русия ли е виновна?     Президентът Путин е всичко друго, но не и глупак. Поне така твърдят всички западни политици и журналисти, с които той се е срещал. Този президент сега е силно зает от редица предизвикателства или кризи за решаване на глобален обхват: украинската криза, сирийската криза, кризата в Северна Корея, кризата по иранското ядрено споразумение, руските президентски избори, световната купа по футбол през юни и т.н.    Възможно ли е този много зает човек да реши на 16-ия ден след президентските избори в Русия и докато е под силен западен натиск относно бойните действия в Гута (Сирия), да премахне бившия шпионин, който самият той освободи през 2010 г. и вече не представлява заплаха за Русия от дълго време? Особено познавайки истеричната политико-медийна практика на Запада, която ще бъде упражнена срещу неговата страна - защо да избере точно този момент?    Моят отговор е „не\": тази хипотеза няма уникалност на доверието и дори напълно дискредитира онези, които го предпочитат и които ни правят на глупаци. (Политици и медии) Възможно ли е руска специална служба да излезе от контрола на Путин, за да уреди ликвидирането на този бивш агент, без да се позовава на санкция от Путин точно преди руските президентски избори и по толкова примитивен начин? Моят отговор е „не\":    Началникът на спецслужбата би извършил самоубийство предвид предвидимите политически медийни последици. Може ли да се мисли само, че „нечестивите руски поддръжници на ФСБ\" са оставили своята „плячка\" агонизираща на пейка, в близост до търговски център в град Солсбъри пред очите на минувачите? Отговорът ми е отново „не: ако искаха да премахнат Скрипал, руските специални служби биха го направили правилно, в подходящото време и тялото никога нямаше да бъде намерено. След като Скрипал е бил свободен в продължение на 8 години, те не биха избрали да направят това само 16 дни след руските президентски избори през 2018 г.    Руската „писта\" на версията не държи пътя: няма мобилен телефон, лош избор на датата, много лошо изпълнение на „работата\", изобщо подценяване на разузнаването на Путин. От друга страна не е изключено това убийство да е спонсорирано от всяка мафия, тъй като ги има много във всички европейски страни. Тогава спонсорът би могъл да избере украинска мафия или руската.    Опит за манипулация     Ако официалната руска писта бъде отстранена и предвид русофобската политико-медийна истерия, която последва, трябва да заключим, че сме били обект на опит за манипулация, насочен към провокиране на реакция на общественото мнение.    Русофобията също така би имала за цел да повиши нивото на напрежение между Европейския съюз и Русия и може би да се стреми да подготви общественото мнение за по-сериозни санкции, които постепенно могат да се превърнат във въоръжена конфронтация. * Какъв държавен спонсор днес може да има причина да обвинява Русия и способността й да действа както на място, така и в политическата и медийната сфера в Обединеното кралство, за да постигне резултатите, които виждаме днес? Кои държави в света могат да изпълнят тези условия.    Първият е безспорно Израел     В сирийския театър силният съюз, който в момента обвързва Русия със Сирия с Башар Ел Асад, Иран и Хизбула, става все по-зле възприеман в Израел. Прочетете израелската преса, за да се убедите. Именно заради този съюз, в който Русия е най-силната спънка към израелско-американския план за разрушаване на Сирия, прелюдия към преструктурирането на Близкия изток все още не е успяла след 7 години война.    Постоянните посещения на Нетаняху при Путин, за да го убедят да се откъсне от Иран и Сирия, никога не са успели да го склонят. Израел чрез богата и могъща диаспора има значително влияние и способност за действие по света, особено в САЩ, Обединеното кралство и Франция. в които той контролира най-влиятелните медии, външната политика и дори до известна степен държавните глави. Израел улесни избора на някои държавни глави чрез финансиране на кампании в диаспората и медийна подкрепа. Нейната разузнавателна служба Мосад не се спира пред нищо. Затова „израелската писта\" не бива да се игнорира.    Ясно е, че Русия на Путин все повече засенчва американското господство. В най-горещите места по света високоскоростната и брилянтна руска дипломация на Лавров постави американската дипломация в неблагоприятно положение, още повече, че се подкрепя от все по-активните и ефективни въоръжени сили. Успехът на блоковете BRICS-OCS под ръководството на Китай и Русия стана толкова обезпокоителен, че тези две страни бяха поставени на върха в списъка на заплахите в последната    \"Стратегия за отбрана на САЩ 2018\". Освен това съюзът между Русия и Иран и добрите отношения между Русия и Турция постепенно излизат извън контрол над Близкия изток от страна на САЩ, което застрашава защитата на Израел. Вече не е тайна, че американската външна политика и ЦРУ са почти изцяло контролирани от Комитета по обществени въпроси на Американския Израел (AIPAC) или неговите филиали. Съединените щати също така искат и може би най-вече да избягнат или дори да забранят всяко сближаване между своя основен васал, ЕС и Русия.    По-конкретно, преди да е станало твърде късно, те искат да забранят изграждането на газопровода „Северен поток 2\", който ще улесни доставката на руски газ за ЕС, което би навредило на собствените му газови интереси. Накратко, оказването на максимален натиск върху Русия, е в непосредствен интерес на Съединените щати. Създаването на голяма криза между ЕС и Русия също е от голям интерес за САЩ. Поради това Съединените щати могат безспорно да бъдат включени в списъка на заподозрените.    „Коварният\" Албион е псевдоним, много подхождащ за Обединеното кралство.     Еврейското посолство в Лондон наистина има изключително силни връзки и влияние върху британската политика и медиите. Трябва да се помни, че в Обединеното кралство има третата по големина еврейска общност след САЩ и Франция. Верен съюзник на Съединените щати, Обединеното кралство никога не е могло да им откаже услуга. Освен това, Тереза Мей знае много добре, че насаждането на страх от Русия е традиционно благоприятно за консерваторите.    Днес е голяма нуждата от сплотяване на общественото мнение в лицето на „общ враг\", дори ако той е въображаем. Този случай със Скрипал идва в точното време за укрепване на националното сплотяване. Пистата „Обединеното кралство\", действаща от името на Тереза Мей или от името на трета държава, не е напълно изключена.     Какви последствия трябва да очакваме от тази политическа медийна шега?     За Русия е вероятно сегашният резултат на Путин на президентските избори да е по-добър, отколкото би бил без този случай.    Когато една страна се чувства застрашена, гласоподавателите се събират около силен и опитен човек, а Путин без съмнение е човекът за руснаците. Разбира се, могат да бъдат обявени нови санкции за Русия, които ще увеличат пропастта между нас за голямо удовлетворение на САЩ. Хроничната русофобия на част от нашия неоконсервативен политически „елит\" ще може, с помощта на основните медии, да се разпростре малко повече в частта от общественото мнение, която не се стреми да задълбочи.    Европейският съюз отново ще стреля в краката си, ще загуби всички или част от позициите си в страна с голям потенциал, за най-голямото удовлетворение на нашите американски приятели, които ще продължат безсрамно да ни налагат екстериториалността на своето законодателство.", "date": "2018.04.06", "title": "На кого е изгодно „делото Скрипал”?"}
{"url": "http://www.classa.bg/%D0%BD%D0%B0%D1%83%D0%BA%D0%B0/item/380557-%D0%B0%D0%BD%D1%82%D0%B8%D0%BC%D0%B0%D1%82%D0%B5%D1%80%D0%B8%D1%8F%D1%82%D0%B0-%D1%80%D0%B0%D0%B7%D0%BA%D1%80%D0%B8%D0%B2%D0%B0-%D1%82%D0%B0%D0%B9%D0%BD%D0%B8%D1%82%D0%B5-%D1%81%D0%B8", "text": "Получената информация може да допринесе да се разкрие загадката, свързана с изчезването ѝ, пише Франс прес. Големият взрив произвел едно и също количество материя и антиматерия. Впоследствие антиматерията напълно изчезнала, без да е ясно каква е причината за това.   Сега учени от лабораторията Алфа на ЦЕРН в Швейцария направиха още една крачка напред към разкриване на загадката.     На всяка частица материя съответства частица антиматерия със същите свойства, но с противоположен електричен заряд. Материя и антиматерия не могат да съжителстват. Когато влязат в контакт помежду си, те взаимно се унищожават.     Следователно малко след Големия взрив те би трябвало взаимно да се унищожат, но малка разлика между тях позволила на материята да триумфира над антиматерията, слагайки началото на всичко, което съществува във видимата Вселена.     Става въпрос за малка разлика, която учени се опитват да открият от десетилетия. Тъй като е трудно антиматерия да бъде произведена или уловена в капан, учените се затрудняват да изследват свойствата ѝ.     Екипът от лабораторията Алфа успял да произведе атоми антиводород. След това през 2016 г. за пръв път наблюдавал поведението на атом антиматерия, антиводород, под ултравиолетови лъчи. Оттогава изследвал реакцията на около 15 000 от тези атоми, извършвайки спектроскопски анализ с невиждана досега прецизност на антиматерията. Получените данни били сравнени с тези за водорода.     \"Едните данни приличат на другите. Дали това не е разочароващо? Не. Изследването на свойствата на антиматерията с подобна прецизност открива нова ера. Тя може би ще ни даде възможност да намерим ключа към откриване на прословутата разлика\", заяви Джефри Хангст от екипа.", "date": "2018.04.06", "title": "Антиматерията разкрива тайните си"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380564-%D0%BE%D1%82%D0%BD%D0%BE%D0%B2%D0%BE-%D1%82%D0%B5%D0%B6%D1%8A%D0%BA-%D0%B8%D0%BD%D1%86%D0%B8%D0%B4%D0%B5%D0%BD%D1%82-%D0%B2-%D1%86%D0%B5%D0%BD%D1%82%D1%80%D0%B0%D0%BB%D0%BD%D0%B8%D1%8F-%D1%81%D0%BE%D1%84%D0%B8%D0%B9%D1%81%D0%BA%D0%B8-%D0%B7%D0%B0%D1%82%D0%B2%D0%BE%D1%80-%D1%81%D1%8A%D1%81-%D0%B7%D0%B0%D1%82%D0%B2%D0%BE%D1%80%D0%BD%D0%B8%D0%BA-%D0%B8-%D0%BD%D0%B0%D0%B4%D0%B7%D0%B8%D1%80%D0%B0%D1%82%D0%B5%D0%BB", "text": "Надзирател е бил нападнат в Централния софийски затвор вчера в късните часове на деня. Това съобщи за bTV Цветан Михайлов – член на управителния съвет на Синдиката на служителите в затворите в България (ССЗБ). Вчера след 22 ч. като синдикална организация бяхме уведомени за инцидента, посочи той. Нападението е извършено по време на конвоиране на лишен от свобода от болницата на затвора към корпуса на затвора.      Нямаме информация за състоянието на колегата и последствията от инцидента, каза Михайлов. Според него, заради поетите ангажименти към международни организации затворниците имат повече права от надзирателите си. „Ако министър Цецка Цачева е гневна от случващото се, това означава, че по време на нашите срещи не е слушала внимателно какво й казваме, не е чула и посланията от нашите протести.      От интервюто, което даде вчера за „Тази сутрин\", останах с усещането, че не е набелязала мерки, които да гарантират ограничаването до разумен минимум на риска от повтарянето на подобни инциденти\", коментира Михайлов. Настояваме за увеличаване на щатните бройки, подобряване на условията на труд, осигуряване на необходимото техническо обезпечаване, за да можем да гарантираме обществения ред и сигурността на служителите, добави той.      Служители на Софийския затвор твърдят, че е имало реакция от тяхна страна при бягството на Владимир Пелов и Радослав Колев и нещата съвсем не са такива, каквито се представят, подчерта Михайлов. Той намекна, че негови колеги са стреляли по двамата затворници.", "date": "2018.04.06", "title": "Отново тежък инцидент в Централния софийски затвор със затворник и надзирател"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380552-%D1%83%D0%B2%D0%BE%D0%BB%D0%BD%D0%B5%D1%82%D0%B5-%D1%87%D0%B8%D1%81%D1%82%D0%B0%D1%87%D0%BA%D0%B0%D1%82%D0%B0", "text": "Знам колко много сте пленени от подвига на чистачката. Като единственото работещо звено в затвора я виждате, да не кажем в цялата система на МВР направо. Между другото, квалификацията й сигурно е достатъчна и за по-високи държавни постове. Обаче за пореден път сме склонни да се предоверим на някого, който всъщност не си гледа работата.     В задълженията на тази жена е не да спира бегълци, а да мете коридора. Че да може после системата да си свърши своето на метеното. Никой не й плаща да е смела. Като ще проявява самоинициатива, да замие и оградата, не да се прави на стражар. И ако се замислите, ще видите, че всъщност тая жена носи основната вина за случката.     Щом е разменила няколко думи с рецидивистите, защо не ги е питала къде отиват? Има ли умисъл в това, че с поведението си продължава да унижава надзирателите, толкова ли не можеше и тя да се вцепени от страх? И не на последно място: ако миенето й беше като хората, бегълците сега щяха да са в лазарета със счупени крайници. Нямаше полицаите да трябва да ги търсят, все едно нямат друга работа.     Виждате, нещата съвсем не са толкова чисти в нейна полза. Затова предлагам да бъде задържана като съучастник. Но то пък се оказва, че никой не можеш да го задържиш насила в нашата система, така че най-добре е незабавно да я уволнят. Да не я чакат да си тръгне сама, както с ония грозници.   С тях може и да не се оправим, но на чистачките не бива да им се разминава; те само влошават положението. Избягали хората - избягали. Имали късмет, казаха ви, такива неща се случват. Но заради една хигиенистка сега в МВР има напрежение; валят подигравки.   Току-виж някой го хване срам дори. А това вече никак не е хубаво от държавна гледна точка.   Чиста и свята република; за това бленуваше Левски, нали помните? И ние, неговите потомци, слава Богу на святост го докарахме. „Бог напред и ние след него\" е мотото на управлението; как да кажеш, че Бог не съществува - ще излезе, че се лутаме без посока. Ако ви чуе пък някой в БПЦ, ще ви тегли такава анатемайна от прозореца на лимузината, че свят ще ви се завие.   Прекръстете се пред чудотворните икони, кликнете за всеки случай върху тях и пишете тая работа със светостта уредена. Всички сме готови за Великденския пост. И Великденския лайк после. Православието е в сигурни ръце с нас, да чукнем на дърво. Даже Руският патриарх нямаше забележки само по тая линия.   Чистотата обаче, да си признаем, не ни е по сърце. Мърлявички сме, колкото и да търкаме. Пълно е с боклуци по улиците, администрацията и управлението. Уж смитаме мръсните сделки под килима, а те пак смърдят. Разделно сметосъбиране, викат, имаме, ама в парламента пак се коалират. Кофти работа. Даже националите не могат една топка да изчистят като хората.    ....тази не Няма лошо, горе главата! От мръсотия не се умира. Нещо повече: хваща се имунитет и не те ловят проблеми.   Не сме много по чистенето, явно такъв ни е натюрелът, ние сме повече по санирането. Санирана и свята рапублика е по-добър завет, Левски!   Но чат-пат, уви, се намира някаква чистачка и тогава нещата се объркват страшно.   Дали в затвора, дали в съдебната система или пред блока - все тая. Престарае се някой по хигиенна линия и направи кофти услуга на всички. Хайде холан!   Нямаме нужда от такива чистачки с чувство за отговорност. И въобще не ги величайте; твърде много неотговорени въпроси към тях.   Например: къде беше тази ваша героична чистачка, когато разграбваха КТБ, а?! Мълчите, нали...", "date": "2018.04.06", "title": "Уволнете чистачката!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380553-%D0%BE%D1%82%D0%B5%D1%86-%D0%B1%D0%BE%D1%8F%D0%BD-%D1%81%D0%B0%D1%80%D1%8A%D0%B5%D0%B2-%D0%BB%D0%B8%D0%BF%D1%81%D0%B0%D1%82%D0%B0-%D0%BD%D0%B0-%D0%BB%D1%8E%D0%B1%D0%BE%D0%B2-%D0%BD%D0%B8-%D0%BE%D0%B1%D0%B5%D0%B7%D1%87%D0%BE%D0%B2%D0%B5%D1%87%D0%B2%D0%B0", "text": "„Българският народ трябва да се покае – да се върне в храмовете, да поиска прошка от Бога, от ближния си”. Това коментира пред „Фрог нюз” отец Боян Саръев, известен като „Кръстителя на Родопите”. Той е основател и председател на Движението за християнство и прогрес „Свети Йоан Предтеча“, което си поставя за основна цел да върне в християнската вяра потомците на ислямизираните българи.   За съжаление българският народ посреща Великден и всички останали църковни и християнски празници все по-комерсиално и потребителски. Тези дати от календара му служат само за повод да разпъне трапезата, да се наяде и напие, за да насити тялото си, а душата остава празна и неудовлетворена. Душата не се засища с кебапчета, агнета, пържоли и студена бира, а с духовна храна, каквато, за съжаление, българинът не употребява.     Залисан в тленните неща, българинът забравя за трайното, безсмъртното, за душата си, която все остава гладна и жадна.    В цялост човечеството все повече се отдалечава от Бога, от духовното. От своето сътворение досега човекът все се опитва да се противопоставя на своя творец. В своето мислене, поведение и може би и интуитивно, човечеството се отдалечава от Бога. В това обобщение е и българският народ.   Разбира се, важни са и утежняващите обстоятелства – нашите хора десетилетия наред бяха държани далеч и встрани от вярата, от Бога, от църквата. Внушаваха им се мисли и чувства като тези, че „каквото си хапнеш и пийнеш, това ще ти остане, защото утре ще умрем” и т.н.. Смисълът на всичко това е да се задоволяват единствено и само телесните потребности. И ето, че в цялост човечеството, а в частност българинът , превърнаха подобни постулати в свои философии, около които се върти всичко останало. За съжаление.   Надеждата е, в това, че българският народ трябва да се покае – да се върне в храмовете, да поиска прошка от Бога, от ближния си. Трябва да подчиним волята си на Бога, да тръгнем по „пътя, истината и живота”. Това трябва да дойде общо от всички, от всеки от нас. Защото иначе виждаме докъде стига човечеството – войни, катастрофи, природни катаклизми и др. Днес повече от всякога сме застрашени от тях и затова е важно да проумеем грешките и греховете си и да се покаем и помолим за спасение.   Години наред хората се обединяваме и заобичваме само по време на някакви заплахи – от природни бедствия, от войни, катастрофи  и после отново си я караме както си знаем. А това е път без изход – липсата на любов ни обезчовечва.   В тези светли християнски дни на Христовото Възкресение, пожелавам на народа си по-често да поглежда нагоре към висините. Да се стреми към духовното, невидимото, вътрешното, и да търси общение с Бога!", "date": "2018.04.06", "title": "Отец Боян Саръев: Липсата на любов ни обезчовечва"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380554-%D1%83%D1%80%D0%B0%D0%B3%D0%B0%D0%BD-%D0%BE%D1%82-%D0%BA%D1%80%D0%B8%D1%82%D0%B8%D0%BA%D0%B0-%D1%81%D1%80%D0%B5%D1%89%D1%83-%D0%B1%D0%B3-%D0%B2-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8%D1%82%D0%B5-%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D1%81%D0%BC%D0%B8", "text": "За прогонването на руски дипломати съобщиха болшинството страни от ЕС и НАТО, но няколко страни заявиха, че нямат намерение да гонят руски дипломатически представители.   В числото на «непослушните» се оказа и България.   Българският премиер Борисов заяви, че официална София е, разбира се, «солидарна с Великобритания», но на този етап ще се въздържи от прогонване на руски дипломати «до завършване на разследването по делото Скрипал».     Други представители на властите в БГ бяха още по-конкретни в своите изявления, отбелязвайки, че София няма да посегне на руските дипломати, защото българският народ явно възприема това като натиск от страна на ЕС и НАТО.     Подобни изявления от представителите на българското ръководство доведоха да ураган от антибългарска критика в британските и американските крупни СМИ.     При това откровено се казва, че тези връзки и до днес не са прекъснати окончателно.   А българското правителство и парламент се обвиняват в прав текст в контакти с Русия .             Съдейки по всичко, натискът върху Българи от страна на Лондон и Вашингтон само ще се засилва.   ", "date": "2018.04.06", "title": "Ураган от критика срещу БГ в британските и американските СМИ"}
{"url": "http://www.classa.bg/%D1%81%D0%B2%D1%8F%D1%82/item/380545-%D0%B4%D0%B0%D1%83%D0%BD%D0%B8-%D0%BC%D0%BB%D0%B0%D0%B4%D1%88%D0%B8-%D0%BE%D1%82-%D1%85%D0%B5%D1%80%D0%BE%D0%B8%D0%BD%D0%BE%D0%B2%D0%B0%D1%82%D0%B0-%D0%B8%D0%BD%D0%B6%D0%B5%D0%BA%D1%86%D0%B8%D1%8F-%D0%B4%D0%BE-%D0%B2%D0%B8%D1%81%D0%B8%D0%BD%D0%B8%D1%82%D0%B5-%D0%BD%D0%B0-%D1%85%D0%BE%D0%BB%D0%B8%D0%B2%D1%83%D0%B4", "text": "Представете си следната картинка: жена обикаля из къщата си в Малибу, когато чува шум от горния етаж. Мисли си, че някое от децата й си играе. Качва се да провери и в спалнята на сина си открива не него, а актьорът Робърт Дауни-младши.   Той е заспал в празното легло, след като е събул панталоните си. Блед е и изглежда изтощен. Жената се обажда на полицията и те идват, за да приберат актьора.   Оказва се, че надрусаният Дауни-младши е бил толкова зле, че е объркал къщата на семейството със своята, която се намирала наблизо. Влязъл през отворената врата, намерил свободно легло и легнал да спи.   Докато полицаите и парамедиците го изнасят, актьорът забавлява детето на своите съседи, като му показва смешни физиономии.   Звучи като история, по-подходяща за плейбоя милиардер Тони Старк и излязла от някой от филмите за \"Железния човек\", който донесоха на Дауни-младши световна слава и много, много пари през последното десетилетие.   Всъщност историята е съвсем истинска и е от далечната 1996-а - времената, в които животът на актьора изобщо не е така бляскав и щастлив, какъвто е днес. Времена на наркотици, затвор, клиники за лечение на зависимости и много страдание - не само за него, но и за близките му.   Проблемите на младостта   Както може да се предположи, детството на Дауни-младши очаквано не е било кой знае колко безгрижно. Робърт е роден на 4 април 1965-а в дома на друг кинотворец – Робърт Дауни-старши и неговата съпруга Елзи, която е актриса. Младият Робърт прави дебюта си на екран във филма на баща си „Pound” (1970), където актьори играят кучета. След това има още няколко малки участия в бащини филми.   Освен творческа закваска, той получава и тежки уроци за живота. Родителите му се развеждат, когато Младши е на 13 години и той се озовава в Лос Анджелис с баща си. На 16 напуска гимназията и се мести в Ню Йорк с майка си. По всички личи, че е бунтар от малък, като това ще се засилва все повече в бъдеще.   През 80-те младият актьор започва да трупа роли в биографията си във филми като „Нечиста наука“ и  „Отново на училище”. В средата на десетилетието е и сред основните актьори в комедийната програма на NBC “Saturday Night Life”. Големият му пробив в Холивуд идва с филма „Less than zero” от 1987-а. Там той играе обичащият партитата и пристрастен към кокаина Джулиан.   Роля, която твърде много подхожда на младия актьор, който по това време вече редовно посяга към наркотиците.   „До този миг взимах наркотици само след работа и през уикенда. Можеше да се появя с някакъв махмурлук на снимачната площадка, но не повече, отколкото каскадьора, например. Около Less than Zero нещата се промениха“, разказва Дауни-младши. Ролята на наркоман за него е била като „духа на бъдещата Коледа“.   Той постепенно се превръща в частично копие на персонажа си, а проблемите му с наркотиците продължават твърде дълго.   Чаплин, успехът и дрогата   Кратък престой в клиника за лечение на зависимости позакърпва нещата за младия актьор, чиято кариера, напук на проблемите му, продължава да върви нагоре. В началото на 90-те той затвърждава позициите си в Холивуд в комедийни роли в „Сапунена опера” (1991) и „Преки пътища” (1993).   Големият успех обаче идва, когато стъпва в странно разделечените обувки на друг актьор – великият Чарли Чаплин.    За изпълнението си в биографичния „Чаплин“ (1992) Дауни-младши е номиниран за „Оскар“ за най-добра мъжка роля. Във филма актьорът показва завиден талант, комбинирайки драматична игра с умение в сферата на физическата комедия – нещото, което стои в основата на звездата на Чаплин.   За един 27-годишен мъж това е огромен успех в Холивуд. Звездата на самия Дауни-младши грее ярко, а много го считат за един от най-талантливите актьори на неговото поколение.  Следват роли в романтичната комедия „Само теб” и „Убийци по рождение” на Оливър Стоун. Въпреки това личният му живот отново е тръгнал към колапс.     През 1992-а Дауни-младши се жени за актрисата Дебора Фалкънър, а две години по-късно им се ражда син – Индио. Животът като семеен мъж и баща обаче не е достатъчен, за да накара актьора да се задържи на крака. Скоро той отново се оказва в калта.   През един юнски ден на 96-а „Порше“-то на актьора е спряно от полицаи на „Сънсет Булевард“ в Ел Ей. Зад волана на колата е самият Дауни-джуниър без никакви дрехи по себе си. Ситуацията се изяснява, когато полицаите намират в автомобила кокаин и хероин, както и пистолет „Магнум“.    По-малко от месец след това и едва няколко часа след като са му повдигнати обвинения по случая, Дауни-младши се дъни отново – това е денят, в който е открит припаднал в къщата на свои съседи.   Дъното   Следващите години са още по-мрачни за актьора. Прекарва няколко месеца в затвора и отново посещава клиника за наркомани. В края на 2000-та е арестуван за пореден път, този път в хотелска стая в Палм Спрингс. В стаята отново има кокаин, за който на актьора са повдигнати нови обвинения.   Леко хумористичната част от тази история е, че при ареста Дауни-младши е бил облечен с костюм на Жената чудо (Wonder Woman), сякаш като някакво нелепо предсказание за бъдещия му успех в сферата на филмите за супергерои. Е, не в тази роля, разбира се.   Въпреки проблемите си със зависимостите и закона, Дауни не спира да работи. Освен няколкото роли на голям екран, той се пробва и в телевизията – дори българските зрители са го засичали в адвокатския сериал „Али Макбийл“. Участието му там му носи и награди - „Златен глобус“ през 2001-а и приз от Гилдията на актьорите.   Това, че освен статуетки, Дауни-младши трупа и криминални обвинения, не се харесва на хората, които стоят зад сериала. След още един арест през април 2001-а той е уволнен и не намира място в последните епизоди на „Али Макбийл“.   По това време сделка между прокурорите и адвокатите му води до 3-годишна пробация, която поне го спасява от нов престой в затвора. Да остане на свобода е единият малък успех. Много по-трудно е да постигне другия и да се върне на върха на Холивуд – връх, от който сам се е отказал, спускайки се по склона на кокаина.     Да изхвърлиш миналото в океана   Обратът идва през юли 2003-а. Дауни-младши спрял колата си до ресторант от веригата „Бъргър Кинг“ на магистрала край Тихия океан. Приближил се до брега и изхвърлил всичките си наркотици във водата. Докато стои там и дъвче бургер, решава, че е приключил.   „Ако видя някой, който захвърля живота си, вилнее наоколо и руши семейството си, не бих могъл да разбера този човек“, казва промененият Дауни-младши години по-късно.   Процесът, естествено, не е толкова лесен. През 2004-а съпругата му Дебора иска развод, като година по-късно Робърт се жени за продуцентката Сюзън Левин. Тя помага на актьора да стане по-сериозен.   Преди това е получил подкрепа и от актьора Мел Гибсън, с когото са играли заедно в „Air America” (1990). Гибсън намира работа на актьора, като му дава роля във филма „Пеещия детектив“ (2003). Следват още няколко участия, които не привличат вниманието на широката публика, но помагат на измъчения от собственото си минало Дауни-младши отново да отдаде на любимата си професия и да намери себе си като артист.   Тогава идва големият пробив. Човекът, който като че ли вече е загърбил наркотиците и веселбите, получава шансът да се сдобие със световна слава.   Железният Робърт   През 2008-а филмите, базирани на комикси, не бяха това, което са днес. Кристофър Нолан още беше по средата на своята трилогия за Батман, а в предходното десетилетие имаше както успешни (Blade II, Spider-man 1 и 2), така и не особено успешни опити за филмиране на книжките с картинки (Fantastic Four, Blade Trinity и още). Един от двата най-големи издателя на комикси – Marvel, искаше да промени това, а един от първите козове в ръкава им беше Железният човек.   Филмът “Iron Man” трябваше да разкаже историята на разглезен милиардер, който е технически гений, но пренебрегва таланта си заради забавлението и живота на плейбой. Той достига до абсолютното дъно (става пленник на терористи в Афганистан), за да се докосне отново до техническия си нюх и да се спаси. А освен това и да се превърне в супергерой. Десетилетие по-късно историята на героя Тони Старк напомня твърде много на актьора Робърт Дауни-младши и неговите собствения падения и издигания. Но през 2008-а не всички са сигурни, че той е най-подходящият човек за ролята. Все пак е ясно, че с „Iron Man” Marvel се опитват да стартират супергеройски франчайз, който да оцелее поне няколко филма.   „Той не беше очевидния избор, но по-големият ми страх беше да направя посредствен филм“, разказва режисьорът Джо Фавро. „Знаех, че изпълнението на Робърт ще помогне за издигането на самия филм“, допълва той.   За да бъде избран за ролята, Дауни-младши се съгласява да направи няколко теста пред камера, за да преценят Marvel дали той е техният човек. Това ги впечатлява допълнително.   „Това, че актьор от неговия калибър и с неговия талант беше склонен да се яви на пробни снимки говореше много за неговия ентусиазъм“, коментира основната движеща сила в Marvel Studios – Кевин Файги. За него миналото на Дауни не е било проблем, особено след като Disney вече са го били избрали за друг семеен филм.     Историята след това може би ви е известна. „Iron Man” (2008) се превърна в огромен хит за Marvel Studios и положи основите на цялата филмова вселена на компанията. Отзивите и на критика, и на публика бяха еднакви – Робърт Дауни-младши е Тони Старк.   Върху раменете на някогашния наркоман започна да се гради франчайз за милиарди долари. Дауни-младши продължи да играе ролята в двете продължения на „Железния човек“, в два „Avengers”, един от филмите за Капитан Америка, в поредния рестарт на Спайдър-мен, а му предстои и едно може би последно фиаско с червено-жълт костюм в „Отмъстителите: Война без край“ (2018).   Една-единствена роля помогна на Дауни-младши подобно на своя герой да се изстреля към висините на Холивуд и да се застопори там.   Отвъд супергероя   И макар актьорът наистина да е Тони Старк, той не е само него. Още през 2008-а талантливият Дауни-младши пое друг риск. В комедията с Бен Стилър „Тропическа буря“ той изигра актьор, който така се вживява в своите роли, че стига дотам да си смени цвета на кожата си и да стане чернокож. Идея, която по принцип би довела до бунт в кино-средите, но Дауни-младши се справи така добре с шеговитата концепция, че си заслужи номинация за „Оскар“ и още една номинация „Златен глобус“.   Последва участие в още една голяма продукция – „Шерлок Холмс“ (2010) на Гай Ричи, чиято по-шеговита и екшън ориентирана версия на творбите на сър Артър Конън Дойл беше добре приета от публиката. Спечели и втори \"Златен глобус\". По всичко вече личеше, че зависимостите са останали в миналото на актьора.   „Отне ми известно време. Ричърд Атенбъро (режисьорът на \"Чаплин\") ми каза, че един ден амбицията ми ще надмине всички други импулси, които имам, и това ще ми помогне да тръгна по правия път“, спомня си Дауни-младши в интервю за New York Times.   Днес той вече има това, което толкова дълго е искал – дом. Изградил го е с втората си съпруга, от която има още две деца. Това му дава спокойствие и увереност да продължава напред, да се възползва от таланта си и, между другото, да трупа милиони долари.", "date": "2018.04.06", "title": "Дауни-младши - от хероиновата инжекция до висините на Холивуд"}
{"url": "http://www.classa.bg/%D1%81%D0%B2%D1%8F%D1%82/item/380546-%D0%B1%D0%B0%D0%B2%D0%B0%D1%80%D0%B8%D1%8F-%D1%81%D0%B8-%D0%BF%D1%80%D0%B0%D0%B2%D0%B8-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%B0-%D0%B3%D1%80%D0%B0%D0%BD%D0%B8%D1%87%D0%BD%D0%B0-%D0%BF%D0%BE%D0%BB%D0%B8%D1%86%D0%B8%D1%8F", "text": "Охраната на държавната граница е в компетенциите на федералното управление, т.е. на федералния вътрешен министър,  Хорст Зеехофер, който е бивш министър-председател на провинцията. Въпреки това, местното правителство в Мюнхен създава собствена гранична полиция и отделна от федералните структури служба миграция.     Според баварския министър на вътрешните работи, западният свят е застрашен от терористични атаки, както показва трагичната статистика през последните години. Отговорът на властите в Мюнхен е граничният контрол, смята Херман. “Според нас това е правилното решение, за да бъдем още по-ефективни в борбата с трансграничната престъпност и нелегалната имиграция”, заяви той.     Именно миграционната криза се оказа темата, разделила германското общество през последните две години и определила изхода от парламентарните избори миналата есен. Тогава всевластният баварски Християнсоциален съюз претърпя значителна загуба на доверие сред избирателите си за сметка на крайнодясната „Алтернатива за Германия“. А тази есен в Бавария предстоят избори за местен парламент. Абсолютното мнозинство на ХСС е сериозно застрашено, сочат социологическите изследвания.", "date": "2018.04.06", "title": "Бавария си прави собствена гранична полиция"}
{"url": "http://www.classa.bg/%D1%81%D0%B2%D1%8F%D1%82/item/380547-%D0%BB%D0%B0%D0%B2%D1%80%D0%BE%D0%B2-%D0%BA%D0%B0%D0%BA%D0%B2%D0%BE-%D0%B5-%D1%82%D0%BE%D0%B2%D0%B0-%D0%BE%D1%80%D1%8A%D0%B6%D0%B8%D0%B5-%D0%B7%D0%B0-%D0%BC%D0%B0%D1%81%D0%BE%D0%B2%D0%BE-%D1%83%D0%BD%D0%B8%D1%89%D0%BE%D0%B6%D0%B0%D0%B2%D0%B0%D0%BD%D0%B5,-%D0%BA%D0%BE%D0%B5%D1%82%D0%BE-%D0%BD%D0%B5-%D1%83%D1%81%D0%BF%D1%8F-%D0%B4%D0%B0-%D1%83%D0%BD%D0%B8%D1%89%D0%BE%D0%B6%D0%B8-%D0%BD%D0%B8%D0%BA%D0%BE%D0%B3%D0%BE", "text": "Външният министър на Русия Сергей Лавров по време на пресконференцията с главата на МВнР на Китай Вин И заяви, че ситуацията около делото за отравянето на екс-сътрудника на ГРУ Сергей Скрипал носи заплаха за международния мир и сигурност.   Той припомни, че на 5 април Съветът за сигурност на ООН по инициатива на Русия ще разгледа ситуацията.       Министърът подчерта, че действията на британската страна в дадения случай рушат стабилността в света.   «Дори да бъде даден удовлетворителен отговор, който да обясни, защо такова мощно бойно отровно вещество не е постигнало целта си, все пак проблемът около заплахата на света и сигурността се запазва.   Защото тези действия, които под предлога на трагедията в Солсбъри започнаха да предприемат англосаксонците преди всичко и тези, на които те извиваха ръцете, всъщност тези действия рушат стабилността преди всичко в Евроатлантика, но в по-широк план тези действия създават проблеми за международния мир и стабилност», завърши Лавров.   По-рано Русия помоли за провеждането на заседание на Съвета за сигурност на ООН по повод инцидента в Солсбъри. На 4 април официалният представител на МВнР на Русия Мария Захарова отбеляза, че Британия отказва каквито и да било контакти с Русия по делото Скрипал.  ", "date": "2018.04.06", "title": "Лавров: Какво е това оръжие за масово унищожаване, което не успя да унищожи никого?!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380548-%D1%81%D0%B2-%D0%BC%D0%B5%D1%82%D0%BE%D0%B4%D0%B8%D0%B9-%D1%81%D0%BB%D0%B0%D0%B2%D1%8F%D0%BD%D0%BE%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8", "text": "  Месец април на шестия ден памет и житие на блажения отец наш и учител Методий, архиепископ Моравски Благият всемогъщ Бог, който е създал от небитие в битие всичко – и видимо, и невидимо, – го е украсил с всякаква красота, която човек, като съзерцава, размишлявайки постепенно, може донейде да проумее и да познае оногова, който е създал такива дивни и многобройни дела. Защото от величието и от красотата на творенията чрез размисъл се познава и техният творец, когото възпяват ангелите с трисвети гласове и когото всички православни [люде] славим в света Троица – сиреч в отца, сина и светаго духа, т. е. в три ипостаси, които можем да наречем три лица, но в едно божество. Защото преди всички времена и срокове, и години сам отец, над всеки разум и над всяко ангелско разбиране, е родил сина, както казва Премъдростта: \"Преди всички хълмове ме роди.\"      А и самото Слово божие, което в последните години се въплъти заради нашето спасение, казва с пречистите си уста в евангелието: \"Аз съм в отца и отец е в мене.\" От същия този отец произхожда и светият дух, както е казал сам синът с божия си глас: \"Духът на истината, който от отца изхожда.\" Този Бог е създал всяка твар, както казва Давид: \"Чрез словото господне се утвърдиха небесата и чрез диханието на неговите уста – цялото им войнство; защото той рече и те станаха; той заповяда и те се създадоха.\"   Преди всичко той създаде човека, като взе пръст от земята и с животворно дихание му вдъхна душа от себе си, на му вложи словесна дарба и свободна воля да влезе в рая, като му даде заповед за изпитване, та ако я спази, да пребъде безсмъртен; ако ли пък я престъпи, да умре по своя воля, а не по божие веление.   Но дяволът, като видя човека така зачетен и издигнат на онова място, от което той отпадна поради своята гордост, накара го да престъпи заповедта. И затова [Бог] изгони човека от рая и го осъди на смърт. И оттогава лукавият започна да подстрекава човешкия род и да го събразнява с много козни.   Но Бог поради великата си милост и любов не изостави човека докрай, но по всяко време и по всяка година е издигал [избрани] мъже и е показвал на хората техните дела и подвизи, та като подражават на тях, всички да се стремят към добро. Такъв беше Енос, който пръв се осмели да призовава името господне. След него беше Енох, който, като угоди на Бога, бе преселен на небето. И Ной се оказа праведник сред своя род, и избягна потопа в ковчег, та земята отново да би се напълнила и украсила с божии творения. След разделението на племената, когато всички се бяха заблудили, Авраам позна Бога и се нарече негов приятел, и получи обещание: \"Чрез твоето семе ще бъдат благословени всички племена.\" Исак, по подобие на Христа, бе възведен на планината за жертва.    Яков разсипа идолите на своя тъст и видя лествица, по която възлизаха и слизаха ангели божии, и при благославянето на своите синове пророчествува за Христа. Йосиф, изпратен от Бога, изхрани народа в Египет. Писанието разказва за Йов Авситидийски, праведен, истинолюбив и непорочен мъж, който, като получи изпитания, изтърпя и бе благословен от Бога. Мойсей, с Арона, между свещениците божии бе наречен \"бог на фараона\" и наказа Египет. Той изведе божиите люде, [воден] денем от светъл облак, а нощем от огнен стълб, пресече морето и те минаха по сухо, а египтяните потопи, напои хората с вода в безводната пустиня и ги нахрани с ангелски хляб и с птици. И като говори с Бога лице срещу лице, както може човек да говори с Бога, даде на народа закон, написан с божия пръст. Исус Навин, след като воюва с противниците, разпредели земята между божиите люде. Съдиите също тъй извършиха много победи.    А Самуил, като получи милост от Бога, помаза и постави цар според господното слово. Давид с кротост пасе народа и го научи на божии песни. Соломон, като получи от Бога мъдрост повече от всички други хора, написа множество добри поучения и притчи, макар че сам той не ги изпълни. Илия изобличи с глад хорската злоба, възкреси мъртвия момък, свали със слово огън от небето и изгори мнозина, запали жертвоприношенията с дивен огън и изби мерзките жреци, и се възнесе на небето с огнена колесница и коне, като даде на своя ученик [Елисей] двойна благодат. А Елисей, като взе милота [на Илия], извърши двойни чудеса.   Също и другите пророци, всеки на своето време, пророчествуваха за чудните събития, които имаше да станат. След тях [се яви] Йоан, великият посредник между Стария и Новия завет, който стана кръстител Христов и негов свидетел и проповедник сред живите и мъртвите.   Светите апостоли Петър и Павел с останалите ученици Христови, преминали по целия свят като мълния, цялата земя осветиха. Подир тях мъчениците измиха с кръвта си сквернотата, а приемниците на светите апостоли, като покръстиха царе с много трудове и подвизи, унищожиха езичеството. Достойният за почит [папа] Силвестър, имайки за помощник великия цар Константин, свика с триста и осемнадесет отци първия събор в Никея и победи, и прокле Ария и неговата ерес, която той беше повдигнал против светата Троица – също както едно време Авраам с триста и осемнадесет слуги изби [еламските] царе и получи благословение с хляб и вино от Мелхиседек, цар Салимски, който беше свещеник на Бога всевишни. Дамас и Григорий Богослов със сто и петдесет отци и с великия цар Теодосий потвърдиха в Цариград светия символ на вярата, т.е. \"Вярвам в единаго Бога\", а Македоний отлъчиха, като осъдиха и него, и хулата му, която той говореше против Светия дух.    Целестин и Кирил с двеста отци и с другия цар [Теодосий] унищожиха в Ефес Нестория с всичкото му злословие, което той говореше срещу Христа. Лъв и Анатолий с правоверния цар Маркиан и с шестстотин и тридесет отци в Халкидон проклеха Евтихиевото безумие и сквернословие. Вигилий с богоугодния Юстин и със сто и шестдесет и пет отци свикаха петия събор и като издириха всяко скрито заблуждение, проклеха го. Апостолският папа Агатон с двеста и седемдесет отци и с достойния цар Константин на шестия събор смазаха много смутове, като изгониха и проклеха всички ония участници в смутовете, именно Теодор Фарански, Сергии и Пир, Кир Александрийски, Хонорий Римски, Макарий Антиохийски и другите им съмишленици, и утвърдиха християнската вяра, като я закрепиха върху истината.   След всички тези милостивият Бог, който желае, щото всеки човек да се спаси и да достигне до познание на истината, в наше време и за нашия народ, за който никой никога не се беше погрижил, подбуди към добър подвиг нашия учител, блажения Методий, чиито добродетели и подвизи, ако ги сравним с всеки един от гореказаните [божии угодници], не ще се посрамим. Защото на едни от тях той беше равен, от други беше малко по-малък, а от трети беше по-голям, като надмина прославилите се със слово с дела, а прославилите се с дела – със слово. Уподобявайки се на всички, той проявяваше в себе си образа на всички: страх божий, съблюдаване на заповедите, прилежни молитви и святост с нравствена чистота, силно и кротко слово – силно към противниците, а кротко към ония, които възприемат поучението, – строгост и кротост, милост, любов и търпеливост в мъките. За всички беше всичко, за да спечели всички.   И по бащина, и по майчина страна той произхождаше не от прост, а от много добър и почтен род, известен преди всичко на Бога, а след това и на царя и на цялата Солунска област, което личеше и от външния му вид. Затова и първенците, които го обичаха още от детинството му, водеха с него достойни разговори. Най-сетне царят, като узна за неговите способности, даде му да управлява славянско княжество – като че ли предвиждаше, бих казал аз, че ще го изпрати за учител и пръв архиепископ на славяните, та да изучи всичките им обичаи и постепенно да ги обикне.   Като прекара в това княжество много години и видя много смутове и престъпления в този живот, той замени стремежите си към мрачните земни дела с небесни мисли; защото не искаше да смущава благородната си душа с неща, които не пребивават вечно. Като намери сгоден случай, той се освободи от княжението и като отиде в Олимп, където живеят свети отци, подстрига се, облече черна дреха и се повинуваше покорно, като изпълняваше напълно цялото монашеско правило и се занимаваше усърдно с книгите.   Когато се появи някакъв случай, царят изпрати брата му [Константин] у хазарите и той го взе със себе си на помощ. Защото там имаше юдеи, които много хулеха християнската вяра. А той рече: \"Готов съм да умра за християнската вяра\", и не прояви непослушание,а отиде и помагаше като слуга на по-малкия си брат, като му се подчиняваше. И така той с молитва, а Философът със слово обориха евреите и ги посрамиха.   Царят и патриархът, като видяха неговия добър подвиг в божието дело, убеждаваха го да го посветят за архиепископ на почетно място, където има нужда от такъв мъж. Но тъй като той не поиска, придумаха го, та го поставиха за игумен на манастира Полихрон, който има доходи до двадесет и четири мери злато и в който има повече от седемдесет души монаси.   Случи се по онова време, че славянският княз Ростислав и Светополк изпратиха от Моравия [пратеници] до цар Михаила, които казаха така: \"Ние, с божия милост, сме здрави. При нас са надошли мнозина учители християни от италианците, от гърците и от немците, които ни учат различно. Но ние, славяните, сме прости хора, и нямаме човек, който да ни настави в истината и да ни обяснява смисъла [на Писанието], затова, добрий господарю, изпрати ни такъв мъж, който да ни направлява във всяка правда.\"   Тогава царят каза на Константин Философ: \"Чуваш ли, Философе, тези думи? Друг освен тебе не може да свърши тази работа. Тъй че ето ти много дарове и иди, като вземеш със себе си и брата си, игумена Методия. Защото вие сте солунчани, а всички солунчани говорят чисто славянски.\"   Тогава те не посмяха да откажат нито на Бога, нито на царя – според думите на апостол Петра, който казва: \"Бойте се от Бога, почитайте царя\", но като изслушаха височайшото слово, отдадоха се на молитва заедно с други, които бяха със същия дух като тях. И тогава Бог яви на Философа славянските писмена и той, като устрои буквите и състави [евангелската] беседа, пое пътя към Моравия, взимайки и Методия. И той отново започна покорно да се повинува и да служи на Философа и да поучава заедно с него. И като изминаха три години, те се върнаха от Моравия, след като изучиха ученици.   Като узна за тия мъже, папа Николай прати да ги повикат, понеже искаше да ги види като ангели Божии. Той благослови тяхното учение, като положи славянските книги върху олтара на [храма] \"Свети апостол Петър\"; и посвети блажения Методий в духовен сан. Имаше обаче мнозина други, които хулеха славянските книги, като казваха, че никой друг народ не може да има своя писменост освен евреите, гърците и латинците – според надписа на Пилата, който той поставил над кръста Господен. Но папата ги прокле, като ги нарече \"пилатовци\" и \"триезичници\", и заповяда на един епископ, който беше заразен от същата тази триезична болест, да ръкоположи от славянските ученици трима свещеници и двама четци.   След много дни, когато Философът щеше вече да се представи пред [божия] съд, той рече на брата си Методий: \"Ето, брате, ние бяхме една двойка, впрегната да тегли една бразда и аз, завършил своя ден, падам на нивата. Ти пък обичаш твърде много планината; но недей зарад планината да изоставиш своето учителство, защото чрез него можеш по-добре да се спасиш.\"   А Коцел, като проводи [пратеници] при папата, помоли го да му отпусне Методия, нашия блажен учител. Папата рече: \"Не само на тебе, но и на всички онези славянски области аз го изпращам за учител от Бога и от свети апостол Петър, първопрестолника и ключодържеца на царството небесно.\" И го изпрати, като написа следното послание:   \"Адриан, епископ и раб божий, до Ростислава, Светополка и Коцеля. Слава на Бога във висините и на земята мир, между човеците благоволение. Чухме за вашите духовни дела и сега жадуваме с желание и с молитва за вашето спасение. [Виждаме], че Господ е въздигнал вашите сърца да го търсите и ви е показал, че на Бога трябва да се служи не само с вяра, но и с добри дела; защото вярата без дела е мъртва и загиват ония, които мислят, че познават Бога, а пък с делата си се отмятат от него. Затова вие поискахте учител не само от този светителски престол, но и от благоверния цар Михаил. И той ви изпрати блажения философ Константин заедно с брата му, докато ние не успяхме. А те, като узнаха, че вашите страни принадлежат към апостолския престол, не извършиха нищо противно на каноните, а дойдоха при нас, като донесоха и мощите на свети Климента.    Ние добихме [от това] двойна радост и решихме, след като изпитаме, да изпратим във вашите страни Методия, нашия [духовен] син, мъж съвършен по разум и правоверен, като го ръкоположим заедно с учениците му, да ви поучава, както вие поискахте, и да ви обяснява на ваш език книгите на целия църковен ред в пълнота, заедно със светата меса, сиреч литургия, и с кръщението – както беше започнал философът Константин с божията благодат и с молитвите на свети Климента. Също тъй ако и някой друг би могъл достойно и правоверно да ви поучава, нека това да бъде благословено от Бога, от нас и от цялата вселенска и апостолска църква, та да свикнете добре с божиите заповеди. Спазвайте само това единствено правило: на литургията апостолът и евангелието да се четат първом на латински, а след това на славянски, та така да се изпълнят думите на Писанието: \"Да възхвалят Господа всички народи\", и на друго място: \"Всички ще възвестят на различни езици божието величие, според както духът им даде да говорят.\"    Ако ли пък някой от събраните при вас учители, които ви гъделичкат слуха и ви отклоняват от истината към заблуждения, дръзне, та започне да ви развращава другояче и да хули книгите на вашия език – такъв да бъде отлъчен не само от причастие, но и от църквата, докато се поправи. Защото те са вълци, а не овци; тях трябва да ги познаваме по плода им и да се пазим от тях. А вие, възлюблени чеда, слушайте божието учение и не отхвърляйте наставленията на църквата, за да станете истински божии поклонници на нашия небесен отец с всички светии. Амин!\"   Коцел прие Методия с големи почести и пак го изпрати при папата заедно с двадесет души почитани люде, да му го ръкоположат за епископ на Панония – на престола на свети Андроник, апостол от седемдесетте, което и стана.   След това старият враг, завистник на доброто и противник на истината, повдигна против Методия сърцето на моравския неприятел, краля, заедно с всички епископи, които казваха: \"Ти учиш в наша област.\" А той отговори: \"Ако знаех, че е ваша, бих се отстранил; но тя е на свети Петър. И наистина, ако вие от стръвност и от алчност прекрачвате, въпреки каноните, старите граници и забранявате божието учение [в тези области], пазете се да не би, като искате с костен череп да пробиете желязна планина, да си пръснете мозъка.\" Рекоха му: \"Щом говориш остро, зло има да патиш.\" А той отговори: \"Казвам истината пред царете и не се срамувам; а вие правете с мене каквото искате. Аз не съм по-добър от ония, които, като са говорили истината, чрез много мъки са се освободили от тоя живот.\"   Като изприказваха много думи и не можаха да му възразят, кралят рече изпод вежди: \"Не измъчвайте моя Методий, защото се е изпотил като при пещ.\" А той рече: \"Тъй е, господарю. Веднъж някои хора срещнали един философ изпотен и му рекли: \"Защо си изпотен?\" Той отговорил: \"Препирах се с прости хора.\"   След като се препираха по тия думи, те се разотидоха, а него го изпратиха в Швабско, където го държаха две години и половина.   Стигна [вест] до папата и той, като узна това, изпрати против тях църковно запрещение: всички кралски епископи да не служат меса, сиреч литургия, докато държат Методия [затворен]. И така те го пуснаха, но казаха на Коцеля: \"Ако го държиш при себе си, не ще се отървеш с добро от нас.\" Но те не се отърваха от съда на свети Петра: защото четирима от тези епископи умряха.   Случи се по това време, че моравците, като разбраха, че немските духовници, които живеят у тях, не са им доброжелатели, а коват интриги срещу тях, изгониха ги всички и пратиха [писмо] до папата: \"Понеже по-преди нашите бащи са получили кръщение от свети Петър, дай ни [и сега] Методия за архиепископ и учител.\" Папата веднага го изпрати. Княз Светополк заедно с всички моравци го прие и му повери всички църкви и всички духовници по всички градове. И от тоя ден божието учение започна много да се разраства, духовниците започнаха да се умножават по всички градове и езичниците да вярват в истинския Бог, отказвайки се от своите заблуди. Още повече моравската държава започна да се разширява на всички страни и да побеждава със сигурност своите врагове, както и самите моравци постоянно разправят това.   У него имаше и пророческа благодат, тъй че много негови предсказвания се сбъдваха. Ще разкажем едно или две от тях. Един езически княз, много силен, който седеше у висляните, се подиграваше с християните и им правеше злини. [Методий] прати при него да му кажат: \"Добре ще е за тебе, синко, да се покръстиш доброволно на своя земя, за да не бъдеш покръстен по принуда като пленник на чужда земя; тогава ще си спомниш за мене.\" Така и стана.   Друг път, когато Светополк воюваше срещу езичниците и никак не успяваше, а само се бавеше; щом наближи месата, сиреч службата на свети Петър, Методий прати да му кажат: \"Ако ми обещаеш, че на светия празник Петровден ще прекараш заедно с воините си при мене, вярвам в Бога, че той скоро ще предаде [твоите врагове] в ръцете ти.\" И това се сбъдна.   Някой си дружинник много богат и съветник [на княза] се беше оженил за своята купетра, сиреч етърва. Макар че [Методий] много ги съветва и увещава, не можа да ги раздели; защото други хора, които се преструваха на божии служители, тайно ги развращаваха, като ги ласкаеха зарад облаги, докато най-сетне ги отделиха от църквата. [Методий] им рече: \"Ще дойде време, когато тези ласкатели няма да могат да ви помогнат; тогава ще си спомните за моите думи, но не ще може вече да се направи нищо.\" Неочаквано след тяхното отстъпване от Бога напаст се струпва връз тях, и \"не се намери мястото им\", като че ли вихър отнесе и разсея праха им.   И много още други подобни случаи имаше, които той явно разкриваше чрез притчи.   Но старият враг, завистникът на човешкия род, не можейки да търпи всичко това, повдигна някои хора срещу него – като Датан и Авирон срещу Мойсея, – едни явно, други тайно. Това бяха хора, заразени от йопаторската ерес, които отбиваха слабите от правия път към себе си, като казваха: \"Папата е дал властта на нас, а тогова заповядва да изгоним вън с неговото учение.\" Като се събраха всички моравски люде, поискаха да се прочете пред тях [папското] писмо, за да чуят за неговото изгонване. И както е присъщо на човеците, хора тъгуваха и се окайваха, задето се лишават от такъв пастир и учител, освен слабоволните, които измамата люшкаше, както вятърът люшка листата. Но като прочетоха папското писмо, видяха, че в него пише следното: \"Нашият брат Методий е свят и правоверен и върши апостолско дело. В негови ръце са дадени от Бога и от апостолския престол всички славянски страни; и когото той прокълне, да бъде прокълнат, а когото той благослови, да бъде благословен.\" И като бяха изобличени, със срам се разпръснаха като мъгла.   Но тяхната злоба не спря дотук. Те продължиха да говорят, казвайки: \"Царят е разгневен срещу него и ако го намери, жив няма да го остави.\" Но милостивият Бог, който и в този случай не поиска да посрами своя раб, вложи в сърцето на царя – защото \"сърцето на царя е винаги в ръцете на Бога\" – и той изпрати до него писмо: \"Честний отче, много желая да те видя; тъй че направи това добро и се потруди [да дойдеш] при нас, та да те видим, докато си още на тоя свят, и да приемем твоите молитви.\" Той веднага отиде там и царят го посрещна с големи почести и с радост и като похвали учението му, задържа от учениците му един свещеник и един дякон заедно с книгите. Той изпълни всичките желания на Методия, за които той го помоли, без да му откаже нищо; и като го прегърна и обдари богато, изпрати го отново тържествено на неговия престол. Същото стори и патриархът.   По всички пътища той изпадаше от дявола в много напасти: по пустите места – сред разбойници, по морето – в бурни вълнения, по реките – в ненадейни пясъчни плитчини, та да се изпълнят и с него апостолските думи: \"Беди от разбойници, беди по море, беди по реки, беди от лъжебратя; в трудове и мъки, често в бдения, често в глад и жажда\", както и други неволи, които апостолът споменава.   След това, като остави настрана всичкия [житейски] шум и като възложи всичките си грижи на Бога, най-напред постави от своите ученици двама свещеници, добри скорописци, и преведе бързо от гръцки език на славянски всичките [библейски] книги в пълнота, с изключение на Макавеите, в продължение на шест месеца, започвайки от месец март до двадесет и шестия ден на месец октомври. Като свърши, отдаде достойна хвала и слава на Бога, който дава такава благодат и такъв бърз успех. И като отслужи заедно с клира си светото тайно възношение, отпразнува паметта на свети Димитър. Защото преди това той беше превел заедно с Философа само Псалтира, Евангелието с Апостола и избрани църковни служби. А сега преведе и Номоканона, сиреч църковните правила, и Отеческите книги.   Когато унгарският крал стигна до дунавските земи, пожела да го види. Макар че някои мислеха и казваха, че не ще се отърве без мъки, [Методий] отиде при него. А той, както подобава на господар, така го посрещна – почетно, тържествено и с радост. И като беседва с него, както подобава на такива мъже да беседват, прегърна го, почете го с големи дарове и го изпроводи, думайки: \"Поменувай ме винаги, честний отче, в светите си молитви.\"   И тъй, като пресече всички обвинения от вси страни и затвори устата на многоглаголивите, той завърши земния си път и опази вярата, очаквайки венеца на правдата. И понеже беше благоугодил на Бога, той беше обикнат.   Взе, прочее, да наближава времето да получи покой от страданията и награда за многото трудове. Тогава го запитаха, думайки: \"Кого определяш, честний отче и учителю, измежду учениците си да ти бъде приемник в твоето учение?\" Той им посочи един от известните свои ученици, на име Горазд, и рече: \"Този е един свободен мъж от вашата земя, начетен е добре в латинските книги и е правоверен; нека да бъде върху него божията воля и вашата обич, както и моята.\"   На Цветница, когато се бяха събрали всички люде, той влезе в църквата и макар и немощен, изрече благословения за царя, за княза, за духовниците и за целия народ и каза: \"Пазете ме, деца, до третия ден.\" Така и стана. На третия ден на разсъмване той рече: \"В твоите ръце, Господи, предавам духа си\", и почина в ръцете на свещениците в шестия ден на месец април, индикт трети, в шест хиляди триста деветдесет и третата година от сътворението на целия свят (885 г.).   Учениците му го поставиха в ковчег, отдадоха му подобаващи почести, като отслужиха погребална служба на латински, гръцки и славянски, и го положиха в съборната църква. И той се присъедини към отците си и към патриарсите, пророците, апостолите и мъчениците. Събра се народ от без числено множество, хора, които го изпроводиха със свещи, плачейки за добрия учител и пастир: мъже и жени, малки и големи, богати и бедни, свободни и роби, вдовици и сираци, чужденци и туземци, недъгави и здрави – всички [оплакаха] оногова, който беше всичко за всички, за да спечели всички. А ти, света и пречестна главо, с молитвите си от висините поглеждай милостиво към нас, които копнеем за тебе. Избавяй от всяка напаст твоите ученици, разпространявай учението и прогонвай ересите, та и ние, като преживеем тук достойни за званието си, да застанем заедно с тебе като твое стадо от дясната страна на Христа Бога нашего, приемайки от него вечен живот. Нему се пада слава и чест вовеки веков.  Амин!", "date": "2018.04.06", "title": "Св. Методий Славянобългарски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380549-6-%D0%B0%D0%BF%D1%80%D0%B8%D0%BB,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "885 г. - Във Велехрад (Великоморавия) умира и е погребан свети Методий.   1199 г. - Във Франция при обсадата на крепостта Шалуз загива английският крал Ричард Лъвското сърце.   1327 г. - Италианският поет Петрарка вижда за пръв път своята любима, Лаура, в църквата Сейнт Клеър в Авиньон.   1814 г. - Наполеон I Бонапарт абдикира, след което е заточен на остров Елба.   1818 г. - В Париж барон Карл Драйс демонстрира първообраза на велосипеда.   1877 г. - В Букурещ излиза първи брой на първия български всекидневник „Секидневний новинар\".   1896 г. - В Атина са открити първите съвременни Олимпийски игри, след като биват забранени преди 1500 години от римския император Теодосий I.   1909 г. - Турция признава Независимостта на България с подписания в Цариград българо-турски протокол.   1909 г. - Американска експедиция, водена от капитан Робърт Пири, достига за първи път Северния полюс.   1917 г. - САЩ обявяват война на Германия в хода на продължаващата Първа световна война.   1941 г. - Втората световна война: Германската армия навлиза в Югославия в операция Ауфмарш 25 и в Гърция в операция Марита от българска територия.   1941 г. - България във Втората световна война: В отговор на германската инвазия в Югославия, югославски самолети бомбардират индустриалния квартал на София и град Кюстендил (8 загинали в София, а в Кюстендил загиват 67 и 90 са ранени).   1943 г. - Основан е бразилският футболен клуб Гояш Ешпорте Клубе.   1965 г. - В орбита около Земята е изстрелян първият комуникационен сателит.   1970 г. - Започва строежът на АЕЦ Козлодуй.   1973 г. - Изстрелян е космическият апарат Пионер 11.   2001 г. - Симеон Сакскобургготски в официално обръщение обявява учредяването на Национално движение Симеон Втори.      ", "date": "2018.04.06", "title": "6 април, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380550-%D0%BA%D0%B0%D0%BA%D0%B2%D0%B0-%D0%B5-%D0%B8%D1%81%D1%82%D0%B8%D0%BD%D0%B0%D1%82%D0%B0-%D0%B7%D0%B0-%D1%8E%D0%BB%D0%B8%D1%8F-%D0%BA%D1%80%D1%8A%D1%81%D1%82%D0%B5%D0%B2%D0%B0", "text": "          По темата се появиха обширни публикации в \"Нойе Цюрхер Цайтунг\", \"Льо Монд\", \"Ди Велт\" и други. Тук Ви предлагаме някои акценти от обширната статия в \"Ди Цайт\":   Експертите действително смятат, че досието на Юлия Кръстева е автентично, но не и особено обременяващо. То не съдържа, според тях, недвусмислени доказателства за доброволна агентурна дейност на известната интелектуалка. Въпреки това досието е важен документ за лудницата на 20 век, пише \"Ди Цайт\".     За пръв път през живота си Кръстева се вижда представена в лоша светлина. Кой се интересува от нейните многобройни награди и почести, когато става дума за шпионаж? Историята е твърде понятна и се разпространява със светкавична бързина. И тази история е следната: една млада, красива и бедна българка пристига през 1965 г. в Париж. И скоро левият интелектуален елит на френската столица е в нозете й. По-късно тя въодушевява и либерален Ню Йорк. А в действителност същата тази бляскава интелектуалка е била само дребна шпионка от България?!   В нашия телефонен разговор, продължават по-нататък авторите на публикацията, Кръстева казва нещо съвсем различно от онова, което казва „Сабина\" според досието: „Никой не ме е разпитвал преди заминаването ми за Франция. Вероятно някой от апарата се е застъпил за мен. Никога не съм се опитвала да разбера точно\".   \"Лицето в това досие не прилича на мен. То не ме докосва и все пак ме скандализира\", казва Кръстева в телефонното интервю за \"Ди Цайт\". Същевременно тя съзнава, че тоталното отричане не помага. Досието изглежда „автентично\" и в нейните очи, но тя категорично се съмнява в истинността на съдържанието му. „Аз имам един голям въпрос към Комисията [по досиетата]: проверили ли са те дали тъй наречените факти, за които става дума тук, не са били манипулирани от авторите?\".   Кръстева не е сигурна, четем по-нататък в публикацията, дали ще може да продължи необезпокоявано досегашното си ежедневие и работа - или ще трябва да се заеме сериозно с отправените й обвинения. Едно не може да приеме: „Дали са ми номер! Все едно, че като на затворник са ми татуирали някакъв номер на ръката\", възмущава се тя. „Явно комунистите още тогава са се занимавали с постфактическа политика\". Кръстева не е съгласна с оневиняващата я позиция, че през 70-те, както преди това и в София, тя действително е разговаряла с българските другари, но без да подозира, че тези разговори ще прераснат в досие от тайните служби. Тя продължава да държи на собствената си версия, посочва \"Ди Цайт\".   Кръстева, четем по-нататък, не може да си обясни наличието на своето досие по друг начин, освен като изфабрикувано от неговите автори. Още в края на 60-те тя била вече известна фигура в Париж. Всички я познавали. Поддържала тесни връзки с иконите на френския структурализъм, с Дерида и Фуко. Още през 1970 Ролан Барт публично хвалел теорията й за интертекстуалността. Нямало нищо вярно в твърденията за срещи в някакво си „скривалище\" или в кафене \"Клозери дьо Лила\". Тя твърди, че не познава агента Лука Драганов, до когото е изпратила картичка от Брюксел: „Не познавам този човек, името му не ми говори нищо\". Още една измислица: в досието пише, че по време на Пражката пролет тя заела страната на БКП. Глупости, заявява Кръстева. Навремето заемала позицията на ревизионист, не била срещу Пражката пролет, а срещу линията на Съветския съюз, посочва Кръстева в интервюто за \"Ди Цайт\". „Те правят от мен човек, какъвто аз не съм\", протестира авторката на легендарната книга „Чужденци на самите себе си\".   „Пълно с грешки!\", възмущава се Кръстева, но особено се ядосва, че тъкмо „Ню Йорк Таймс\" в статията си по случая се въздържа от всякаква оценка за истинността на обвиненията. „Това досие е идеална илюстрация на полицейските методи в служба на един тоталитарен режим\", пише тя в своята интернет страница.   Юлия Кръстева преминава в контранастъпление, заключават авторите на публикацията в \"Ди Цайт\".", "date": "2018.04.06", "title": "Каква е истината за Юлия Кръстева?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380551-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%81%D0%B5-%D1%82%D0%BE%D0%BF%D0%B8-%D0%B4%D0%B0,-%D0%BD%D0%BE-%D0%B8%D0%BC%D0%B0-%D0%B8-%D0%B4%D0%BE%D0%B1%D1%80%D0%B8-%D0%BD%D0%BE%D0%B2%D0%B8%D0%BD%D0%B8", "text": "        Един от събеседниците на журналиста Франк Щокер е 28-годишен IT-специалист, който работи в София за германска фирма, но би се преместил на работа в Германия.   „Това ще бъде поредният българин, който обръща гръб на своята страна, за да потърси щастието си в чужбина. И то тъкмо сега, когато България с известна гордост пое председателството на ЕС. През последните 25 години стотици хиляди постъпиха по този начин, в резултат от което населението драматично намалява, а цели региони направо пустеят. Все пак напоследък се забелязва една все още крехка обратна тенденция.      Българи от чужбина започнаха да се завръщат в страната си, при това съвсем съзнателно и целенасочено. Благоприятни условия за това създават най-вече новите технологии. След края на комунистическото господство България загуби около една четвърт от населението си, което от близо девет милиона се сви до днешните малко над седем. Според прогнозата на ООН, към 2050 година населението ще бъде само 5,2 милиона – по-бързо и по-тежко не се обезлюдява нито една друга страна в света.   Първата причина е ниската раждаемост, но много по-сериозна е ролята на емиграцията – както на специалисти, така и на хора с по-ниско образование. „Много добре квалифицирани специалисти – IT, лекари, медицински сестри – отиват да работят в Германия, Австрия или Великобритания\", разказва Хелене Кортлендер, която ръководи софийския офис на фондацията „Фридрих Еберт\". Други пък заминават като сезонни работници за Гърция или Испания\", обяснява още Кортлендер пред репортера на „Ди Велт\".   Тук логично възниква въпросът за ниското заплащане на труда в България. Представителката на германската фондация, която е близка до социалдемократите, казва, че българските лекари получават средно около 900 лева, ако не и по-малко. „С тези пари може да се живее, но е ясно, един лекар ще вземе първия възможен влак в западна посока, ако му се отвори такава възможност\", казва Хелене Кортлендер. По-нататък в статията четем:   „През 2016 година броят на българите само в Германия беше 260 000 – и противно на някои предразсъдъци, повечето от тези хора са добре образовани специалисти. Много са и българските студенти в Германия – 7000 млади българи учат висше образование в страната и това е една от най-многолюдните групи чуждестранни студенти в Германия. А българските елити понякога направо тласкат децата си към чужбина – и са шокирани, ако тези деца се завърнат. Стряска ги мисълта, че може би са се провалили зад граница.\"   През 2016 г. само в Германия са живели 260 000 българи, повечето от тях - добре образовани специалисти   Много млади българи се връщат, защото очакват добра перспектива в родната си страна и искат да ѝ помогнат, обобщава авторът, който е разговарял с неколцина завърнали се. „Има обаче и още една причина за връщане в България, която много добре се описва от българската поговорка „По-добре първи на село, отколкото последен в града\". Защото в чужбина всеки добре образован българин е просто един от многото и трябва да се конкурира със стотици хиляди за добра работа. В родината обаче всички врати са му отворени.\"   Авторът на статията Франк Щокер е разговарял и с Теодор Седларски, 39-годишния декан на Икономическия факултет в Софийския университет, който след дипломирането си във Виена прави бърза кариера и дори за няколко месеца е министър на икономиката в служебното правителство. И според Седларски, редица млади и добре образовани българи се завръщат в страната. Но тази тенденция още не е устойчива, пък и завръщащите се обикновено търсят реализация в столицата или в Пловдив, докато цели региони като Северозападния са направо обезлюдени, пише авторът.   „Така възниква порочен кръг: липсата на специалисти затруднява онези фирми, които искат да се установят в България. А липсващата икономическа база отново и отново кара хората да търсят работа в чужбина. Напоследък правителството се опитва да спре обезлюдяването на страната, като привлича хора от други държави – но не и бежанци, към които в страната съществуват много силни задръжки. За предпочитане са държави като Македония, Молдавия или Украйна, където живеят малки български малцинства. Тези хора имат изгода от улесненията за получаване на българско гражданство. А когато вземат български паспорт, те автоматично стават и граждани на ЕС. Тогава обаче те лесно могат да продължат нататък към Европа. Защото бързо установяват, че България може да е по-привлекателна от Молдова или Украйна, но Германия все пак играе в съвсем друга лига.\"", "date": "2018.04.06", "title": "България се топи. Да, но има и добри новини"}
{"url": "http://www.classa.bg/%D1%81%D0%B2%D1%8F%D1%82/item/380544-%D1%81%D0%BA%D1%80%D0%B8%D0%BF%D0%B0%D0%BB-%D0%BF%D1%80%D0%BE%D0%B3%D0%BE%D0%B2%D0%BE%D1%80%D0%B8-%D1%81%D0%BB%D0%B5%D0%B4-%D0%BE%D1%82%D1%80%D0%B0%D0%B2%D1%8F%D0%BD%D0%B5%D1%82%D0%BE", "text": "Юлия Скрипал - дъщеря на бившия шпионин Сергей Скрипал, която пострада при атаката с нервнопаралитично вещество срещу баща й - излезе с първо публично обръщение след инцидента.   \" Събудих се преди около седмица и се радвам, че силите ми укрепват с всеки изминал ден. Сигурна съм, че разбирате защо целият епизод е някак дезориентиращ, и се надявам, че ще уважите моето правото на неприкосновеност и това на семейството ми в периода на възстановяване \", се казва в позицията й, цитирана от \"Ройтерс\".     По-рано днес държавната телевизия \"Россия 1\" излъчи запис от телефонен разговор на Юлия Скрипал с братовчедка й Виктория.   33-годишната жена прекара няколко седмици в кома в британска болница, но на 29 март беше съобщено, че е дошла в съзнание и може да диша и да се храни самостоятелно.  Виктория Скрипал е успяла да разговаря с Юлия по телефона, а записът е попаднал в \"Россия 1\".   От телевизията отбелязват, че за момента не са успели да потвърдят дали той е автентичен.   В него Юлия Скрипал казва, че \" всичко е нормално, всичко е решимо, никой не е умрял. Баща ми сега спи, почива си. Всички сме в нормално здравословно състояние, при никой няма непоправими щети \".   Самата Виктория Скрипал казва по време на разговора, че разпознава по гласа братовчедка си. На въпрос дали Юлия е съгласна да се види с братовчедка си, тя отговаря: \"Никой няма да ти даде виза, Вика. Мисля, че сега ситуацията е такава... после ще се разберем. После ще се видим\", като добавя, че скоро ще бъде изписана от болница.   Виктория Скрипал потвърждава пред \"Интерфакс\", че е провела разговор с братовчедка си и не разбира защо британските власти не й позволяват да се срещне с Юлия. От руското Външно министерство също се опитват да осигурят виза на роднината на Скрипал.   От Форин офис обявиха, че са предали на Юлия Скрипал предложението за консулска помощ от руското посолство.   Засега дъщерята на Сергей Скрипал не е поискала да се срещне с представители на дипломатическата служба на Русия в Лондон.   \"Предадохме на Юлия Скрипал предложението на руското посолство за консулска помощ. Тя ще може да избере дали да приеме предложението, но засега не е направила така\", се казва в съобщение на Външното министерство на Великобритания.   Юлия Скрипал беше намерена в безсъзнание заедно с баща си на пейка в търговския център на Солсбъри на 4 март. Няколко дни по-късно премиерът на Великобритания Тереза Мей обяви, че бившият полковник от руското разузнаване и 33-годишната му дъщеря са отровени с вещество от типа \"новичок\", разработено в СССР.   Мей постави срок на Русия да даде обяснения по случая, като посочи, че или атаката срещу бившия двоен агент е поръчана от руските служби, или Москва е изгубила контрол върху запасите си от бойни отровни вещества.   Русия отрича както твърденията за съпричастност към опита за убийство на Скрипал, така и съмненията за произхода на новичок, използван при атаката.", "date": "2018.04.06", "title": "Скрипал проговори след отравянето"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380538-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B1%D0%B5%D0%B7%D1%85%D0%B0%D0%B1%D0%B5%D1%80%D0%B8%D0%B5-%D0%B8-%D0%B8%D0%BD%D1%81%D1%82%D0%B8%D1%82%D1%83%D1%86%D0%B8%D0%BE%D0%BD%D0%B0%D0%BB%D0%B5%D0%BD-%D1%85%D0%B0%D0%BE%D1%81,-%D0%BE%D1%82-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D0%B4%D0%BE-%D0%B7%D0%B0%D1%82%D0%B2%D0%BE%D1%80%D0%B0", "text": "            В затвора имало ден на отворените врати, както правят много институции, за да симулират прозрачност. Това заключение направи един познат във Фейсбук, след като двама души избягаха без особени усилия от Централния софийски затвор във вторник. И двамата - с близки до максималните присъди, излежаващи наказания за убийство. И двамата - излезли през централния вход, въоръжени.    Единствената, която е посмяла да ги подгони в опит да осуети бягството им, се оказа... чистачка. Гонила ги чак до колата, която ги чакала отпред. За да е още по-абсурдна ситуацията, в автомобила - в квартал \"Банишора\", по обед - кротко си стояли двама маскирани и чакали бегълците, за да им помогнат. По информация на Нова телевизия никой не е забелязал нищо странно в това и дори не ги е попитал какво чакат така пременени - да припомним: по обед, почти в центъра на София.   Но това не е всичко: двамата рецидивисти, осъдени съответно на 30 и 26 години затвор, се сдобили с оръжие вътре в затвора – нож и пистолет. И още: докато те бягали през парадния вход, въоръжени, само един охранител посмял да дръпне единия беглец за ризата. Останалите явно са били заети с това да им отварят портите на затвора. Защо, вместо да го дърпа за ризата, не е стрелял – остава загадка.   По-голямата загадка обаче дойде от официалните власти, които съобщиха, че от една година са знаели за подготвяното бягство, но \"за жалост\" рецидивистите успели.   В продължение на два дни вътрешният министър Валентин Радев не успява да обясни (а и не е питан особено настоятелно) защо МВР, в което има специално звено за \"оперативно обезпечаване на местата за лишаване от свобода\", не е успяло нито да предотврати внасянето на оръжие, нито самото бягство.   Категорично неясно остава и какво налага в охраната на затвора да участва частна фирма – СОТ. За фирмата стана ясно от хаотичните обяснения, дадени първоначално от заместник-министър Проданов. Проверка на \"Капитал\" обаче сочи, че договор за охрана с частна фирма няма нито на сайта на Главна дирекция \"Изпълнение на наказанията\", нито на страницата на Министерство на правосъдието.     Всъщност единственото, което се разбра от странните думи на всички властимащи, беше, че много се надяват да заловят бегълците. Разбира се, и че случаят е \"много неприятен\".   Протест: служители на затворите настояват за повече финансиране   На този фон обясненията на Валентин Радев, че рецидивистите едва ли ще избягат през границите, защото те се охранявали, не просто нямат никаква тежест, а са просто нелепи. Особено след случая от преди две седмици, когато всички гранични полицаи на Терминал 2 на летище София бяха напуснали постовете си и бяха оставили пасажерите от цял полет да преминат безпрепятствено границата - без никаква проверка.   Тези два случая – актуалният с избягалите затворници и предишният с \"избягалите\" от постовете си граничари – не са илюстрация само за напълно пробитата система на сигурност в България. Те са снимка на цялостния институционален хаос. Ето само един малък пример: ако се оплакват, че затворниците нямали работа, защо тогава се наема външна фирма за хигиената? Друго смущаващо е частната охрана – нали само преди седмици премиерът Борисов се ангажира с отпускането на допълнителни средства за надзирателите!    Да не говорим за по-сериозните проблеми: за пренаселеността на затворите, за корупцията (нали пистолетите не се материализират сами в местата за лишаване от свобода!?), както и за цялостното безхаберие (двама маскирани посред бял ден чакат необезпокоявани в кола пред входа на затвора). Безхаберие е и да напуснат постовете си граничните полицаи на Летище София, оставяйки държавната граница неохранявана.     Миналия месец пътниците от цял самолет не бяха проверени на влизане през Терминал-2 на софийското летище   Сигурността в България е подкопана на всички нива - от входа, до изхода. От границата, до затвора. Институциите не просто са безпомощни, те са нелепи. И е цяло чудо, че щетите не са по-големи.   Предпоставката за всичко това е корупцията, която тотално е прояла правовия ред. И липсата на каквато и да е политическа отговорност за нея. На най-високо държавно ниво. Корупцията, която не просто внася пистолет на затворник, а тази корупция, която прави тази пратка възможна. Тя започва оттам, че всичко е възможно – на всякакво ниво.   За да се случва повсеместната корупция, която е стандарт, стигаме до другата предпоставка: зависими и необразовани политици. За първото е необходимо само да видим отношенията Борисов – Пеевски, а за второто само да чуем \"историческата справка\" за Граф Монте Кристо, която ни представиха Данаил Кирилов и Цветан Цветанов.   Впрочем, ако има по-голяма опасност за едно общество от двама рецидивисти, избягали от затвора, това са политици, които смятат творчеството на Дюма за документалистика.", "date": "2018.04.06", "title": "България: безхаберие и институционален хаос, от границата до затвора"}
{"url": "http://www.classa.bg/%D1%81%D0%B2%D1%8F%D1%82/item/380539-%D0%B8-%D0%B2%D1%81%D0%B5-%D0%BF%D0%B0%D0%BA-%D1%87%D0%B8%D1%8F-%D0%B5-%D0%BE%D1%82%D1%80%D0%BE%D0%B2%D0%B0%D1%82%D0%B0-%D0%BE%D1%82-%D1%81%D0%BE%D0%BB%D1%81%D0%B1%D1%8A%D1%80%D0%B8", "text": "              Фактът, че британските лаборатории не могат да потвърдят руския произход на нервнопаралитичното вещество, използвано в Солсбъри, не променя нищо съществено в случая \"Скрипал\". Това съобщение дори не е новина, защото без сравнителни проби от други лаборатории не може да бъде установен производителят на отровата.   С други думи - ако Москва е невинна и наистина е заинтересувана от изясняването на случая, би могла да допринесе за оневиняването си чрез пълно сътрудничество на разследването. Вместо това руското ръководство на разпространява полуистини и инсинуации, чиято цел очевидно е да внесат объркване.     Абсолютно неправдоподобно звучи твърдението на Москва, че тя вече не притежавала никакви количества от разработената в Съветския съюз химическа субстанция \"Новичок\". Самó по себе си притежанието на минимални количества от отровата не нарушава Споразумението за забрана на химическите оръжия и не свидетелства непременно за зли намерения. Защото те биха могли да бъдат използвани за изследователски нужди, например за създаване на надеждно защитно средство срещу нападение с въпросната субстанция.   Ако Русия действително не притежава никакви количества \"Новичок\", тогава руското ръководство може да бъде обвинено в престъпна небрежност, застрашаваща сигурността на страната.   Но също и британското правителство търпи критика в случая \"Скрипал\". Гръмките думи не могат да заменят нуждата от обективно информиране на обществеността. Външният министър Борис Джонсън обаче за пореден път се показа като човек, който предпочита острите формулировки пред деловата коректност.  ", "date": "2018.04.06", "title": "И все пак чия е отровата от Солсбъри?"}
{"url": "http://www.classa.bg/%D1%81%D0%B2%D1%8F%D1%82/item/380540-420-%D0%B4%D0%BD%D0%B8-%D1%82%D1%80%D1%8A%D0%BC%D0%BF-%D1%81%D0%B0%D1%89-%D0%B3%D1%83%D0%B1%D1%8F%D1%82-%D0%BB%D0%B8%D0%B4%D0%B5%D1%80%D1%81%D0%BA%D0%B0%D1%82%D0%B0-%D1%81%D0%B8-%D1%80%D0%BE%D0%BB%D1%8F", "text": "            От 14 месеца Доналд Тръмп е президент на САЩ. E, светът не пропадна през това време. Но не се и успокои. Тъкмо напротив.     Не можем да твърдим, че популистът и егоман Тръмп е станал по-умерен, или пък че е започнал да води политика в традициите на великата сила САЩ. Времето, прекарано от него в Белия дом, с нищо не промени убежденията му (или неговите \"инстинкти\"). Той продължава да смята за \"бедствие\" търговските споразумения, сключени от неговите предшественици. А в съюзниците вижда основно стремеж да изиграят Америка - например Мексико по отношение на търговията, или Германия - в областта на сигурността.   И докато в Анкара се водят преговори за следвоения ред в Сирия, Тръмп иска да изтегли американските войски от страната. Който иска американско присъствие в региона (като саудитският крал, например) да бъде така добър да си плаща за това! Сякаш на САЩ им е все едно какъв ще бъде Близкият изток след време и кой ще задава тона там. За него изглежда е естествено военните да бъдат включени в охраната на границата с Мексико, а срещу Китай - предполагаемия виновник за страданията на американските работници - да бъдат предприети строги мерки. Но виж, с Путин той можел да има прекрасни отношения.   От всичко това не се получава никаква убедителна концепция и никаква стратегия, която да отреди на Америка достойно място в ранните години на 21 век. Вместо това виждаме само една смесица от бунтарство, заядливост, изолационализъм, изнудвачество и още много други неща.   Може в някои области Тръмп и да постигне успех. Дори може да бъде преизбран през 2020 година. Но Америка на Доналд Тръмп вече не е онзи стълб на глобалния световен ред, какъвто беше.  ", "date": "2018.04.06", "title": "420 дни Тръмп: САЩ губят лидерската си роля"}
{"url": "http://www.classa.bg/%D1%81%D0%B2%D1%8F%D1%82/item/380541-%D0%B7%D0%B0-%D1%81%D0%B8%D1%80%D0%B8%D1%8F-%D0%BD%D1%8F%D0%BC%D0%B0-%D1%81%D0%BF%D0%B0%D1%81%D0%B5%D0%BD%D0%B8%D0%B5", "text": "          На срещата на върха в Анкара президентите на Турция, Русия и Иран обявиха победата си в една война, чийто край изобщо не се очертава. Независимо от това всяка от страните, участващи в тази война, постигна основните си цели. Турция осуети създаването на голяма кюрдска автономна област, Иран разшири влиянието на \"шиитския полумесец\" от Техеран до Средиземно море, а Русия използва Сирия за постигането на по-далечни цели като откъсването на Турция от Запада, например.      Едно от малкото неща, които свързват тези три страни, е съпротивата им срещу американското военно присъствие в Сирия. Турция например приема американската поддръжка за кюрдите като заплаха за собствената си сигурност.     И трите страни преследват различни интереси. Турция е окупирала една част от северна Сирия и иска да разсели там бежанци, които са бреме за страната, като същевременно обучава лоялните арабски милиции. Русия, която през 2019 година ще достави на Турция противовъздушни системи S400, негласно одобрява офанзивата на Анкара, за да я спечели на своя страна. Иран пък призовава Турция да възстанови териториалната цялост на Сирия. Така Сирия остава разделена на няколко сфери на влияние.   Рухани, Ердоган и Путин на срещата на върха в Анкара   В Манбидж едни срещу други са изправени турски и американски войници, а ИД само чака нов вакуум, за да се завърне обратно в страната. Иранският президент Рохани има право като казва, че в Сирия не може да има военно решение. А фактът, че не се очертава политическо решение, е свързан с тримата победители от Анкара и най-вече с руския президент Владимир Путин. Защото с конференциите в Астана и Сочи, в които участваха Иран и Турция, той подкопа мирния процес на ООН, който целеше да обвърже прекратяването на бойните действия с политически процес. Първо конференцията в Астана прекъсна тази връзка и договорените деескалационни зони бяха добре дошли за режима. На конференцията в Сочи пък беше договорен преходен политически период.    Подобен преходен период вече не се предвижда. Освен това Башар Асад не показва готовност за разговори с противниците си. И неговите помощници му помогнаха за победата. Те вече не са заинтересувани от демокрация в Сирия. А причините, които предизвикаха бунта, не са изкоренени. За това обаче носят отговорност и тримата президенти, които в Анкара се обявиха за победители.    ", "date": "2018.04.06", "title": "За Сирия няма спасение"}
{"url": "http://www.classa.bg/%D1%81%D0%B2%D1%8F%D1%82/item/380542-%D0%B4%D0%B0%D0%BB%D0%B8-%D0%BF%D1%83%D1%82%D0%B8%D0%BD-%D0%BD%D0%B5-%D0%B5-%D0%B0%D0%B3%D0%B5%D0%BD%D1%82-%D0%BD%D0%B0-%D1%86%D1%80%D1%83", "text": "Упоритото нежелание на президента на САЩ Доналд Тръмп да каже нещо негативно за Русия е толкова стряскащо, че бившият директор на националното разузнаване Джеймс Клапър веднъж заяви, че Владимир Путин ръководи Тръмп, сякаш е служител на руското разузнаване. Може и да е. Но ако бях руски гражданин, щях да си задавам друг въпрос:    Дали Путин не е американски шпионин?   Защо? Защото през последните години Путин предприе толкова много действия, допринесли за отслабването на руската икономика и човешкия капитал, че не може да не се замислите дали тайно не е в списъка с хора, на които ЦРУ плаща.   Някъде към 2007-2008 г. Путин изглежда реши, че възстановяването на Русия чрез грижи за нейните огромни човешки таланти и укрепването на върховенството на закона е прекалено трудно - то щеше да изисква споделяне на властта, провеждане на истински избори с реална конкуренция и изграждането на наистина диверсифицирана икономика, базирана на иновациите.     Плакати, представящи Путин като Джеймс Бонд в Москва. Те се оказаха реклама за онлайн игра       Вместо това Путин реши да потърси достойнство за Русия на погрешните места: като използва петролните и газови кладенци, а не хората; като подсилва руската армия, вместо да укрепва върховенството на закона; и като обогатява себе си и своя кръг от олигарси, обгръщайки се с руско православие и руски национализъм, които се харесват на основните му избиратели.   Най-големият бизнес всекидневник във Франция “Еко” неотдавна цитира руски специалист по информационни технологии, посочващ, че “Само Майкрософт регистрира повече патенти от цяла Русия!” Руският технологичен пазар не само е слаб, се казва в статията, а и “корупцията в съдебната система затруднява защитата на делото ви в съда, когато някой хищник поеме контрола над успешно стартиращо предприятие”.   Независимо от перченето му без риза, и независимо от всички скорошни приказки как Путин се доказва като успешен авторитарен лидер, аз имам един въпрос: Защо тогава Путин е толкова несигурен за истинската си популярност в Русия, че дори след 20 години начело на страната се страхуваше да позволи на един единствен реален независим кандидат да се съревновава с него на последните президентски избори?   Истината е друга: Путин постоянно действа като фермер, който продава най-ценното си телешко за захарни бучки. С други думи, той търси краткотраен приток на енергия от захарта, за да повиши популярността си сред поддръжниците си от руските националисти, защото е несигурен, и плаща за това с истинско телешко, отслабвайки Русия в дългосрочен план.   Телешко за захар не е добра сделка.   Така например през 2014 г. Путин превзе Крим и нахлу в Източна Украйна с маскирани руски военни - за да получи краткотраен прилив на енергия от “захарта” пред руския електорат - и в замяна му се наложи да търпи дългосрочни икономически банкови санкции, наложени от Запада, които помагат за забавяне на растежа на Русия.   През 2015 г., за да докаже, че Русия все още е свръхсила - още един прилив на енергия от “захарта” за неговите поддръжници - Путин изпрати в Сирия съветници, самолети на руските военновъздушни сили, екипи на специалните част и ракетни комплекси земя-въздух, за да попречи на свалянето на руския съюзник от Студената война, сирийския президент Башар Асад. Подкрепата на Путин, заедно с помощта от Иран, едва задържа Асад да не падне, но засега Путин е затънал в Сирия и не може да излезе, за да не падне Асад и той да изглежда глупаво.   Ето как опитният експерт по руска външна политика Владимир Фролов описа действията на Путин в Сирия в есе, публикувано в “Москоу таймс” на 5 март тази година: “В Сирия Русия открива, че спечелването на войната може да е по-лесно от спечелването на мира. Всеки път, когато президентът Путин обяви победа или намаляване на числеността на руските сили, както направи през декември, боевете се подновяват с нова интензивност и Москва е принудена да изпрати подкрепления…   В момента Москва се бори да прехвърли военните си постижения в притежаващо международна легитимност политическо решение, което ще помогне на Русия да възстанови инвестициите си в конфликта. Засега Сирия остава неуправляема и разделена на феодални владения, управлявана от регионални сили със свои собствени интереси”.   Най-скорошната размяна на телешко за захар, извършена от Путин, беше очевидната му заповед да използва бойно нервнопаралитично вещество, произвеждано само в Русия, за да отрови бившия руски шпионин Сергей В. Скрипал и дъщеря му Юлия в английския град Солсбъри. Отговорът на Запада беше това, което британската премиерка Тереза Мей нарече най-голямото в историята колективно експулсиране на предполагаеми руски разузнавачи - повече от 100 от над 20 страни.   Независимо дали моментът за отравянето беше подбран внимателно или съвпадението е случайно, нападението и западната реакция помогнаха на Путин да спечели повече гласове при поредните му съмнителни президентски избори - още един прилив на енергия, дължащ се на “захарта”.   Но на следващата сутрин Русия на Путин е по-изолирана от всякога. Освен това приближените на Путин и други руски олигарси - чиято игра е да печелят купища мръсни пари в Русия, след което да ги прехвърлят в Лондон, където могат да бъдат изпрани за съхранение - сега са наблюдавани от британските власти по-внимателно от всякога.   А след това идва ред и на дългосрочната стратегия на Путин - да залага срещу Майката природа, човешката природа и законът на Мур наведнъж (законът на Мур казва, че гъстотата на транзисторите в плътна интегрална схема нараства приблизително два пъти на всеки две години - бел. ред.). Той залага срещу Майката природа, че светът ще остане зависим от неговия петрол и газ в епоха на вредни промени в климата.   Залага срещу човешката природа, че младите хора в страната му няма да искат да бъдат свободни да реализират пълния си потенциал, вместо да живеят само с подхранвани от “захарта” спомени за историческо величие. И залага срещу закона на Мур - че постоянният ръст на технологиите няма да позволи да руските младежи да се свържат и да сътрудничат, и да прозрат неговата салонна игра.   Проблемите на Путин не са нещо, на което се радвам. Аз бях против разширяването на НАТО; исках Русия да се интегрира в семейството на европейските демокрации. Една слаба, изолирана и унижена Русия е опасно нещо. Но за да процъфтява в дългосрочен план Русия се нуждае от “рестарт”, който може да дойде само отвътре, но Путин няма да натисне този бутон.   “Без реформи руските тенденции за растеж в дългосрочен план не дават особени причини за оптимизъм, предвид лошия демографски профил, слабите институции и пълен провал в диверсифицирането на икономиката й, въпреки че има изключително талантливо и креативно население”, написа миналата година във в. “Гардиън” Кенет Рогоф, икономист от Харвардския университет.   “Ако светът продължава да се движи към намаляване на използването на въглеродни горива в бъдеще, Русия ще се изправи пред неизбежния избор: да започне икономически и политически реформи, или да се изправи пред продължаваща маргинализация, със или без западни санкции”.   Тъжно е да видим как страната, дала ни Пьотр Илич Чайковски, Лев Толстой, Борис Спаски, Марк Захаров, Игор Стравински, Фьодор Достоевски, Александър Солженицин, Александър Пушкин, Рудолф Нуреев и съоснователя на Гугъл Сергей Брин, става по-известна с това, че е дала на света “новичок”, смъртоносното нервнопаралитично вещество, използвано във Великобритания, “малките зелени човечета” (маскираните руски войници, превзели Източна Украйна) и “Гучифер 2.0″, руският кибершпионин, хакнал през 2016 г. Националния комитет на Демократическата партия на САЩ.   Всичко това е “телешко за захар” - и това е наследството на Путин.", "date": "2018.04.06", "title": "Дали Путин не е агент на ЦРУ?"}
{"url": "http://www.classa.bg/%D1%81%D0%B2%D1%8F%D1%82/item/380543-%D0%BC%D0%B0%D0%B9%D0%BB%D0%BE-%D1%8F%D0%BD%D0%BE%D0%BF%D1%83%D0%BB%D0%BE%D1%81-%D0%B8-%E2%80%9E%D0%BE%D0%BF%D0%B0%D1%81%D0%B5%D0%BD%E2%80%9C-%D0%B7%D0%B0%D0%BF%D0%BE%D0%B7%D0%BD%D0%B0%D0%B9%D1%82%D0%B5-%D1%81%D0%B5-%D1%81%D1%8A%D1%81-%D1%81%D1%83%D0%BF%D0%B5%D1%80%D0%B7%D0%BB%D0%BE%D0%B4%D0%B5%D1%8F-%D0%BD%D0%B0-%D0%B8%D0%BD%D1%82%D0%B5%D1%80%D0%BD%D0%B5%D1%82", "text": "Майло Янопулос, eдно от най-смайващите проявления на интернет и социалните мрежи, професионален трол и смутител на статуквото. Говорител на алт-дясното, открит поддръжник на Доналд Тръмп, смел противник на съвременния фанатичен феминизъм, на заплахата от исляма, на либералното смирение пред агресията.   Мразен неистово от всички големи медии, обожаван от хората, на които им е писнало от лицемерната политическа коректност и самоналожените ограничения на свободното изразяване. Набеждаван е систематично за сексист, женомразец, самоомразен хомофоб, самоомразен антисемит, ислямофоб, трансфоб, расист, фашист, бял супремасист, нацист, педофил и какво ли още не.   Но когато го зачетете в „Опасен“ (Сиела, превод Борислав Стефанов), може би ще откриете, че Майло Янопулос е просто един разумен човек в полудял, устремен към собственото си страхливо самоубийство свят. И че може би има нужда от такива като него, които да крещят, че царят е гол. Следва откъс от книгата.     азвам се Майло и тази книга ще ви разкаже как станах това, което Америка познава като „най-разкошния суперзлодей в интернет“ и „опасния педал“.   Ако Марая Кери прави секс с Патрик Бейтман  и отрочето им зачете „За свободата“ на Джон Стюарт Мил, и прояви желание да разфасова свещени крави, това ще е много близо до мен.   Аз съм подпалвач и размирник, който започна като малко известен британски блогър за техника и се прочу като един от най-търсените говорители в кампусите  в Америка. Видът на скъпите ми обувки и изрусени кичури и звукът на смеха ми, отекващ по университетските поляни, накара професори, журналисти, режисьори, активисти и музиканти да осъзнаят нещо, което никой либерал в Америка не разбира от доста време насам: чувствата не са по-силни от фактите.   Критиците ми ме мразят, защото не могат да ме победят. Казват, че съм отговорен за действията на други хора. Когато някой анонимен нежелан нападне някоя знаменитост в Туитър, обвиняват мен.   Поддръжниците ми ме виждат такъв, какъвто съм: критичен глас в отпора срещу политическата коректност и фундаменталист на свободното слово, защитаващ правото на хората да се изразяват както пожелаят. Младите консерватори и либертарианци реагират на думите ми, защото казвам нещата, които им се иска те да можеха да кажат. Пакостниците ме обичат, но често само тайно, защото ги е страх от репресивни мерки.    Знам какво е и ги разбирам. Свят ще ви се завие, ако видите имената във входящата ми поща, които включват известни холивудски актьори, рапъри, риалити звезди, писатели, продуценти и инвеститори. Ето един як номер: ако искате да разберете дали любимата ви знаменитост е републиканец, потърсете в Гугъл дали говори за политика. Ако отговорът е не, значи да – републиканец е.   Аз го възприемам така – играя ролята, която гейовете винаги са запълвали в цивилизованото общество: изпитвам последните граници на приемливото. Социалните и религиозните убеждения, които представлявам, не се вписват в нормите на нихилизма и самомнението, които борците за социална справедливост (БСС) и прогресивните пробутват от 60-те години насам. Но тези убеждения освободиха и мен, и армията ми от фенове.  Аз съм заплаха, защото не принадлежа на никого. Не съм обвързан.   Това им е много неприятно.   Съдейки по вида, дрехите и поведението ми, би трябвало да имам безопасни феминистки мнения като за по Ем Ти Ви.    Но не е така.   Аз съм манекенчето от подземния свят.   Всички социални табута на последните петнайсет години са дошли от прогресивното ляво. Те са една отвратително грозна армия от порицатели, които искат да ти кажат как да се държиш. Либертарианците и консерваторите са новата контракултура.  На либералите това също им е много неприятно.   Цялата ми причина да напиша тази книга е страховитата врява сред социалните, онлайн и печатните медии след обявяването ѝ. Въпреки че беше обявена между Коледа и Нова година, когато по-голямата част от света беше в почивка, огънят започна да се сипе незабавно. Аз съм свикнал с такава жега. Но бившите ми издатели „Саймън & Шустър“ се парализираха от нея. Много от това, което се изля по мой адрес след обявяването, бяха обичайните лъжи, с които съм се занимавал. Но дори аз се изненадах от мащаба на тази яростна атака. „Чикаго Ревю ъф Букс“ показно заявиха, че няма да рецензират друга книга, публикувана от „Саймън & Шустър“, заради „Опасен“.   Не мисля, че има нещо особено възмутително в тази книга. Но ако се вярва на пресата, излиза, че това е най-обидното публикувано нещо след „Ако го бях направил“ на О Джей Симпсън.   От какво толкова ги е страх?   Не е заради възмутителното ми поведение, нито заради подигравките ми с идеологии, които днес се считат за най-святото в Америка, нито дори заради пристрастеността ми към неудобните истини. Истинският страх на статуквото е, че тази книга дълбоко ще повлияе на читателите, особено на младите хора. По-точно ги е страх, че младите хора в епицентъра на политическата коректност в американските университети ще започнат да се съмняват в натрапените им идеологии благодарение на книгата, която държите в ръце.   Възгледите ми изобщо не са толкова крайни или „пълни с омраза“, колкото противниците ми престорено ги изкарват. Вярвам в свободата на словото, свободата на стила на живот – както за либерали хедонисти, така и за традиционни консерватори – и в това, че фактите са с предимство пред чувствата. Ако искате бял национализъм, ходете да слушате Ричард Спенсър . Аз съм консервативният Лени Брус, намирам границите и ги изнасилвам пред вас. (Ако Лени Брус можеше да види какви скучни превземки се водят „противоречиви комици“ днес, щеше пак да предозира.)   Политическата коректност беше един особен начин да мислиш и да говориш така, че да покажеш на всички наоколо какъв добър човек си. Приятелите ти либерали може да не знаят нищо за теб, но ще разберат, че си добродетелен човек, защото си употребил термина „недокументиран американец“ вместо „незаконен имигрант“.   Новият модел политическа коректност, популярен в колежите и социалните медии, е идеята, че не бива да съществува каквато и да било реч, която директно оспорва политически коректните идеи. Колежанските ревльовци и професорите, които ги дундуркат, не могат да си представят как така ще ми е позволено да говоря в кампуса им.  Либералите определят всяка реч, която не харесват, като „реч на омразата“. Този термин вече е разтеглен толкова широко, че е изгубил всякакъв смисъл. Изпълнителният директор на „Саймън & Шустър“ Каролин Рейди пусна смехотворно неясно изявление, че книгата ми няма да съдържа никаква „реч на омразата“. Поисках някакви по-точни указания как се определя речта на омразата, но такива не съществуват. Положението е: „Ще я позная, когато я видя“.   Адам Морган, редакторът на „Чикаго Ревю ъф Букс“, написа в „Гардиън“, че книгата ми можело да вдъхнови хората да извършват терористични действия и посочи Омар Матин  и Дилан Руф  като примери.   Това е една много особена лудост от страна на Морган – изнесох реч за опасността от исляма на няколко крачки от мястото на кръвопролитието на Матин. А Дилан Руф заедно с всички останали истински нацисти ме мрази също толкова, колкото и онова лайно Матин щеше да ме мрази, ако не беше зает да гори в ада. За Бога, аз съм евреин педал, който обича черни момчета! Що за малоумна логика е това, особено от човек, чиято работа е да пише за книги?   Практикуващите новата политическа коректност не са приспособени за свят, в който отделните хора могат да са несъгласни с това, което се приема за правилни мисли.   Разчитат на заглушаване на опозицията с истерия, вместо да спечелят с по-добри идеи. Ако до момента, в който четете това, няма статия във водещ медиен източник, която да сравнява тази книга с „Моята борба“, спокойно – скоро ще има. И точно затова тази книга е толкова важна. Целенасочено или непреднамерено, сега съществува поколение американци, което се ужасява от критичното мислене.   Свободата на словото е най-съкровеното право в Америка и то съдържа свободата да не си съгласен. Аз не съм някой типичен консервативен коментатор. Най-малкото, че стилът ми е малко по-различен. Ако не похарча поне 5000 долара в „Нейман Маркъс“, ще ми е много трудно да напиша повече от 500 думи. Аз съм като За За Габор  на политическия дискурс.  Но казвам истината. И това ме направи популярен.   Политическата коректност е димна завеса. В съвременната ни култура полагаме усилия да изглеждаме „безобидни“ (аз не, затова и тъкмо аз пиша тази книга). Предпазливи сме. Но това съществуване е противно на инстинктивната ни склонност към гняв и анархия. Всеки изпитва тези неща от време на време. Когато са потиснати, могат да се случат ужасни неща – например масово убийство. Колкото повече време прекарваш в опити да укротиш звяра, толкова по-силен става той. Рано или късно нямаме друг избор, освен да се поддадем на човешката си природа.   Следващият, който стреля в някое американско училище, няма да е фен на Майло. Ще е някой от горките дезинформирани протестиращи с обица на носа, които държат плакати с надпис „СТИГА ВЕЧЕ ОМРАЗА!“. В хитовия ми подкаст канадският писател Алекс Каземи предрече, че ядосаните лесбийки ще започнат да стрелят в училищата. Мисля, че е напълно прав.   Ако искаме да спечелим културната война, трябва да се борим упорито и адски много да се забавляваме, докато го правим. От това зависят телата и душите на американската младеж.   В следващите страници ще ви науча как да вдигате такава олелия като мен в защита на най-важното право, което имаме в Америка – правото да мислиш, правиш, казваш и бъдеш каквото си искаш. Много бързо приех американския метод да говориш свободно и без извинение и да поставяш фактите, веселбата и разкоша пред чувствата.   Девизът ми е смях и война. Четете и ще разберете как можете да станете също толкова ужасяващи за силите на политическата коректност и социалната справедливост, колкото съм и аз. И дори няма нужда да обръщате резбата.", "date": "2018.04.06", "title": "Майло Янопулос и „Опасен“ - запознайте се със суперзлодея на интернет"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380535-%D1%85%D0%B2%D0%B0%D0%BD%D0%B0%D1%85%D0%B0-%D0%BC%D0%B0%D1%80%D0%B8%D1%8F-%D0%B8%D0%B3%D0%BD%D0%B0%D1%82%D0%BE%D0%B2%D0%B0-%D0%B2", "text": "Спипаха водещата Мария Игнатова в грандиозна издънка. Орловото око на възмутени зрители улови любопитен момент, в който бившата изгора на Димитър Рачков става за резил.      Русокосата красавица се появи в понеделник вечерта в предаването \"Като две капки вода\" с розово сако, бял потник, дънки и бели кецове.      На следващия ден Игнатова бе гост в сутрешното студио на Нова тв, където бе гост заедно с продуцента на \"Господари на ефира\" Джуди Халваджиян.      Зрителите обаче са останали потресени, когато Игнатова се появила с абсолютно същите дрехи в новата рубрика на Никол Станкулова.      Каква е причината русокосото изкушение да не си смени дрехите остава загадка. Спекулациите обаче мигновено се засилиха, като се твърди, че Игнатова е имала бурна вечер в къщата на ново гадже, което е и причината на сутринта тя да се яви в същото облекло.", "date": "2018.04.06", "title": "Хванаха Мария Игнатова в..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380536-%D1%82%D1%8F-%D0%B5-%D0%BC%D0%B0%D0%B9%D0%BA%D0%B0-%D0%BD%D0%B0-4-%D0%B4%D0%B5%D1%86%D0%B0", "text": "Съпругата на знаменития руски хокеист Иля Ковалчук Никол спечели шампионат по бодибилдинг. Майката на четири деца спечели първо място в категорията \"Мис фитнес - бикини\".    Гордата Никол публикува видео с медала и купата на профила си в Инстаграм. \"Благодаря на всички, които бяха до мен\", написа тя. Спасибо всем кто был рядом???????????????????????? Thanks to everyone who was near me #fitnessbikini#motivation#fitnessmotivation#gymmotivation#power      A post shared by Nikol Kovalchuk (@nikolkovalchukofficial) on Apr 1, 2018 at 1:51am PDT Според признанията на младата майка това е първият й опит в подобни състезания. Феновете на Никол започнаха един след друг да я поздравяват и да изразяват възхищението си. Снимка на гордата си жена публикува и на своята страница щастливият съпруг Иля.      Хочу сказать спасибо своему тренеру @alexander_nazarenko_official за мой первый опыт в номинации фитнес бикини ???? Мне было сложно ???? я забыла все чему вы меня учили, как только услышала что нужно готовиться к выходу на сцену ????    До этого я считала себя храброй???? Какой там улыбаться????????‍♀️ когда половина меня готова была убежать оттуда????‍♀️ Такие странные эмоции меня переполняли☺️ вот вообще не помню, что происходило с 15.00 до 18.00 ???? Сегодня мне лучше???? А пока мы оооооочень много позируем???? Позирование оказалось намного сложнее чем я думала???? Готовимся к след выходу???????? проведя работу над ошибками☺️ Спасибо моим родным за поддержку❤️    Фото буду выставлять, как только мне будут присылать Отдельное спасибо @igorpppp @vasbyk @juliasedu @alishakirikova #motivation#fitnessmotivation#fitnessbikini#fitnessmodel#gym#bikini#power#loveyourself A post shared by Nikol Kovalchuk (@nikolkovalchukofficial) on Mar 25, 2018 at 1:29am PDT    Никол Амбразайтис бе една от солистките на група \"Мираж\", но напусна света на шоубизнеса, след като се запозна с перспективния хокеист Иля Ковалчук.", "date": "2018.04.06", "title": "Тя е майка на 4 деца!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380537-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-6-%D0%B0%D0%BF%D1%80%D0%B8%D0%BB", "text": "Плановете ви, ще се променят драстично. Дори няма да можете да контролирате ситуациите в живота си. Доверете се на съдбата си и приемете всичко с достойнство и спокойствие. В любовната сфера, ви очакват малки преживявания, така че за емоциите си, трябва да следите. В противен случай всеки разговор, ще завършва с ужасна кавга. ТЕЛЕЦ ( 21 април - 21 май )  Възможен е малък дискомфорт, умора и пасивност в работата. През пролетта искате романтика и любов, но всичко това все още ви заобикаля. Само тежката работа, може да ви насочи към необходимите действия. Интуицията, ще ви покаже как да се държите с роднините си. Основното нещо е, да не изтъквате вашите искания и да не критикувате никого. БЛИЗНАЦИ ( 22 май - 21 Юни ) Повече, ще мечтаете, отколкото да вършите реални неща. Ако спрете с илюзиите, ще постигнете много. Особено във финансовата сфера. Сега, ще е важна не само точността в сметките, но и хитрите уловки, за да заобиколите конкурентите и да реализирате печалба. Вечерта ви чака интересно запознанство.   РАК ( 22 юни - 23 юли ) Трябва да следвате тези традиции, които отразяват в по-голяма степен реалното ви отношение към живота. Семейните трябва да наберат търпение, за да избегнат острите ъгли в отношенията си със съпруга и децата. Един добър ден за йога и спортни занимания. За влюбените, всичко, ще е като в красив роман - искрено и чувствено. ЛЪВ ( 24 юли - 23 август ) Във вас, ще съзреят грандиозни планове, за това как да постигнете целите си, без да правите компромиси по отношение на финансите и собственото си здраве. Между другото, не е зле, да следите за здравословното си състояние. Особено, ако кръвното ви се повиши и имате главоболие. Много от вас, днес често ще си припомнят минала любов. От една страна, това е добър шанс, да определите какво е пречило на отношенията ви. ДЕВА ( 24-ти август - 23 септември ) Очаква ви, суетен и натоварен ден, защото ще трябва да вършите работата на други хора. В комуникациите не трябва да преследвате лични интереси, в противен случай бързо ще бъдете разкрити и обвинени в лицемерие. В работата ви, всичко ще е наред, въпреки че не пречи да намерите още една. В края на краищата, парите има свойството да свършват. Вечерта, чакайте изненада от децата. ВЕЗНИ( 24 септември - 23 октомври) Така, ще се потопите в работата и финансовите проблеми, че никой няма да може да ви отвлече от задачите. Подкрепа ще ви бъде нужна, в тези дела, които току-що сте започнали. Не се колебайте да помолите по-опитните колеги за помощ. В разговор с шефовете, трябва да се придържате към тактиката на подчинен, а не да предявявате нереалистични искания. За съжаление, не ви очаква прекрасен ден, защото ще работите и бягате по задачи, от сутрин до вечер. Въпреки че в процеса на всичко това, ще имате възможност да се запознаете с интересни хора. Ако сред тях има влиятелни особи, дръжте се с тях възможно най-деликатно. Един добър ден за творчество, любовни срещи и пътувания.   СТРЕЛЕЦ ( 23 Ноември - 21 Декември ) Очаква ви дълго пътуване. Ако сте си направили някакви планове, е по-добре да ги отмените. Същевременно много от ситуациите ще се объркат. Не си струва да губите енергия, упорствате и преследвате илюзии. Да се отвлечете от спомените за стара любов, ще ви помогне гледането комедия, четене на книга или среща със стар приятел. КОЗИРОГ (22 Декември - 20 януари ) Очаква ви спокоен и комфортен ден, когато най-сетне, ще може да се отпуснете и да отделите време за себе си. Само, не се дразнете заради проблемите, които близки роднини ви натрапват. Опитайте се деликатно да намекнете, че днес не ви е до това. В изкуството, творчеството и литературата, ще имате повече успех, отколкото във физическата работа.  ВОДОЛЕЙ ( 21 януари -  19  февруари ) Днес ще ви помогне природната ви интуиция, особено по търговски въпроси. Личният бизнес, ще бъде на границата или да спре или обратното, да се разшири. Често зацикляте на едно място, затова и нямате приходи. В личния си живот, няма шанс да подновите онова, което вече е останало в миналото. Успокойте се и не се паникьосвайте.   РИБИ ( 20 февруари - 20 март ) Препоръчително е, да потърсите нова информация, за постигане на целите. В противен случай всичко ще остане такова, каквото е. Вие сте недоволни от това, което се случва в любовната сфера, но вината за всичко е изцяло ваша. Ако с хумор подходите към някои ситуации в живота, ще бъдете на върха. Прекарайте вечерта със семейството или приятелите си.", "date": "2018.04.06", "title": "Дневен хороскоп 6 април"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380533-%D0%B2%D0%BE%D0%BB%D0%BE%D1%87%D0%BA%D0%BE%D0%B2%D0%B0-%D1%81%D0%B8-%D0%BF%D1%83%D1%81%D0%BD%D0%B0-%D0%B3%D0%BE%D0%BB%D0%BE-%D1%81%D0%B5%D0%BB%D1%84%D0%B8", "text": "Балерината Анастасия Волочкова публикува в Инстаграм гола снимка от плажа в Тайланд. В коментарите към фотото тя заявява, че е щастлива и се замисля за красотата \"в най-луксозните места, когато никой не е наоколо\". \"Какво щастие - да съзерцаваме красотата!\" И в най-разкошните места е още по-приятно да го направим, съгласни ли сте? \", Пише Волочкова. Пубикацията на 42-годишната балерина е събрала повече от осем хиляди лайка.      През март бившият шофьор и помощник на Волочкова, Александър Скиртах, който е под арест по обвинение за измама с парите на балерината, говори за финансовото й положение. Според него балерината притежава 24 апартамента и къща за 244 милиона рубли.", "date": "2018.04.06", "title": "Волочкова си пусна голо селфи"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380534-%D1%81%D0%BA%D1%80%D1%85%D0%B8%D1%85%D0%B0-%D1%82%D0%BE%D0%BF%D0%BA%D0%B0%D1%82%D0%B0-%D0%BD%D0%B0-%D0%BA%D1%80%D0%B8%D1%81%D1%82%D0%B8%D0%B0%D0%BD%D0%BE-%D1%81%D1%8A%D1%81-%D0%B7%D0%B0%D0%B4%D0%BD%D0%B0", "text": "Бившата испанска гимнастичка Алмудена Сид е новата сензация сред футболните фенове, участващи в дискусията около гола със задна ножица на Кристиано Роналдо.  \r\n   \r\n   37-годишната брюнетка отправи предизвикателство към португалеца и подобие на задна ножица, при което отправя удар към вратата с единия крак, а другият остава на тревата. \"Роналдо, а ти можеш ли така?\", забавляват се феновете в социалните мрежи. \r\n        ", "date": "2018.04.06", "title": "Скрхиха топката на Кристиано със задна..."}
