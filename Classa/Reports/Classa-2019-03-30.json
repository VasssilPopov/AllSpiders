{"url": "http://www.classa.bg/%D1%81%D0%B2%D1%8F%D1%82/item/394074-%D0%BA%D1%80%D0%B5%D0%BC%D1%8A%D0%BB-%D0%BD%D0%B8%D1%82%D0%BE-%D1%80%D1%83%D1%81%D0%B8%D1%8F,-%D0%BD%D0%B8%D1%82%D0%BE-%D0%B2%D0%B5%D0%BD%D0%B5%D1%86%D1%83%D0%B5%D0%BB%D0%B0-%D1%81%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D0%BF%D1%80%D0%BE%D0%B2%D0%B8%D0%BD%D1%86%D0%B8%D0%B8", "text": "Говорителката на руското външно министерство Мария Захарова заяви на 28 март, че Русия и Венецуела не са американски провинции и затова Вашингтон няма право да им казва как да развиват двустранните си отношения. \"Що се отнася до изявленията на президента и американския държавен секретар, ние виждаме в тях един арогантен опит да диктуват на две суверенни държави как да изграждат отношенията си, но нито Русия, нито Венецуела са американски провинции.\" В този контекст тя попита Тръмп за правните основи, на които се базира, когато декларира, че \"Русия трябва да напусне Венецуела.\" Захарова припомни, че Москва е изпратила своите специалисти в Каракас в рамките на двустранно междуправителствено споразумение за техническо-военно сътрудничество. \"Не сме нарушили нищо: нито международни споразумения, нито вътрешното законодателство на Венецуела. Русия не променя баланса на силите в региона и не заплашва никого\" повтори тя. След това тя отговори на въпроса колко дълго руските военни планират да бъдат на територията на Венецуела. - Колко време ли? Цялото време, от което се нуждаят и от което се нуждае правителството на Венецуела - каза тя. Представителката на Русия подчерта \"Гуайдо може да се провъзгласява за каквото поиска, подобни примери са описани в историята и в медицината, но това не променя факта, че той няма реална власт, без значение къде отива жена му \". Това изявление идва ден след посещението на Фабиана Росалес, съпруга на лидера на опозицията във Венецуела Хуан Гуайдо, във Вашингтон, където имаше среща с Доналд Тръмп в Овалния кабинет. Докато Кремъл подкрепя легитимната власт, избрана от венецуелския народ, САЩ провеждат \"поредица от системни действия, насочени към дестабилизиране на положението\" в латиноамериканската страна. Сред въпросните мерки се споменава налагането на санкции срещу финансовия сектор, производството на петрол и злато, опити за предоставяне на хуманитарна помощ със сила и саботажи срещу енергийната система на страната. \"Всичко това е умишлена провокация на хаоса, на разпадането на държавата, в резултат на което може да няма победители\", каза тя. Русия продължава \"да оказва помощ на легитимното правителство на страната за стабилизиране на вътрешнополитическата ситуация и разрешаване на социалната и икономическата криза\".", "date": "2019.03.30", "title": "Кремъл: \"Нито Русия, нито Венецуела са американски провинции\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/394068-%D1%81%D1%82%D0%B0%D0%BD%D0%B8%D1%88%D0%B5%D0%B2-%D0%BD%D0%B5-%D0%B2%D0%BE%D0%B4%D1%8F-%D0%B1%D0%B8%D1%82%D0%BA%D0%B0-%D1%81-%D0%BD%D0%B8%D0%BD%D0%BE%D0%B2%D0%B0,-%D1%81-%D0%BD%D0%B5%D1%8F-%D0%B8%D0%BC%D0%B0%D0%BC%D0%B5-%D0%BD%D0%B5%D1%80%D0%B0%D0%B7%D0%B1%D0%B8%D1%80%D0%B0%D1%82%D0%B5%D0%BB%D1%81%D1%82%D0%B2%D0%BE,-%D0%BD%D0%BE-%D1%82%D0%BE%D0%B2%D0%B0-%D0%B5-%D0%BD%D0%BE%D1%80%D0%BC%D0%B0%D0%BB%D0%BD%D0%BE-%D0%B7%D0%B0-%D0%B1%D1%81%D0%BF", "text": "  Не е трагедия също, ако лидерът на БСП не е в българския парламент, коментира той думите на Нинова, че не е трагедия, ако той не е в евролистта на БСП. Не водя битка с Корнелия Нинова. Позицията на председателя на НС на БСП е известна, но не мисля, че това отразява мнението на по-голямата част от партията. Това заяви лидерът на ПЕС Сергей Станишев в \"Още от деня\" на БНТ.      Станишев подчерта, че в БСП няма разделение и се радва на подкрепата на ПЕС. Той призна, че има неразбирателство с Корнелия Нинова, но това е нормално, тъй като БСП е демократична партия.  Около тази листа има напрежение, каквото за съжаление никога не е имало, но това е въпрос към ръководството. Не е трагедия също, ако лидерът на БСП не е в българския парламент, коментира той думите на Нинова, че не е трагедия, ако той не е в евролистта на БСП.    БСП не е еднолична партия на никого, не е моя, не е и на Корнелия Нинова, категоричен беше той. Животът ми е свързан неразривно с БСП, заяви Станишев. Не е вярна насажданата в БСП представа, че ПЕС и БСП са нещо различно. ПЕС подава ръка на БСП. Аз съм направил предложение, останалото е решение на ръководството, коментира Станишев.  Знам колко усилия костваше на БСП да излезе от клишето \"бивша комунистическа партия\".  Една партия не може да обърне една тенденция, която е много мощна, смята той.  Водещото в Манифеста на ПЕС е нов социален договор за Европа. България има нужда от същото.  ЕС е така устроен, че да защитава правата на малките, да търси баланса. Трябва да отстояваме нашите виждания, трябва да го правим много по-умело, да намираме съюзници, да работим последователно, а не в последния момент като на Шипка да хвърляме телата, обясни Станишев. По въпроса за Брекзит, Станишев заяви, че има реална опасност от Брекзит без сделка, а тази ситуация показва до какво водят авантюрите в политиката. ПЕС ще се стреми да се избегне негативният сценарий от Брекзит без сделка, защото създава несигурност за всички засегнати страни. Това ще означава Великобритания да поиска отсрочка, заради което страната ще трябва да проведе евроизбори, допълни Станишев.  Според лидера на ПЕС, проблемът с „Мобилност“ е в това, че в него са вкарани два несъвместими елемента. В него са вкарани протекционистки поправки, но има и разумни елементи, които касаят условията на труд на превозвачите. По-рано през деня Станишев говори и пред БНР. \"В БСП силово се налагат еднолични решения\", заяви лидерът на европейските социалисти в петък следобед по БНР. Той коментира изявлението на Корнелия Нинова от предния ден, която каза, че според нея Станишев не трябва да е в листата на партията за предстоящите евроизбори. „Тенденция, която се налага в партията за еднолични решения, които се налагат силово, вместо да има диалог и обединяване, с разединена команда трудно се печелят и допълнителни гласове, и избори като цяло. Има възможност за поправителен на предстоящото заседание на националния съвет и това ще бъде волята на националния съвет“, каза Станишев, визирайки партийния пленум, на който трябва да бъде определена листата на партията за европейския вот. Евродепутатът предупреди, че в момента няма дебат по важните за евроизборите теми. „Всичко говори само за апартаменти. Когато има подозрение, че управляващите се облагодетелстват по този начин, това няма как да не предизвика възмущение, но има опасност темата за Европа изобщо да изчезне от тази кампания, може да върви едно замерване с обвинения между различните участници, което в крайна сметка да отврати хората до тези избори, което ще работи за управляващите, защото знаем машината на ГЕРБ“, каза бившият премиер.      ", "date": "2019.03.30", "title": "Станишев: Не водя битка с Нинова, с нея имаме неразбирателство, но това е нормално за БСП"}
{"url": "http://www.classa.bg/%D1%81%D0%B2%D1%8F%D1%82/item/394069-%D1%81%D0%B0%D1%89-%D1%81%D0%BF%D0%B8%D1%80%D0%B0%D1%82-%D0%B2%D1%81%D0%B8%D1%87%D0%BA%D0%B8-%D0%BF%D0%BE%D0%BB%D0%B5%D1%82%D0%B8-%D0%BD%D0%B0-%D0%B1%D0%BE%D0%BC%D0%B1%D0%B0%D1%80%D0%B4%D0%B8%D1%80%D0%BE%D0%B2%D0%B0%D1%87%D0%B8%D1%82%D0%B5-b-1b-%D0%B7%D0%B0%D1%80%D0%B0%D0%B4%D0%B8-%D0%BF%D1%80%D0%BE%D0%B1%D0%BB%D0%B5%D0%BC-%D1%81-%D0%BA%D0%B0%D1%82%D0%B0%D0%BF%D1%83%D0%BB%D1%82%D0%B8%D1%80%D0%B0%D0%BD%D0%B5%D1%82%D0%BE", "text": "САЩ спряха полетите на всичките си 62 стратегически бомбардировачи B-1B Lancer в експлоатация, за втори път за по-малко от година, поради проблеми в пилотската система за катапултиране. Това е посочено в изявление на американските военновъздушни сили. В подробности, рутинна инспекция е открила неизправност в спирачните парашути, които се използват по време на катапултиране, за да стабилизират седалките на авиаторите при падане към земята. Според военните, решението е взето, защото проблемът може потенциално да засегне цялата флота В-1Б. Военните казват, че този проблем очевидно не е свързан с открития през май миналата година, когато един от тези самолети регистрира аварийна ситуация при полет и изхвърлянето на седалките бе неуспешно. Екипажът успя да кацне безопасно, но флотата на Б-1Б бе приземена за три седмици, докато проблемът не бъде решен. Въпреки това, след като Военновъздушните сили дадоха зелена светлина за полети, отново съобщиха, че продължават потенциално смъртоносните дефекти в системата за катапултиране на няколко от тези свръхзвукови бомбардировачи, които представляват две от петте крила на американската стратегическа авиация.", "date": "2019.03.30", "title": "САЩ спират всички полети на бомбардировачите B-1B заради проблем с катапултирането"}
{"url": "http://www.classa.bg/%D1%81%D0%B2%D1%8F%D1%82/item/394070-%D0%B2%D0%BE%D0%B5%D0%BD%D0%BD%D0%B8-%D0%BA%D0%BE%D1%80%D0%B0%D0%B1%D0%B8-%D0%BD%D0%B0-%D0%BD%D0%B0%D1%82%D0%BE-%D0%BD%D0%B0%D0%B2%D0%BB%D0%B8%D0%B7%D0%B0%D1%82-%D0%B2-%D1%87%D0%B5%D1%80%D0%BD%D0%BE-%D0%BC%D0%BE%D1%80%D0%B5", "text": "Военни кораби на военноморските сили на няколко държави-членки на НАТО навлязоха в Черно море след пресичане на Босфора, съобщава официалният Twitter профил на Съюзното морско командване на НАТО. Военноморската група включва флагмана - холандският разрушител Evertsen - канадската фрегата Toronto и испанската Santa María, придружавани от турската фрегата Yildirim. Туитът на командира на Втора военноморска група на НАТО Будевин Боутс, който бе препредаден от официалния акаунт на военноморското командване на Алианса, казва, че корабите ще участват в ученията Морски щит, заедно с украински и грузински партньори. Twitter акаунтът на канадските въоръжени сили публикува, че страната ще се присъедини към съюзниците от НАТО в Черно море в продължение на три седмици. \"От днес HMCS Торонто ще провежда учения и патрули с Втората морска група на НАТО\", се казва в публикуваното съобщение. Според посолството на Канада в Украйна, на 1 април, две фрегати от групата - Торонто и Санта Мария, ще посетят украинското пристанище Одеса. Това не е първият път през последните месеци, когато кораби на НАТО плават в Черно море. През февруари американският разрушител USS Donald Cook навлезе във водите му и след двуседмичен престой отиде в Средиземно море, като се срещна с руската фрегата Адмирал Есен в Босфора.", "date": "2019.03.30", "title": "Военни кораби на НАТО навлизат в Черно море"}
{"url": "http://www.classa.bg/%D1%81%D0%B2%D1%8F%D1%82/item/394071-%D0%BC%D0%B0%D1%81%D0%BE%D0%B2%D0%BE-%D0%B8%D0%B7%D0%BB%D0%B8%D1%82%D0%B0%D0%BD%D0%B5-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D1%81%D1%82%D0%B5%D0%BB%D1%82-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B8-%D0%B2-%D0%B0%D0%BB%D1%8F%D1%81%D0%BA%D0%B0", "text": "Масово излитане на изтребители, предназначено да покаже подготовката на военновъздушните сили на САЩ в случай на сериозен военен конфликт, се състоя на 26 март в Аляска. Периодичните маневри, известни като \"Разходка на слонове\", бяха извършени от 24 стелт-изтребители F-22 Raptor, които са най-скъпите изтребители в САЩ. Тъй като Военновъздушните сили на тази страна се преориентират към конкуренция с възможни врагове като Русия и Китай, демонстрациите на високо ниво на подготовка на бойни самолети стават все по-чести, отбелязва Тайлър Рогоуей, военен коментатор от портала The Drive. Този път спектакълът се проведе в третото крило на американската база Елмендорф в Анкоридж, Аляска, чиито 24 изтребителя F-22 Raptor излетяха заедно, придружени от самолета за ранно предупреждение E-3 Sentry и тежкия транспортер C-17 Globemaster III. Това означава, че са участвали всички самолети, разположени в тази база. Тези подготвителни упражнения за реални битки се провеждат с определена периодичност обикновено в бази, разположени в чужбина или във важни съоръжения в Съединените щати, какъвто е случаят с Елмендорф. Маневрите „Разходка на слон\" оценяват способността на звената да изпълняват най-голям брой мисии в 24-часов период, нещо, което може да се наложи на практика в случай на война или мащабни бойни операции. Според експерта от The Drive, маневрите са особено важни, тъй като самолетите и авиаторите, които съставляват крилото, са сред първите, които ще участват при криза в Тихоокеанския регион. Самолетите, базирани в Елмендорф, са върхът на американската противовъздушна защита на огромно въздушно пространство близо до територията на Русия и все по-стратегическия Арктически регион.", "date": "2019.03.30", "title": "Масово излитане на американски стелт-изтребители в Аляска"}
{"url": "http://www.classa.bg/%D1%81%D0%B2%D1%8F%D1%82/item/394072-%D0%BA%D0%BE%D1%81%D0%BC%D0%B8%D1%87%D0%B5%D1%81%D0%BA%D0%B0-%D0%B2%D0%BE%D0%B9%D0%BD%D0%B0-%D0%BC%D0%B5%D0%B6%D0%B4%D1%83-%D1%81%D0%B0%D1%89-%D0%B8-%D1%80%D1%83%D1%81%D0%B8%D1%8F-%D1%89%D0%B5-%D0%B7%D0%B0%D1%82%D0%B2%D0%BE%D1%80%D0%B8-%D0%B7%D0%B0%D0%B2%D0%B8%D0%BD%D0%B0%D0%B3%D0%B8-%D1%87%D0%BE%D0%B2%D0%B5%D1%87%D0%B5%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%B7%D0%B5%D0%BC%D1%8F%D1%82%D0%B0", "text": "Последните изявления на временния шеф на Пентагона Патрик Шанахан, че САЩ биха спечелили всяка война в космоса, не са нищо повече от пропаганда. Това заявиха анализаторите, като посочиха, че дори това да се случи и независимо от това кой ще спечели, конфронтация в орбита ще превърне планетата във вечен затвор. \"Ако има война в космоса, то ще бъде последната, защото толкова много космически боклуци ще бъдат създадени с унищожаването на сателитите, че няма да можем да изведем от Земята дори една ракета, просто няма да можем да пресечем това минно поле\", каза Брус Ганьон, координатор на глобалната мрежа срещу ядрените оръжия и енергията в космоса, перифразирайки казаното преди години от американския астронавт Едгар Мичъл. Ганьон подчерта, че изявленията на Шанахан, освен че не са нови, противоречат на десетилетните усилия на Русия и Китай за подписване на споразумение за предотвратяване на надпреварата във въоръжаването в космоса (PAROS), което \"САЩ и Израел продължават да блокират в ООН\". \"Русия и Китай казват: \"Да затворим вратата на плевнята, преди конят да излезе\", каза Ганьон, обяснявайки „Съединените щати отказват, защото техните оръжейни корпорации са решени да печелят много пари от нова надпревара във въоръжаването в космоса. \" Той припомни, че Министерството на отбраната на САЩ вече предложи през 2002 г. да разработи модерни технологии, като космически прехващачи, орбитални ядрените платформи с лазери и ракетни системи космос-земя, но понастоящем „нито един от тези проекти на САЩ не е дори близо до практическото прилагане\". \"Русия наскоро разработи истинска военна лазерна система и разполага с действащи съветски разработки като R-36ORB, ракетна система, способна да остане в орбита и да атакува цели на земята, или космическата станция Алмаз, от която могат да бъдат неутрализирани кораби и балистични ракети. Майкъл Малоф, бивш официален представител на Пентагона, смята, че северноамериканската страна се опитва да \"навакса\" в развитието на тези системи. \"САЩ не разполагат с противоракетна система, която може да бъде изстреляна от Земята и да може да удари ракети или спътници в орбита на повече от 150 мили (241 км)\", каза той. Малоф смята, че на Вашингтон ще отнеме години, за да достигне напредъка на Китай и Русия, защото американските технологии са в \"своя детски период\".", "date": "2019.03.30", "title": "Космическа война между САЩ и Русия ще затвори завинаги човечеството на Земята"}
{"url": "http://www.classa.bg/%D1%81%D0%B2%D1%8F%D1%82/item/394073-%D0%BF%D0%BE%D0%BB%D0%B5%D0%B7%D0%BD%D0%BE-%D0%BB%D0%B8-%D0%B5-%D0%B7%D0%B0-%D0%B5%D0%B2%D1%80%D0%BE%D0%BF%D0%B0-%D0%B4%D0%B0-%D1%81%D0%B8-%D0%BF%D0%B0%D1%80%D1%82%D0%BD%D0%B8%D1%80%D0%B0-%D1%81-%D0%BF%D0%B5%D0%BA%D0%B8%D0%BD-%D0%B2%D1%8A%D0%BF%D1%80%D0%B5%D0%BA%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%8F-%D0%BD%D0%B0%D1%82%D0%B8%D1%81%D0%BA", "text": "Отношенията между Китай и Европейския съюз се развиват под натиска на САЩ относно различни аспекти на търговията, инвестициите и сигурността. Въпреки това, китайските и европейските икономики \"се допълват и се облагодетелстват взаимно изключително много, а политиците от ЕС трябва да се съсредоточат върху ползите от това сътрудничество.\" Това е резюмето на няколкото статии, които китайският вестник „Глобал таймс\" публикува, за да направи преглед на европейското турне на китайския президент Си Цзинпин и неговия исторически контекст. Авторът, Тумер Ай, от Международния китайски университет по външни работи, припомня, че Пекин \"подаде ръка, в отговор на призива за помощ от политиците в Брюксел, когато Европа преживя финансова катастрофа по време на кризата 2008 г\". Китай купи облигации от еврозоната и инвестира \"в услуги и предприятия, които бяха почти в несъстоятелност, но са от съществено значение за нормалното функциониране и социалната стабилност на държавите-членки като Гърция, Ирландия, Италия, Португалия и Испания\". ЕС също призова Китай да подкрепи страните от Централна и Източна Европа, искане, на което Пекин откликна, казва анализаторът. Според него \"от решаващо значение е също да се разбере, че отговорните за разработването на политики в Китай осъзнават конструктивната роля на европейците по отношение на подкрепата на китайския пазар.\" Железопътният коридор от Пекин до Берлин и Лондон, който в момента се разработва, предлага \"безкрайни възможности за малките европейски компании, които не могат да си позволят традиционните трансатлантически транспортни маршрути\", казва той. В понеделник европейският производител на въздухоплавателни средства \"Еърбъс\" подписа многомилионно споразумение за продажба на Китай на 300 самолета, което \"ясно показва, че Европа извлича полза от партньорството с Китай\". Global Times квалифицира резултата от турнето като „плодотворни, надминали очакванията и гарантиращи тенденцията за сътрудничество в бъдещите отношения.\" „Срещата на китайския президент с германския канцлер Ангела Меркел и президента на Европейската комисия Жан-Клод Юнкер не само укрепиха двустранните отношения, но и поставиха насоките за бъдещето на отношенията между Китай и Европа\". На Италия вестникът запазва ролята на \"ледоразбивач\" в подхода на общността с Пекин. На 23 март италианските власти бяха първите в Европа, които подписаха меморандум за разбирателство относно развитието на китайската инициатива, наречена Нов Път и Пояс на коприната.", "date": "2019.03.30", "title": "Полезно ли е за Европа да си партнира с Пекин въпреки американския натиск?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394065-%D0%BE%D0%BF%D0%B0%D0%B7%D0%B8-%D0%BB%D0%B8-%D1%81%D0%B5-%D0%B1%D0%BE%D0%B9%D0%BA%D0%BE-%D0%B1%D0%BE%D1%80%D0%B8%D1%81%D0%BE%D0%B2", "text": "В сряда, когато нищо все още не беше ясно, написах един текст /за вестник „Уикенд“/.  В него размишлявах, дали Бойко има склонност към политическо самоубийство.  Смятах, че това е единствено любопитното в аферата с апартаментите, нищо друго: нито участниците в далаверата ще станат по-малко алчни и нахални , нито ГЕРБ ще се разпадне, нито изборите ще бъдат повлияни в решителна степен. В крайна сметка, всичко опираше до смелостта на Самодържеца/ББ. Веднъж предположих, че докато е бил в килийното училище на Живков, ББ изглежда е пропуснал един важен урок. И той е, че не се предоставя цялата власт на „Втория човек“, фатално може да се окаже, дори ако се създаде подобно впечатление в публиката, както стана в нашия случай.     Пак хубаво, че Веско Маринов още не е написал песента „Вторият е по-първи от Първия“. Живков наблюдаваше много внимателно „Втория“ и никога не позволяваше съвсем да му се развъртят чивиите. При най-малките знаци, следваше укротяване/разплата.   Така си отиде Борис Велчев – заради една реплика на млад поет, при това изречена в негово отсъствие, същото сполетя и Митко Григоров, Иван Абаджиев, Лилов, Чудомир Александров и др., дори Милко Балев бе захвърлен за известно време. Време е ББ да извади метлата, която му подариха служителки от софийското летище - и да започне голямото чистене.   Няма друг изход от кризата. Всякакво усукване ще бъде фатално за него. И не бива да обръща внимание на медийното лоби на Цветанов. От там без свян твърдят, че страната щяла да влезе в тежка политическа криза, ако благодетелят им бъде разкаран.   Напротив, страната ще влезе в смъртоносно отровна криза, ако бъде опростен. Ако ББ действа незабавно, до 26 май аферата до голяма степен ще бъде забравена.   Погазеното приличие просто ще влезе в мартирологията на погубените ценности, и толкова.   Тука е така. Накрая, предположих, че враговете на Бойко ще останат разочаровани – че той ще успее да опази себе си. ***  Сега да направим една равносметка.  Бойко: „Отвратихме народа с този скандал…Понесохме тежък удар…  Наложихме тежки санкции…“  Нещо не е ясно.  Цветанов отвращава Народа – като председател на Парламентарната група на ГЕРБ и депутат. И затова е освободен от тези постове.    Но остава заместник председател на ГЕРБ и шеф на предизборния щаб – с тези постове не отвращава Народа.  Излиза, че поведението му е неприемливо за Парламента – но съвсем приемливо за ГЕРБ.  Това е много удобно раздвояване на образа на Цветанов.  Какъв знак получават членовете на ГЕРБ по този начин? Да го кажем направо: ББ не успя изцяло да се опази - все пак, посегна на себе си.   ***  Между другото: дали ГЕРБ не бяха издънени от самата фирма „Артекс“? Само от петте апартамента, коментирани до сега, загубите й са над един милион евро, най-малко. Ами ако са й дали списък с още нуждаещи се сиромаси - коя фирма ще издържи подобна благотворителност? Хубавото е, че след аферата ще остане един символ: незаконният небостъргач в Лозенец.   Не го събаряйте - опаковайте го със знамена на ЕС и го провъзгласете за паметник на неувяхващата българска корупция. Един огромен среден пръст, гордо насочен в лицето на приличието.", "date": "2019.03.30", "title": "Опази ли се Бойко Борисов..."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394066-%D1%86%D1%8A%D1%80%D0%BA%D0%B2%D0%B0%D1%82%D0%B0-%D0%BD%D0%B0-%D0%BC%D1%8A%D0%BB%D1%87%D0%B0%D0%BD%D0%B8%D0%B5%D1%82%D0%BE", "text": "През май римският папа възнамерява да дойде в България за апостолическо поклонение. Засега остава неясно какво ще дири провъзгласилият се за наместник на Св. Петър човек в нашата православна страна. Ще ли е това официално посещение на държавен глава? Или йезуитът Хорхе Берголио, приел името Франциск, смята да разпространява католическите догми? Идеята за това пътуване бе дадена от един газов хъбаджия, въобразил си, че е политик. Той не обясни мотивите си, не уточни даже дали поканата е съгласувана и одобрена от българския патриарх.     Опасно е, че се позволява на всякакви люде от изпълнителната власт да взимат самоволни решения по въпроси, които не влизат в правомощията им. Грешно е, че мнозина от българските управници по време на екскурзиите си до Рим бързат да склонят глави под десницата на тамошния понтифекс.     Но ние, народът на ортодоксална България, нуждаем ли се от подобно натрапено посещение? Нима някой е решил да сгази последното, опазващо ни като човеци и нация – вярата? Тази права вяра, за която нашите прадеди са били гонени и клани от католици, турци, фанариоти и прочие сган. Тогава мнозина са предпочели да погинат, но да съхранят честта на рода си. За съжаление съвременните потурнаци пробват да ни убедят, че няма нищо лошо в това да се продадеш. И тях ги слушат - все пак са силните на деня! За тези същества с изгнили души няма нито покой, нито нещо свято, където стъпят, никнат само буренаци. Ала какво е мнението на архиериеите от БПЦ за случващото се? Та нали уж те носят отговорност за чистотатата на вярата и съвестта на паството, за неговото морално здраве? За да изразиш мнение, се изискват сила и воля. Като че ли за последно родните служители на култа са се осмелили на подобна демонстрация в 1968 год., когато приемат новоюлианския календар. Този реверанс към икуменизма позволява на поповете да се угощават с блажно на Нова година, затова пък обърква напълно отбелязването на подвижните и неподвижните празници. Биват нарушени не само постановленията на Типикона, но и логиката на природния кръговрат. Духовните пастири предпочитат да мълчат. Думица не обелват за отношението към настъпващия католицизъм и войнстващия ислям, за проблемите в църковния живот и за несгодите в нашето общество. Като че ли ние сме напъдени сирачета, никому ненужни. Държавните чиновници са ни изправили на тържището, чакат господар, комуто да ни цанят. В същото време църквата благоразумно е подвила опашка, упокоила се е някъде далеч от реалния живот.     Склонена главица сабя не я сече... Не е хубава тази поговорка. В настъпилите размирни времена са нужни нови будители – способни да ни вдъхнат кураж и да ни поведат в борбата за достигането на стойностните цели. Всъщност всичко пак опира до вярата. Тази, правата, която иначе тлее в гърдите на повечето българи - тя ни възпитава и прави народ... Същата вяра, която някои все искат да стъпчат с благи йезуитски намерения.", "date": "2019.03.30", "title": "Църквата на мълчанието"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/394067-%D0%BE%D1%82%D0%B2%D0%BE%D1%80%D0%B5%D0%BD%D0%BE-%D0%BF%D0%B8%D1%81%D0%BC%D0%BE-%D1%80%D0%B0%D0%B7%D0%BA%D0%BE%D0%B2%D0%B0-%D1%86%D0%B2%D0%B5%D1%82%D0%B0%D0%BD%D0%BE%D0%B2", "text": "ОТВОРЕНО ПИСМОДО ЦВЕТАН ЦВЕТАНОВ – ЗАМЕСТНИК-ПРЕДСЕДАТЕЛ НА ПАРТИЯ „ГЕРБ”     Господине, Подаването на Вашата оставка като депутат от 44-тото Народно събрание, както и от двете комисии в него, предизвика много въпроси. Затова и аз, като една от народа, или както Вие ни наричате – мат`рияла, като част от Вашия суверен, искам да ми отговорите: – Редно ли е според Вас след като последните десет години сте работили само като политик, да си позволявате покупката на седем апартамента, след като има много българи, които губят жилищата си заради политиката на геноцид върху българския народ, която е емблема на партията Ви? – Как сте спестили от едни заплати пари за подобно жилище, за което явно официалните Ви доходи не съответстват?     – С какви пари ходихте всяка седмица на молитвени закуски, срещи и разговори в САЩ? Като каква идваше Вашата съпруга, при положение, че по протокол не се налага да Ви придружава и кой й плащаше сметките? Колко струват на българския народ Вашите екскурзии по света? – Смятате ли за редно български политик демонстративно да носи копчета на ръкавели на чуждо разузнаване? – Какви са връзките Ви със собствениците на „Артекс” /всичките дъщерни дружества/, пускали ли сте сигнал срещу тях и какво се е случило с него?     – Вие ли поискахте да купите /замените/ апартамент в тяхна сграда или те Ви предложиха сделката след започване на проверката? – Те ли Ви предложиха преференциалната цена или Вие настоявахте за такава? И изобщо има ли платена цена или това беше престация срещу законодателната „услуга”? – Извън стойностите по нотариалния акт, записани почти на данъчна оценка, други плащания има ли направени по сделката? – По сделката с цел избягване на по-високи такси и данъци, има ли вписана занижена стойност и според Вас това не е ли нарушение на данъчното законодателство с цел Вашето облагодетелстване при плащането на данъци и такси по сделката, като се има предвид разпоредбата на ЗМДТ, че данъците при замяната се изчисляват върху цената на имуществото с по-висока стойност? С колко сте ощетили държавният бюджет при посочената в нотариалния акт силно занижена цена на придобития от Вас имот? – Каква е ролята Ви в изготвяне, внасяне и гласуване на Законопроекта за изменение и допълнение на Закона за устройство на територията относно удължаване срокът на разрешенията за строеж за две категории строежи и това не облагодетелства ли пряко Вашия продавач и то по време непосредствено преди сделката? – Не считате ли за конфликт на интереси, за корупция и престъпление подобно преплитане на политическо, служебно и лично отношение при тази сделка? – Считате ли за редно всички подобни сделки на занижени цени да бъдат разследвани и считате ли за редно да бъдат разследвани от Вашите приятели, които сте назначили за разследващи в комисиите и прокуратурата? Смятате ли за редно господин Георгиев, председател на Комисията по корупция, също да е декларирал неверни данни пред комисията и същият този човек има ли моралното право да бъде на този пост? – Смятате ли, че имате моралното право да запазите този придобит по безкрайно спорен начин имот и да останете изобщо в политиката? – Смятате ли, че имате моралното право да подготвяте изборите и да предлагате кандидати за евродепутати? Господине, аз знам, че няма да получа отговор на въпросите си, защото няма независимост на властите, а Вашата партия се е сраснала с държавата. Но знайте, че от пари, ограбени от българският народ, никой нищо добро не е видял! Наглостта и арогантността преминаха всякакви човешки, морални и политически граници!     Вие, господине, сте никой! А на поставените въпроси, бъдете сигурни, че един ден не само ще се дадат отговори, но и ще получите справедливост! Справедливостта на народа, не на Вашата шайка, справедливостта на пенсионерите с 200 лева пенсия, на умиращите от глад хора по селата, справедливостта на работещите бедни, загубили единствените си жилища заради „успешната” Ви политика на геноцид спрямо българския народ! А дотогава Ви пожелавам само помени в новия Ви апартамент! Защото не може да градите щастие върху гърба и нещастието на народа си!  ", "date": "2019.03.30", "title": "Отворено писмо разкова Цветанов!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394063-%D0%B5%D0%B4%D0%BD%D0%B0-%D1%86%D0%B5%D0%BB%D1%83%D0%B2%D0%BA%D0%B0-%D0%B8-%D0%BC%D0%BD%D0%BE%D0%B3%D0%BE-%D0%BD%D0%B5%D0%BD%D1%83%D0%B6%D0%BD%D0%B8-%D0%B5%D0%BC%D0%BE%D1%86%D0%B8%D0%B8-%D0%B4%D0%B0%D0%BD%D0%BE-%D0%BD%D0%B5-%D1%81%D0%B5-%D0%BE%D0%BA%D0%B0%D0%B6%D0%B5%D0%BC-%D0%B8%D0%B7%D0%B8%D0%B3%D1%80%D0%B0%D0%BD%D0%B8", "text": "Сексуално насилие, крещи се от едната страна. Истински мъжкар, отвръщат с цяло гърло от другата. А всъщност става дума за една целувка. \r\n Скандалът, определян с нелепото „целувкагейт“, най-накрая доби истински размери и излезе от границите на крайностите на социалните мрежи. \r\n Целунатата от Кубрат Пулев репортерка на „Вегас спортс дейли“ Дженифър Равало, по-известна като Джени Суши, нае адвокатката Глория Олред, известна в САЩ като ревностен феминист и защитник на правата на жените, да я защитава срещу Кобрата. \r\n   \r\n   На специална пресконференция в четвъртък двете заявиха, че искат от Щатската атлетическа комисия на Калифорния да отнеме лиценза на Пулев. Но не за постоянно, а правата му просто да бъдат спрени временно. \r\n „Когато казваме спиране, не искаме да му се отнеме възможността да се бие в Калифорния. Това, което казвам, е, че те трябва да наложат подходящо наказание. Липсата на наказание би било много голямо разочарование. Те трябва да изпратят послание до другите. \r\n             Имаме много строги закони срещу сексуалния тормоз в Калифорния. Те са едни от най-строгите закони в страната. Искаме те да бъдат приложени в полза на онези, за които са създадени“, каза Олред. \r\n Адвокатката обаче допълни и че все още Суши няма да търси правата си в съда и иска само реакция от Атлетическата комисия в щата. По тази линия се очаква развитие на 14 май, за когато има насрочено заседание на Комисията, а дотогава правата на Пулев са временно замразени. \r\n Хронологията \r\n След победата си над Богдан Дину Кубрат Пулев даде едноминутен отзив пред Джени на развален английско-български, след който я хваща за лицето и я целува по устата. Следва смях от двамата и от още няколко човека, които остават зад кадър. Суши казва: „Боже господи“, а видеото завършва с едно протяжно „niiiice” („якооо“) от Кубрат. \r\n Освен целувката, Джени твърди, че след като е била изключена камерата, Пулев я е хванал с две ръце за задните части, което я е накарала да се почувства „неудобно и разочарована“. \r\n Преди мача Кобрата даде още едно кратко интервю пред Суши, в чийто край прегръща репортерката. \r\n Джени изтри всички материали с Кубрат от профила си в Instagram, но някои от тях все още стоят в профилите й в Twitter и YouTube, който също не е свалил сам видеата, въпреки че има такава политика, когато става въпрос за каквото и да е насилие – сексуално или друго. \r\n Отговорът на Кобрата \r\n На прибиране от Лас Вегас на летище „София“ Пулев коментира целувката така: Ние се познаваме. Запознахме се на кантара, той винаги е предния ден. Тя каза „като победиш, ще направим парти, ще празнуваме, сигурна съм в теб, ще победиш“. Беше с нас, говореше си с целия екип. Даже с някои станаха и по-близки. Познаваме се. След това го изигра, че един вид не се познаваме – някой й е дал кофти акъл, или хората, за които работи, са й казали да направи това, за да си направят известен сайта. Сигурно заради това. Виждате каква добра реклама съм аз, така че рекламодателите могат да се активизират. \r\n Не съм говорил с нея, намерихме телефона й от мой познат, който си имаше близки отношения с нея. Тя обаче не си вдига телефона. Имам снимки, видеа, мога да ви покажа пред вас. Има видеа, на които се вижда, че тя си седя с нас в лобито на хотела до 5 часа сутринта, пиеше си и да не казвам какви други неща правеха в тоалетните. Просто предполагам, че са й дали лоши акъли, защото не ми се стори лошо момиче. Сигурно са й казали, че ще изкара някакви милиони, ще станеш най-известната. Няма лошо, но това е непочтено и некоректно. Тези енергии се връщат като бумеранг и ще е лошо за нея. За какво да й се извиня, тя беше толкова щастлива, че я целунах. Тя не остана благодарна само на една целувка, искаше да стане известна.“ \r\n Впоследствие, наистина, се появи снимка, публикувана от bTV, на която въпросната Джени е прегърната от по-малкия брат на Кубрат – Тервел, който изрази същата позиция: „Само ще кажа, че на последвалото парти, въпросната журналистка дойде и се целува с още двама човека. Не трябва да отдаваме толкова внимание на това. Нямам притеснения относно дела и такива неща. Видях поведението й. Има достатъчно свидетели. Всичко беше ясно .“ \r\n Дали, наистина, е имало сексуално посегателство, ще реши съдът, ако изобщо се стигне до такъв. Засега и Джени, и адвокатката й отказват да завеждат дело срещу Пулев. \r\n А колкото до тоталното спиране на боксовите права на Кобрата, агентът му Ивайло Гоцев заяви пред Nova, че няма никакви притеснения за това: „Опасността повече да не видим Кобрата на ринга е 0%, според мен. Но както всяка битка, и тази ще има рундове. Сега ще изживеем лека драма извън ринга. Това е шоубизнес, ние сме в Америка, всеки иска да е звезда, явно това момиче е тръгнало по този път, но просто тя излиза много неподготвена. Има неща, които ще излязат наяве и ще се разбере кой откъде е.“ \r\n     \r\n \r\n     Има и още няколко факта около скандала \r\n Това беше първият професионален мач на Кобрата на американска територия и като част от новата му промоутърска агенция Top Rank. Въпросната Суши пък е репортер на „Вегас спортс дейли“ от около два месеца, показва проверка в сайта на местната медия. Въпреки че е била изпратена да отразява гала вечерта с основно събитие Пулев – Дину обаче, единствената информация около бойната вечер в сайта е официално изявление относно целувката. Няма нито един материал относно мачовете, които се проведоха – нито на Джени, нито на който и да било друг репортер. \r\n Присъствието си на партито след това пък Суши обяснява с това, че е отишла да вземе интервюта от други бойци. Седмица по-късно, те също липсват във „Вегас спортс дейли“. \r\n Преди това Равало се занимава с организиране на различни събития, на които приготвя и реди суши върху голи модели, и става известна като „кралицата на голото суши“. Според медийните и социалните й мрежи, Джени не се е занимавала с какъвто и да е спорт, преди да започне работа за „Вегас спортс дейли“. \r\n Дали е недопустимо да целуваш случайни хора против волята им – разбира се. Дали има знаци, че историята изглежда нагласена, от която и двамата замесени да си направят ПР – несъмнено. Особено след като стана ясно, че  . \r\n Дори и да е така обаче, двете страни не са го доизмислили, защото се намираме във време, в което всички са изключително чувствителни на темата „сексуално насилие“ и дори при най-малкото съмнение за такова скандалът добива огромни размери. А ако не е, още по-зле за Кубрат и Джени, и адвокатката й час по-бързо трябва да заведат дело срещу българина в съда. \r\n   \r\n   Но, отново, появяването на Суши на партито в чест на победата на Кобрата, думите на двамата братя Пулеви, които ще бъда привлечени като свидетели, както и други присъстващи, при евентуален съдебен спор, и съмнителното присъствие на репортерката, явно без цел отразяване на боксовата гала вечер, повдигат много въпросителни. \r\n И всичко това за една целувка, която породи редица обиди, квалификации и разменени нападки. Много ненужни емоции. Дано не се окажем изиграни. \r\n", "date": "2019.03.30", "title": "Една целувка и много ненужни емоции. Дано не се окажем изиграни"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394064-%D0%B1%D0%BE%D1%80%D0%B8%D1%81%D0%BE%D0%B2-%D1%80%D0%B0%D0%B7%D0%B4%D1%80%D0%B0%D0%B7%D0%BD%D0%B5%D0%BD-%D0%BD%D0%B5-%D1%81%D0%B5-%D1%80%D0%B0%D0%B7%D0%B1%D1%80%D0%B0%D1%85%D0%BC%D0%B5-%D1%81-%D1%82%D1%83%D1%80%D1%86%D0%B8%D1%82%D0%B5,-%D0%BD%D0%B5-%D1%81%D0%BC%D1%8F%D1%82%D0%B0%D1%82,-%D1%87%D0%B5-%D1%81%D0%B0-%D0%BD%D0%B8-%D0%BE%D0%B1%D0%B8%D0%B4%D0%B8%D0%BB%D0%B8", "text": "Изказване пред журналисти бе качено преди минути на фейсбук страницата на министър-председателя Бойко Борисов, виднага след инфарктната среща с турската делегация в Букурещ. Ето какво каза той: Те считат че с нищо не са ни засегнали, че било извадено от контекста това, което в България се раздухва. Извадихме сайтовете, пуснахме това, за което говорихме, на живо и сега продължават да говорят по телефона.      Не считам, че е повече нужно едно и също нещо да говорим. Ако преценят, че трябва да се поднесе извинение, да го направят, аз бях отстъпчив за всякакви други варианти, за съвместни изказвания, комюникета, интерпретации... Много ясен бях, че честта и достойнството на една държава не могат да се измерват с никакви други ползи, така че ние не сме ги засегнали по никакъв начин, никой не ни е оказвал каквото и да и било въздействие за закона за вероизповеданията, това сме си направили, защото сме считали, че като държава ние сме длъжни да плащаме за всяко едно от вероизповеданията. По толкова много проекти говорихме, че ме е яд, че заради такова нещо си влошаваме отношенията... Те не могат да го осъзнаят и продължават да твърдят, че това по никакъв начин не било натиск, било ситуация. Пет часа обяснявам кое е натиск, кое е ситуация... Те твърдят обратното. Повече няма какво да изясняваме. Те, техният въпросен външен министър казва, че ни е оказал натиск, за да се приеме закона за вероизповеданията, което е лъжа. Което не е истина. На мен никой не ми се е обаждал, нито ми е оказвал натиск. Това ние самите, знаете, го правихме толкова време - публично, срещи със синода, с мюфтиите, с всички. Какъв натиск, какво е това? Аз ги разбирам, че са в избори, но и ние сме в избори. Ние, когато всички водят антитурска кампания, ние никога не сме си го позволили. А в България антитурската кампания носи плюс. И именно заради добросъседските отношения, ние никога не го правим.      Разбирам, че в неделя имат избори, но в крайна сметка в България по никакъв начин нашите мюсюлмани не се нуждаят от защита, защото те имат абсолютните права, свободи, и на вероизповедание, и на всичко останало. Така че това съм защитавал, не се разбрахме за съжаление, завърши премиерът.  ", "date": "2019.03.30", "title": "Борисов раздразнен: Не се разбрахме с турците, не смятат, че са ни обидили"}
{"url": "http://www.classa.bg/%D1%81%D0%B2%D1%8F%D1%82/item/394057-%D0%BC%D0%B0%D0%BD%D1%82%D0%B0%D0%BB%D0%B8%D1%82%D0%B5%D1%82%D0%BD%D0%B0-%D0%BD%D0%B5%D0%B7%D1%80%D1%8F%D0%BB%D0%BE%D1%81%D1%82", "text": "Расизмът по балканските стадиони Расистките изстъпления срещу двама тъмнокожи футболисти от английския национален отбор показват ясно, че расизмът и национализмът са пуснали дълбоки корени на Балканите - колкото и отговорните лица да отричат това.       Не им е за първи път на двамата освиркани английски национали - Дани Роуз и Рахим Стърлинг. Още през 2012 година - като играчи в младежкия национален отбор на Англия - по време на среща срещу Сърбия, играна в Крушевац, двамата футболисти бяха обиждани от трибуните. Тогава Роуз реагира гневно, като изрита топката далеч в трибуните, за което получи червен картон. Неговият съотборник Стърлинг, тогава на 17 години, наблюдаваше сцената от резервната скамейка.  \"Безсрамно е някой да ти припомня какъв цвят на кожата имаш. Не разбирам хората, които смятат, че могат да се присмиват така на други хора\", заяви Стърлинг, който след гола си срещу Черна гора (за крайния резултат 5:1) направи жест към трибуните, сочейки към ушите си. Проблем има, но се омаловажава  Расизмът във футбола е широко разпростран на Балканите - особено след разпада на бивша Югославия. Няколко месеца преди случката с Роуз и Стърлинг в Крушевац, на европейското първенство по футбол в Полша хърватски запалянковци по трибуните замеряха с банани италианския футболист Марио Балотели. Горчив опит в това отношение има и бразилският халф на \"Партизан\"-Белград, докаран от публиката до сълзи с освирквания и обиди, продължили цели 90 минути на мача срещу ФК \"Рад\" също от Белград. Тогава треньорът на \"Партизан\" Марко Николич се оплака, че такива случки са станали \"нещо обичайно за сръбския футбол\".     Такива критики обаче са по-скоро изключение на Балканите, където политици, официални представители и запалянковци отричат или омаловажават расистките прояви във футбола. \"Тези хора изобщо не разбират критиките срещу тях в расизъм, понеже в техните общества почти няма различни раси. А когато загубят от някой по-силен противник, те виждат в расизма инструмент, който им позволява да унижат противника, понеже самият той преди това ги е унижил. Но ако след мача ги попиташ дали това е расистко, те ще отрекат\", казва Дамир Пилич, бивш ултрас от фен-клуба на хърватския \"Хайдук\"-Сплит. Според него, когато говорим за расизъм, много хора на Балканите са с представите на деца от началното училище. \"При нас почти няма тъмнокожи и хората просто не разбират какви сериозни последици може да има едно такова поведение\", добавя Пилич. Национализмът прелива в расизъм Пилич се отдръпва от ултрасите, след като вижда как тяхното поведение все повече започва да носи фашистки белези. Той казва, че расизмът се явява на Балканите като продължение на идеите на национализма. Тъмнокожите футболисти биват възприемани като \"не наши\" - също както и играчите от други националности. \"Национализмът все още представлява огромен проблем в страните от бивша Югославия. В ежедневието обаче явлението се среща доста по-рядко, тъй като при нас не живеят много хора от други раси\", допълва Пилич.     Живеещият в Загреб журналист Игор Лазич също не е изненадан от расистките прояви по време на мача Черна гора - Англия. Той казва, че феновете по трибуните са излели върху тъмнокожите играчи от чуждия отбор фрустрацията си от това, че в живота имат много социални проблеми, наследство от войната и икономическата криза. \"Обикновено това са млади хора без работа, които биват манипулирани от националистическите политически партии\", казва той за ДВ.     Бившият хърватски ултрас Дамир Пилич твърди, че през последните години в неговата страна са били предприети редица мерки за повишаване на образователната култура на младите в училище. Либералните идеи срещат обаче силната съпротива на правителството и църквата, допълва той: \"Трябва да се променят нагласите в обществото - да се отдалечим от днешния национализъм в Хърватия, в Сърбия, в Босна и Черна гора. Но не съм особено голям оптимист, защото виждам, че след разпада на Югославия той е пуснал дълбоки корени в нашата култура\", заключава Пилич.  ", "date": "2019.03.30", "title": "\"Манталитетна незрялост\""}
{"url": "http://www.classa.bg/%D1%81%D0%B2%D1%8F%D1%82/item/394058-%D0%BA%D0%B8%D1%82%D0%B0%D0%B9%D1%81%D0%BA%D0%BE%D1%82%D0%BE-%D0%BF%D1%80%D0%B8%D1%81%D1%82%D0%B0%D0%BD%D0%B8%D1%89%D0%B5-%D0%BF%D0%B8%D1%80%D0%B5%D1%8F", "text": "„Главата на дракона в Европа“     Най-голямото пристанище на Гърция процъфтява под китайско управление. Сега обаче правителството на Алексис Ципрас създава пречки пред дейността му по причини, свързани с предизборната тактика. Гръцкото пристанище Пирея се очаква тази година да стане най-голямото в Средиземноморието по обработени контейнерни товари. Държавният китайски логистичен концерн China Ocean Shipping Company (Cosco), който преди три години придоби 51 % от компанията оператор Piraeus Port Authority (PPA), има големи планове за някогашното държавно предприятие.     Правителството на лявата коалиция Сириза обаче блокира проекта на китайците за разширяването му, тъй като през изборната 2019 година премиерът Алексис Ципрас иска да се съобрази с интересите на синдикатите и местните бизнесмени в Пирея. Пристанищният град е твърдина на Сириза и за мнозина там китайците вече и без това са твърде могъщи.     В началото на първото десетилетие на 21 век в Пирея, разположена пред портите на Атина, не се случваше кой знае какво. През 2008 година тук се обработваха едва 434 000 стандартни контейнерни единици (TEU). Оттогава движението е нараснало повече от десетократно. Миналата година в Пирея са били натоварени 4,91 милиона TEU, което е повишение с 21 % спрямо предходната година. Само Валенсия е по-напред С този обем на обработените товари гръцкото пристанище излиза на второ място в класацията на пристанищата, обработващи контейнерни товари в Средиземноморието. През 2018 година единствено испанското пристанище Валенсия е поело повече стоки с 5,1 милиона TEU. Силният растеж в Пирея продължава и през февруари оборотът се увеличи с още 25,6 %. Ако този темп продължи, то тази година Пирея ще стане номер едно в Средиземноморието, тъй като нивата й на растеж са с четири пъти по-големи, отколкото във Валенсия. Капитан Фу Чънцю, председател и главен изпълнителен директор на пристанищното дружество, може да е доволен. Бизнесът върви. Това се вижда не само от растящите цифри за обработените товари, но и от финансовия баланс. През първото полугодие на 2018 година PPA е увеличила приходите си с 22 % до 52 милиона евро. Чистата печалба се е утроила дори само спрямо предходната година – от 4,4 милиона до 13,3 милиона. „Тези отлични резултати показват, че стратегическите ни планове са правилни“, казва капитан Фу, както го наричат в бранша, при оповестяването на цифрите. Китайците дойдоха в Пирея през 2008 година. С тогавашното консервативно правителство на Гърция Cosco сключи аренден договор за управлението на ново пристанище за контейнеровози. Това обаче бе само началото. През 2016 година Cosco купи от държавата за 368,5 милиона евро 51 % от пристанищното дружество PPA. Договорът предвижда през 2021 година китайската страна да получи още 16 % от акциите, а оставащата част от ценните книжа се котират на борсата. Пристанището вече е важен възел от Новия Път на коприната – инициативата „Един пояс, един път“, чрез която китайският президент Си Цзинпин иска да завладее европейския пазар. Пирея е „главата на дракона в Европа“ – така китайски анализатори определят значимостта на пристанищния проект. След завършването на нов пирс* в Пирея вече ще могат да се обработват едновременно пет контейноревоза от най-големия в света клас кораби „Гига“. Никое друго средиземноморско пристанище няма такъв капацитет. Тук контейнерите, идващи от Далечния изток се прехвърлят от големите „кораби майка“ на по-малки съдове и се изпращат в други пристанища в Средиземно море или се транспортират по железопътната мрежа през Балканите към Централна Европа. Плановете засега са замразени Cosco иска да инвестира в Пирея 1 милиард евро. Планирано е разширяване на автомобилния терминал, през който минава голяма част от автомобилния внос от Азия за Югоизточна и Централна Европа, както и построяване на нов терминал за круизни кораби с четири петзвездни хотела и търговски център. Китайците искат да разширят още повече и пристанището за контейнеровози, в което Cosco вече инвестира 600 милиона евро. Планира се капацитетът му да достигне 10 милиона TEU. Това е повече, отколкото в момента може да поеме пристанището в Хамбург. Сега обаче плановете са замразени, тъй като от близо година правителството отказва да даде разрешително за генералния план за разширяване на пристанището. Фактът, че Ципрас възпира китайците, не е свързан с притеснения от евентуално политическо влияние на Пекин или страх от икономическа зависимост. От политическа гледна точка Ципрас с удоволствие би услужил на китайците. През 2017 година например Гърция блокира съвместно изявление на страните от ЕС, с което трябваше да бъдат осъдени нарушенията на човешките права в Китай. Това не е „конструктивна критика спрямо Китай“, заяви тогава външното министерство в Атина. Сега не става дума за човешки права, а за политика, ръководена от тесни интереси и партийно политически изчисления. През изборната 2019 година гръцкият премиер е убеден, че трябва да се съобразява с интересите на местната клиентела на лявата си коалиция Сириза в Пирея – общинските политици, синдикати, дружества и местни бизнесмени. Все пак не всички в Пирея са щастливи, че Cosco пое пристанището. В крайна сметка това сложи край на „старата банда“. Като държавно предприятие пристанищното дружество плащаше високи заплати, без да се интересува от производителността. Печеливши постове се раздаваха на политически протежета на съответното правителство, послъгваше се и при обществените поръчки. „При китайците това не минава“, разказва вътрешен източник. Местният бизнес се опъва От плановете за разширяване местната икономика печели като цяло, но не и отделните предприемачи. Хотелиерите от Пирея например искат да попречат на строителството на планираните луксозни хотели на територията на пристанището, тъй като се опасяват, че няма да могат да запълват легловата си база. Без новите хотели обаче плановете пристанището на Пирея да бъде превърнато в „изходна точка“, от която да тръгват и където да пристигат круизни кораби, са обречени на провал, тъй като хотелското предлагане в пристанищния град се състои до голяма степен от евтини места за настаняване. Местните собственици на магазини също се борят срещу планирания търговски център, страхувайки се от загуби. По подобни причини министерството на икономиката отхвърли плановете на китайците на територията на пристанището да бъде построена нова корабостроителница заради по-малките корабостроителници в региона, макар че те са оценявани като неконкурентоспособни. Неотдавна освен това комисия на министерството на културата обяви целия район на Пирея за зона на археологически находки – нова пречка, която трябва да затрудни разширяването на пристанището. Още като лидер на опозицията Ципрас се бореше срещу даването на пристанището под аренда на Cosco, както и срещу всички приватизационни проекти. Той говореше мелодраматично за Пирея като „пристан на агонията“. Под натиска на международните кредитори през 2016 година обаче той бе принуден да приеме продажбата на пристанищната компания като условие да получи спешно необходимите му кредити. Сега, преди изборите, които трябва да се проведат най-късно през октомври, макар да е възможно и да бъдат изтеглени през май, премиерът се опитва да изостри левия си профил.     По този начин Ципрас рискува Cosco евентуално да се насочи по-силно към други пристанища в Средиземноморието – все пак Италия е далеч по-близо до големите пазари на ЕС. Други чуждестранни инвеститори освен това може да се стреснат. Изглежда обаче гръцкият премиер не отчита подобни съображения. Ангелос Каракостас, вицепрезидент на PPA, се оплака на икономически форум в Делфи, че правителството не се придържа към обещанията си. Cosco от друга страна изцяло е изпълнила договорните си задължения и дори е направила договорените инвестиции две години по-рано от обещаното. Сега в спора за все още неиздаденото разрешително за генералния план Cosco може да се позове на арбитражната процедура, предвидена в договора. Или да изчака резултата от изборите, в които всички социологически допитвания предричат поражение на партията на Ципрас.   БТА", "date": "2019.03.30", "title": "Китайското пристанище Пирея..."}
{"url": "http://www.classa.bg/%D1%81%D0%B2%D1%8F%D1%82/item/394059-%D0%BD%D0%B0-%D1%83%D0%BA%D1%80%D0%B0%D0%B8%D0%BD%D1%86%D0%B8%D1%82%D0%B5-%D0%BD%D0%B5-%D0%B8%D0%BC-%D0%B5-%D0%B4%D0%BE-%D1%81%D0%BC%D1%8F%D1%85", "text": "Интригата около първия тур на президентските избори в Украйна се засилва с всеки ден. Нищо чудно резултатът да не съвпадне с данните от предизборните анкети. И да очертае два възможни сценария: политиците, сигурни дотогава в своята победа, или ще преглътнат поражението, или ще сигнализират за измами, призовавайки за нов Майдан. По данни от последните допитвания, огласени три дни преди вота, шансове за втори тур имат президентът Петро Порошенко, лидерът на „Баткившчина“ Юлия Тимошенко и шоуменът Володимир Зеленски, чиято позиция на фаворит бе потвърдена от всички социолози. Разликата в подкрепата за „новото лице“ и „старите политици“ впрочем понамаля – от двукратна на 5 до 7 процента.   „Веднага щом започне да говори, Зеленски разочарова част от електората и електоралните му възможности се стесняват“, заяви наскоро на кръгла маса в агенция УНИАН Олег Саакян, шеф на платформата за социално-хуманитарни инициативи и иновации „Единен координационен център“. Според него обществото поначало е съзряло в този кандидат „инструмент, с който да накаже (властта, бел. изд.), да изиграе зла шега на политическия елит“. Едно е обаче да отговаряш на въпроси в анкети, друго – да гласуваш на избори. Тогава избирателят се замисля няма ли да се изиграе сам, ако вземе на шега собствения си живот през идните пет години, смята експертът. Повечето политолози са сигурни, че Зеленски ще стигне до втори тур. Спори се кой ще е съперникът му през април – Порошенко или Тимошенко. Последните анкети не внасят яснота. Някои служби слагат сегашния президент на втора позиция, а опозиционния лидер – на трета, други – обратното, трети поставят двамата практически наравно. Научният ръководител на фонд „Демократични инициативи – Илко Кучерив“ Олексий Гаран посочи на кръглата маса, че и Порошенко, и Тимошенко имат собствен електорат, който явно в никой случай не би подкрепил противника. Според експертите, който от двамата и да изгуби в първия тур, няма да се признае за победен. Политологът Микола Давидюк писа в „Газета по украински“: „Главната задача на Тимошенко сега е (…) да не пусне Порошенко на втори тур. Да организира преливане на електорат от други кандидати“. А Порошенко ще трябва „да не подбира средствата, дори да минава червени линии, за да спечели“, смята авторът. „Той носи бремето на корупционни скандали. И разбира, че ако не спечели, ще се наложи да отговаря“, пояснява Давидюк. Последната предизборна седмица открои като най-обсъждана тема в Украйна възможните измами. Телевизиите, печатът, социалните мрежи и улицата дискутираха за стари и нови схеми, „коригиращи резултата“. Атмосферата се нажежи дотам, че председателят на Конституционния съд Станислав Шевчук обеща в интервю за изданието „Страна“: „Никога няма да приема президентска клетва, ако изборите се фалшифицират“. Послания към украинците отправиха лидери на общественото мнение. Същината се свеждаше до два момента. Първи бе призивът спокойно и без протести да приемат всеки възможен резултат от първия тур. Писателят Ян Валетов отбеляза в блога си: „Ако човек не подкрепя вашите възгледи, убеждения или избор, това съвсем не значи, че е глупав, продажен или ръководен от ръката на Москва. Той просто мисли другояче. Това е нормално (…) Вие толкова жестоко и мръсно се заклеймявате помежду си, че не разбирам вече как различните политически групи ще се гледат в лицето след изборите. Е, политиците ще се оправят, не им е първица, но как хората, гласували за Зеленски, ще си говорят с привържениците на Порошенко и обратно – не ми е ясно…“. Вторият акцент бе: вътрешни разпри в Украйна може да увеличат заплахата отвън. Популярният блогър Мирослав Гай обясни: „На първо място нека схванем, че Русия не смята да признае изборите за президент на Украйна, даже е внесен такъв законопроект. Значи, ако в Украйна бъдат инспирирани разрушителни действия, засилващи хаоса, руските спецслужби може да вдигнат тук протести, да извършат терористични атаки, за да сплашат украинците. И чрез „петата си колона“ да изкарат навън хора, уж несъгласни с резултата от президентските избори (. . .) Може и да комбинират това с провокации на фронта, за да може в тази ситуация да говорят за „застрашени руски граждани“, а за да ги бранят, ще вкарат „миротворчески контингент“ – и всъщност ще влязат руски войски…“. Президентът Порошенко редовно повтаря тезиса за външна заплаха и казва, че украинците трябва да направят прост избор: „Или Порошенко, или Путин“ – намек в чий интерес действат всички останали кандидати. Ден-два преди вота дори специалистите не бяха съвсем наясно защо един украинец би подкрепил този или онзи кандидат. Депутатът Мустафа Найем анализира данни от допитвания. Според тях близо 70 на сто от избирателите на Володимир Зеленски са между 18 и 44 години, а за Порошенко и Тимошенко се канят да гласуват най-вече тези между 45 и 59, също и над 60-те. Към 40 на сто от електората на Зеленски са хора от Югоизточна Украйна, а всеки пети от тях живее в Донбас. Около 40 на сто от местното население обаче най-вероятно няма да гласуват. Докато 45-46 на сто от подкрепящите Порошенко или Тимошенко са жители на Западна Украйна и според социолозите 80 на сто от тях ще пуснат бюлетина. Депутатът стига до извода, че двамата съперници на Зеленски намират опора в активното възрастно поколение от Западна и отчасти Централна Украйна, а той самият – в пасивната младеж от Югоизтока и Донбас. И ситуацията се връща към въпроса кой от тях – Порошенко или Тимошенко, ще стигне до втория тур. Директорът на Института за стратегически изследвания „Нова Украйна“ Андрий Ермолаев заяви пред украински медии, че ако срещу шоумена застане действащият президент, ще се наложи комикът да търси подкрепа от Тимошенко и други опитни политици. Ако пък първият тур бъде спечелен от Зеленски и Тимошенко, „днешната власт може би ще се реши да провали целия изборен процес“. Днес в Украйна се обсъждат най-вече прогнози за първия тур, но малко се говори за успешно протичане на изборите като цяло, смята Андреас Умланд, старши научен сътрудник в Института за евроатлантическо сътрудничество в Киев. В коментар за сайта „Апостроф“ той посочва, че в кандидатските листи се четат имената Юрий Тимошенко и Юлия Литвиненко: избирателите може да ги объркат с Юлия Тимошенко и лидерът на „Баткившчина“ да остане с няколко процента под летвата за втори тур. „Това ще създаде опасна ситуация – изтъква Умланд. – Милиони привърженици на Юлия Тимошенко може да се почувстват измамени. При такъв невероятен засега, но не и невъзможен сценарий хиляди, ако не и десетки, дори стотици хиляди разочаровани избиратели на Тимошенко може да излязат на улицата с искане резултатът да бъде анулиран. Ако властите не успеят или не поискат да реагират адекватно на предизвикателството, демонстранти радикали може да направят опит за саботаж на втория тур, дори да използват огнестрелни оръжия в сблъсъци с полицията. Естествено всяка вътрешна нестабилност от този род ще се използва старателно и изцяло от Русия и агентите й в Украйна.“     Но дори да се избегне ескалация, „един президент, избран с процедура, опетнена от мръсни и очевидни за всички манипулации, постоянно ще се сблъсква с въпроси доколко е морално обосновано, политически оправдано и юридически легално неговото управление“, смята експертът. Умланд приканва украинските и чуждестранните организации – правителствени и неправителствени, да обсъдят стратегия за действията си на 1 април. В Украйна за пръв път очакват Деня на смеха с тревога и опасения. БТА", "date": "2019.03.30", "title": "На украинците не им е до смях"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394060-%D1%81%D0%B2%D0%B5%D1%82%D0%B8-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D0%B9%D0%BE%D0%B0%D0%BD-%D0%BB%D0%B5%D1%81%D1%82%D0%B2%D0%B8%D1%87%D0%BD%D0%B8%D0%BA", "text": "  Не е известно къде се е родил великият подвижник преподобни Йоан. Предполага се, че той бил сириец. Подтикван от любов към Бога, той на седемнадесетгодишна възраст се оттеглил в  , където бил постриган за инок. Там живял деветнадесет години под ръководството на благочестив и мъдър старец и след смъртта му се поселил в пустинното място, наречено Тола, също на Синайската планина. Тук Йоан се предал на постоянна молитва и на пост; проливал сълзи от умиление и съкрушение на сърцето си. Макар от цялата си душа да обикнал самотния и безмълвен живот, той не се отказвал да наставлява тия, които идвали при него за съвет, и дори приел при себе си един ученик на име Мойсей. За Мойсей се разказва едно събитие, което доказва как Бог пази верните Си раби.     Веднъж Мойсей бил на работа далеч от килията, а преподобни Йоан се молел у дома си. След молитвата леко задремал и веднага чува, че някой му говори: \"Ти спокойно спиш, а ученикът ти се намира в опасност!\" Йоан се събудил, но не знаел къде да намери Мойсей и започнал да се моли за него. Привечер Мойсей се върнал и Йоан го запитал не се ли е случило с него нещо лошо. \"Едва не бях затиснат при падането на един голям камък – отговорил Мойсей. – Уморен от работа и от слънчевия пек, аз легнах да си почина на сянка до една надвиснала скала. Веднага ме събуди твоят глас, който ме викаше. Бързо станах и в същото време скалата падна.\" Йоан със сълзи благодарил на Господа, Който му известил за опасността на ученика и чул молитвата му.     След дълги години, прекарани в пустинно място, преподобни Йоан, по молба на синайските иноци, се съгласил да бъде игумен на тяхната обител. Той ръководел братята и ги наставлявал на духовен живот и на монашески подвиг. Неговият голям духовен опит и дълбоката му мъдрост се разкриват в прекрасната му книга \"Лествица към рая\", в която той наставлява християните как да устремят мисълта си към Бога и по каква духовна \"лествица\", т. е. Стълба на добродетелта, да постигнат християнското съвършенство. По тая книга той е наречен \"Лествичник\". Той написал и съчинението \"Книга към пастиря\".   Св. Йоан Лествичник умрял в 603 година.", "date": "2019.03.30", "title": "Свети преподобни Йоан Лествичник"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394061-30-%D0%BC%D0%B0%D1%80%D1%82,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "240 г. пр.н.е. - Описано е първото наблюдение на Халеевата комета. 1794 г. - Жорж Дантон, Камил Демулен и техни последователи са задържани в заговор за преврат и сваляне на правителството. 1814 г. - Армиите от Шестата коалиция по време на Наполеоновите войни навлизат в Париж. 1814 г. - Вилхелм I става първият крал на Нидерландия. 1842 г. - Доктор Кроуфърд Лонг използва за първи път анестезия при извършване на хирургична операция. 1856 г. - Подписан е Парижкият договор, с който се слага край на Кримската война. 1858 г. - Хаймън Липман патентова молив с прикрепена към него канцеларска гума.   1867 г. - Основана е Австро-Унгария, в резултат на реформата на Австрийската империя.   1905 г. - Президентът на САЩ Теодор Рузвелт е помолен да посредничи за прекратяването на Руско-японската война.   1909 г. - Открит е за експлоатация мостът, свързващ кварталите Манхатън и Куинс в Ню Йорк.   1912 г. - Мароканският султан Абделхафид подписва договор, съгласно който Мароко става протекторат на Франция.   1914 г. - В Англия стачкуват 100 000 йоркширски миньори.   1922 г. - Със заповед на военния министър Константин Томов е учреден почетен знак За спасяване на знаме, носи се отдясно на гърди, отсечени са само 100 знака.   1930 г. - Учредена е прокомунистическата организация Български общ народен студентски съюз (БОНС).   1940 г. - Япония обявява Нанцзин за столица на марионетното китайско правителство.   1944 г. - Втората световна война: Англо-американската авиация бомбардира София, Враца и Фердинанд (дн. Монтана).   1945 г. - Втората световна война: Съветската армия, с участие на съюзническите армии от България, Югославия, Румъния и Полша, навлиза в Австрия и завладява Виена, а на север - освобождава Гданск.   1946 г. - Церемонията по връчване на наградите Оскар за първи път се предава по радиото.   1954 г. - В Торонто е открито първото канадско метро.   1968 г. - Ген. Лудвик Свобода става президент на Чехословакия.   1981 г. - При покушение във Вашингтон американският президент Роналд Рейгън е ранен в гърдите.   1983 г. - В Гърция е официално приет закон за 5-дневна работна седмица и 8-часов работен ден.   1983 г. - НС приема Закон за допитване до народа (референдум).   2006 г. - Маркос Понтес става първият бразилски и лузофонски космонавт, излитайки с руския космически кораб Союз.        ", "date": "2019.03.30", "title": "30 март, историята в снимки"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/394062-%D0%BB%D0%BE%D0%BA%D1%83%D0%BC%D1%8A%D1%82-%D0%BD%D0%B0%D0%B3%D0%B0%D1%80%D1%87%D0%B0-%D0%BF%D1%80%D0%B5%D0%B4%D0%B8-%D0%B8%D0%B7%D0%B1%D0%BE%D1%80%D0%B8", "text": "Седмичният обзор придоби ориенталски привкус в последния момент, след като цяла седмица страната се беше отдала на дъвкане на бетон и арматура. Много зъби се изпочупиха покрай евтините апартаменти на властта и сякаш по поръчка следващата голяма тема се оказа по-лесна за дъвкане - досущ като турски локум. Само дето малко нагарча. Всичко започна с едни избори. Нито са български, нито са \"европейски\", а са турски. Предстоящият местен вот в съседна Турция очаквано донесе със себе си немалко популизъм и изказвания на ръба на приемливото, чиято единствена цел е да спечелят някой друг глас.       Турският вътрешен министър Мевлют Чавушоглу се похвали, че българският Закон за вероизповеденията (да се разбира отсрочката за задълженията на религиозните организации у нас) е бил променен по искане на Анкара. МВнР реагира с поклащане на пръст и обяснение колко \"неприемливи\" са подобни изказвания. Че това е дипломатичен отговор – факт, но пудрата захар е в повече. А може би малко твърдост няма да е излишна. Все пак и у нас предстоят избори, нищо, че са \"евро-\". Един скандал \"Турция командва\" е последното нещо, от което управляващите се нуждаят след градушката от оставки, която се изсипа (или си изсипаха) покрай \"Апартаментгейт\". Дипломатическите закачки \"случайно\" се засякоха със започналата по-рано прокурорска проверка на ДОСТ. Партията попада под микроскопа на ВКП заради искането за признаване на турско малцинство в България и заради призивите за промяна на Конституцията от страна на Лютви Местан. Опити за намеса в законодателния процес има. Дали от български партии, дали от не-точно-български партии, или от чужбина, тепърва ще се изяснява. Плавно се прехвърляме от темата за предизборните страсти (без значение къде) към тази за строителните такива, защото у нас те по традиция са си свързани. В рамките на една седмица оставки подадоха  ,   и  . Само на кумицата на Цветанов - зам.-министъра на спорта Ваня Колева, се наложи не само да се намекне, че няма да мине между капките, а директно да бъде освободена от длъжност. Но който купувал, купувал, който властвувал – властвувал. По темата вече се каза и изписа достатъчно, че да има материал за разкрасяване на фасадите на още няколко сгради на \"Артекс\". Оставка тази седмица подаде и добрият вкус, поне що се отнася до новото оформление на столичния площад \"Гарибалди\". Архитектурно-инженерните мъки на София вероятно са омръзнали на жителите на останалата част от страната, но, съгласете се, инсталацията с вид на надгробна плоча беше твърде скандална, че да мине незабелязано. Всъщност паметникът се води \"водна стена\" (заради сълзите от смях или мъка на гледащите я). Поседя няколко дни, колкото българският творчески дух да наводни социалните мрежи с фотошопнати визии на паметника. Най-накрая кметът Йорданка Фандъкова нареди да го разкарат от площада и да го побият в двора на ВИАЗ/УАСГ като нагледен материал по темата \"В какво се превръщат мечтите\". Вариант 2 е да си го приберат в сградата на Общината, за да започнат експертните съвети да се вглеждат по-добре в картинките от проектите, които одобряват, а не да разтягат локуми по заседанията. С локум трябва да почерпи и бившият здравен министър Петър Москов, който \"построи\" нов политически проект - \"Консервативно обединение на десницата\" (КОД). Съвсем спокойно можеше да озаглави партията си \"Клиника на третия етаж\": сред учредителите има анестезиолог, рентгенолог, стоматолог, клиничен психолог и психиатър. Като всяко друго обединение на десницата и в това влизат бивши членове на предходните десни съединения, алианси, коалиции, блокове и задруги. На принципа \"Всичко ново е добре забравено старо\". Няма да предвиждаме дали и съдбата на КОД ще е същата като на другите десни обединения, за да не разваляме ентусиазма от \"новото\" начало.  Но не е лоша идея черната \"водна стена\", която така и така прилича на надгробен паметник, да бъде използвана, за да се изброят върху нея опитите на дясното да се обедини. Ситните букви върху гладката черна повърхност може най-накрая да помогнат на някои десни дейци да им светне лампичката.     Локум разтягат и в Европейския парламент около спорния пакет \"Мобилност\", който ядоса международни превозвачи от цяла Източна Европа. Предложените промени вбесиха и българските, и румънските тираджии, които наеха цели 4 самолета, за да се изсипят на протест до Франция и да отложат вота. И това ако не е разхищение... Може би трябваше да наемат чартърен полет София-Страсбург само за двама - евродепутатите Светослав Малинов и Неджми Али - и да ги заведат за ръка в пленарната зала на ЕП. Така щяха да си спестят значителни (предизборни) главоболия. Политическият локум може да нагарча дори когато носи щампата \"Произведено в ЕС\". Но нали сме вътре, та поне си го знаем.", "date": "2019.03.30", "title": "Локумът нагарча преди избори"}
{"url": "http://www.classa.bg/%D1%81%D0%B2%D1%8F%D1%82/item/394055-%D0%B8%D0%B7%D0%B1%D0%BE%D1%80%D0%B8-%D0%B2-%D1%83%D0%BA%D1%80%D0%B0%D0%B9%D0%BD%D0%B0", "text": "...в пипалата на фалшивите новини На 31 март Украйна избира нов президент и предизборната борба е в разгара си. Тя обаче е силно засенчена от стотици фалшиви новини, предимно на руски език. Какво влияние оказват те на изборите?       Изборната борба в Украйна е в разгара си. Много често обаче тя се води непочтено. В социалните мрежи и медии се разпространяват най-различни измислени информации, чиято цел е да дискредитират някои от кандидатите за президентския пост. От началото на годината ДВ започна внимателно да проучва фалшивите новини и насочи вниманието си главно върху въпроса какво влияние оказват рускоговорящите фалшиви новини и коментари върху изборната борба в Украйна. Най-популярните фалшиви новини с напълно измислено съдържание се появяват във Фейсбук.  Съответните акаунти имат близо два милиона абонати. Най-популярните фалшиви новини На 5 януари, малко след като комикът Володимир Зеленский обяви кандидатурата си, в сайта \"bbccn.co\" се появи съобщение, че украинският главен прокурор Юрий Луценко е започнал наказателно преследване срещу Зеленский, заради \"планове за разрушаване на конституционния ред\". Съобщението беше коментирано 20 000 пъти. Сайтът \"bbccn.co\", чието наименование е комбинация между BBC и СNN, се позовава на личния сайт на Луценко във Фейсбук. Факт е обаче, че подобно наказателно преследване изобщо не съществува.  20 000 юзъри реагираха и на съобщение във Фейсбук от 2 януари. Сайтът \"from-ua.com\" твърди, че всички украинци били възмутени, че в новогодишната нощ телевизионният канал \"1plus1\" излъчил на живо новогодишно приветствие на Зеленский, а не на президента Порошенко. В друг пост на \"from-ua.com\" се казва, ча \"европейският президент\" е призовал украинците да не гласуват за Зеленский, който според него бил клоун. Това съобщение събра над 4000 клика и коментари. Факт е обаче, че изобщо няма \"европейски президент\". Цитатът е приписан на председателя на съвета на Европа Доналд Туск, който в реч по повод връчването на почетна докторска титла от университета в Лвов, заяви, че е станало \"трудно да правим разлика между един комик и един политик\".  Доналд Туск обаче не споменава в речта си кандидатите за президентския пост.     Във Фейсбук се разпространяват още много фалшиви новини за Володимир Зеленский, но те не са чак толкова популярни. В интернет има и фалшифициран сайт на Зеленский, на който той заявявал, че при изборна победа веднага щял да започне преговори с Путин. Щял да въведе руския език като официален държавен език и да премести столицата от Киев в Одеса. 4600 потребители вече са абонати на този фалшифициран сайт. В социалните мрежи се разпространяват фалшиви новини и за другите кандидати за президентския пост. На тях обаче реагират сравнително по-малко юзъри, отколкото на новините за Зеленский. Беше разпространена фалшива новина, че сегашният президент Петро Порошенко обещал на \"еврейския елит четири региона\" в случай на изборна победа. За това няма никакви доказателства, но новината беше споделена от над 4500 юзъри. 4000 юзъри реагираха и на фалшивата новина, че американският президент Доналд Тръмп бил заповядал на Порошенко \"да подаде доброволно оставка\". Влияние върху изборните резултати? Експертката от киевския институт за масови медии и координаторка на проекта  \"StopFake\" Елена Чуранова подчертава, че сайтовете, които разпространяват фалшиви новини, не отговарят на никакви журналистически стандарти. Тя допълва, че много от юзърите не могат да разберат това. В този смисъл фалшивите новини могат да окажат влияние върху избирателите. Според Чуранова обаче, не може да се говори за целенасочена кампания срещу Зеленский. \"Негативни кампании се провеждат срещу всички кандидати. И то от много различни групи. Така че човек не винаги може да установи, дали това са реални хора\", казва Чуранова. Нейната колежка Елена Голуб също споделя това мнение.\"Мисля, ча всичко това може да окаже влияние върху избирателите. Много украинци са активни в социалните мрежи. Не е ясно обаче колко от тях могат да идентифицират фалшивите новини като такива\", казва Елена Голуб. Според нея не може да се каже колко голямо е действителното влияние на фалшивите новини. От събраните от ДВ данни не може да се установи кой стои зад тези кампании срещу кандидатите за президентския пост. Ясно е, че \"изборните щабове на кандидатите не са в приятелски отношения помежду си\", споделя експертката. Експертът по въпросите на информационната сигурност от американския мозъчен тръст Atlantic Council Бен Нимо подчертава, че сайтовете, публикували фалшиви новини за Зеленский, имат много абонати. \"Вероятността отделни сайтове да окажат чувствително влияние върху изборния процес обаче е минимална, ако те не бъдат подкрепени от много по-голяма инфраструктура\", посочва той.     В Украйна живеят около 42 милиона души. Над 35 милиона украинци имат право на глас. Според проучване на украинската комуникационна агенция \"PlusOne\", около 13 милиона украинци ползват Фейсбук. А от началото на 2017 година в Украйна са забранени руските социални мрежи \"Вконтакте\" и \"Одинокласники\". Оттогава насам броят на украинските потребители на Фейсбук е нараснал значително и днес това е най-любимата социална мрежа в страната.  ", "date": "2019.03.30", "title": "Избори в Украйна..."}
{"url": "http://www.classa.bg/%D1%81%D0%B2%D1%8F%D1%82/item/394056-%D1%87%D1%83%D0%B4%D0%BE-%D0%B8%D0%BB%D0%B8-%D0%B8%D0%BB%D1%8E%D0%B7%D0%B8%D1%8F", "text": "Какво се крие зад \"разцвета\" на Казахстан? По официални данни, БВП на Казахстан расте с бързи темпове. Преди да подаде оставка, президентът Назарбаев направи рокади в кабинета. Устойчива ли е икономиката на Казахстан и какво се крие зад силния стопански ръст?       Оставката на Нурсултан Назарбаев и създалата се след това ситуация в страната дават повод за различни политически прогнози. Защото парелелно с новия президент Касим-Жомарт Токаев ще работи и т. нар. Съвет за сигурност, чийто председател е същият Нурсултан Назарбаев. Възникват много въпроси. Какво ще стане с икономиката на страната? И какво се крие зад силния стопански ръст на Казахстан? Икономическото наследство на Назарбаев Новият президент Касим-Жомарт Токаев ще трябва да работи с преустроеното от неговия предшественик правителство. Според публикациите в казахстанските медии, икономиката на страната остава стабилна. Това потвърждава и статистиката. Вицепремиерът от предишното правителство      Ерболат Досаев заяви в края на януари, че БВП на Казахстан е нараснал с 4,1 процента за 2018 година. Само за сравнение: БВП на Русия за същия период от време е съставлявал 2,3 процента. Да вземем и един друг показател - обемът на външната търговия. През февруари тогавашният първи зам. министър-председател Аскар Мамин съобщи, че външнотърговският оборот на Казахстан е нараснал с 19, 7 процента през 2018 година. А само износът - с 25,7 на сто. Значи ли това, че казахстанската икономика се развива успешно и нейният ръст се отразява положително на жизнения стандарт на населението? Възниква и друг въпрос. Защо тогава Нурсултан Назарбаев смени правителството преди сам да подаде оставка като президент, заявявайки, че членовете на правителството не могат да работят с хората? Оставката на правителството или по-точно кадровите промени в него са повод за корекция на държавния бюджет, приет от предишното правителство. А корекцията се обяснява с необходимостта вторият тригодишен цикъл на националния фонд да бъде приведен отново в режим на разходите. Казахстанският икономист Пьотр Своик е убеден, че е бил нужен повод за рязко прекрояване на държавния бюджет в началото на новата финансова година. Икономистът припомня, че след световната икономическа криза през 2008 година световната икономика започна да се възставонява докъм 2013 година. Икономиките на много страни отбелязаха силен ръст. Казахстанската икономика също отбеляза значителен ръст. Износът на суровини растеше до 2013 година. Това даде повод на Нурсултан Назарбаев да обяви, че целите на стратегическата програма за развитие \"Казахстан 2030\" са предварително постигнати и започва нова дългосрочна стратегия за развитие - \"Казахстан 2050\".      \"Само че след Майдан, събитията в Източна Украйна, санкциите срещу Русия, руското контраембарго, падането на цената на суровия петрол и девалвацията на рублата, Назарбаев излезе с ново послание към народа и обяви нова програма за инфраструктурно развитие - \"Нурли Жол\"\", казва Пьотр Своик. Програмата предвижда държавните средства, натрупани в Националния фонд, да се използват за подобряване на инфраструктурата, строежа на пътища, подобряване на кредитирането на дребния и среден бизнес и т. н. В продължение на три години Националният фонд продължи да финансира икономиката. \"След украинските събития настъпи известно успокоение и цената на суровия петрол постепеннно достигна прилично ниво от 60-70 долара за барел. Всичко това доведе до известен икономически подем през 2015, 2016 и 2017 година\", казва икономистът. Пьотр Своик обаче допълва, че след възхода през 2013 година, доходите на глава от населението намаляват. Статистика и реалност \"Казахстан е в икономическа криза. Има и много свидетелства за това, че недоволството сред населението расте. Става дума за това как живеят хората. Протестите на недоволните многодетни майки и протестите по време на конгреса на управляващата партия отгаварят по-добре на този въпрос, отколкото статистиките\", заяви за ДВ европейски експерт по въпросите на Централна Азия, който пожела да остане анонимен.     Това мнение споделя и живеещият в изгнание в Европа бивш премиер на Казахстан Акежан Кажегелдин. Той напомня за спонтанните \"земеделски протести\" през 2016 година и протестите на многодетните майки, които бяха подкрепени от жени в много казахстански градове. \"Тези факти говорят за това, че обществото може да използва своето право на протест, казва Акежан Кажегелдин. В тези условия Нурсултан Назарбаев осъществява кадрови промени в правителството и обявава курс за повишаване на благосъстоянието на населението, отбелязва Пьотр Своик. \"Реалната покупателна способност на казахстанците намаляваше значително в последно време. Надигна се и недоволство. Затова Назарбаев сметна за нужно да прекрои държавния бюджет. Включително и с цел повишаване на социалните разходи\", казва икономистът. От какво зависи състоянието на икономиката Пьотр Своик подчертава, че икономиката на Казахстан е тясно свързана с износа на суровини. \"Затова и колебанията, свързани с международната ценова конюнктура, оказват по-силно влияние върху икономическите показатели на Казахстан, отколкото на Русия. Затова и стопанският ръст е по-силен.      Икономиката расте в зависимост от вълнообразните колебания на международната конюнктура в петролната и металургична индустрия\", допълва икономистът. \"Казахстанската икономика е пряко зависима от външната конюнктура. А държавата няма много възможности да ѝ влияе. Тя е принудена да чака подобрение на външната икономическа ситуация. И тъй като казахстанската икономика е свързана с руската, държавата трябва да чака подобрение на икономическата ситуация на първо място в Русия\", заключава експертът.  ", "date": "2019.03.30", "title": "Чудо или илюзия?"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/394054-%D0%B1%D1%8A%D0%BB%D0%B3%D0%B0%D1%80%D0%B8%D0%BD%D1%8A%D1%82-%D0%B8-%D0%B0%D0%BF%D0%B0%D1%80%D1%82%D0%B0%D0%BC%D0%B5%D0%BD%D1%82%D1%8A%D1%82-%D0%BA%D1%80%D0%B0%D1%82%D0%BA%D0%B0-%D0%B8%D1%81%D1%82%D0%BE%D1%80%D0%B8%D1%8F", "text": "Българинът има доста особено отношение към апартамента, а историята на това отношение започва още след 1944. Именно тя обяснява защо възмущението заради апартаментите на Цветанов,  Цачева и другите изригна толкова силно.       Това е навярно най-подходящият обект, през който може да бъде разказана цялата по-нова история на България - апартаментът. Предисторията започва с прогонването на турското население от градовете в хода на Освободителната война и със заселването на придошли от селата етнически българи в престижни османски къщи. Нещо подобно, но този път в класово-идеологически ключ, се случва след второто „освобождение“ през 1944 година, което някои наричат втора руска окупация: слезли от гората комунисти прогонват от градските им жилища така наречените „буржуи\", за да се наместят новите управници в престижните квартали. От 1944 до днес Прокрустовото ложе на социалното равенство е свързано с мерки като конфискацията на „излишни“ стаи, което може да бъде избегнато само чрез самосгъстяване, сиреч - каниш някоя леля и чичо да се настанят при теб в хола. Въведени са нормативи - едно жилище на семейство, по една стая за поне двама души, не повече от 100 квадрата жилищна площ и тъй нататък.      Е, за най-големите се правят изключения, но при контролирани медии широката общественост няма как да го разбере, няма значи и как да завиди. Хората обаче знаят за изключенията, които се правят за творци - позволява им се допълнителна стая за ателие или кабинет, а това е първа стъпка към отчуждението между народ и интелигенция. Любопитно е и чуденето, което настава през 1960-те заради вилата - да се смята ли и тя за жилищна площ или не? Накрая се решава, че може да притежаваш едно жилище и една вила. Като добавим и автомобила (и той максимум един на семейство) стигаме до трите ключа, които са знак за принадлежност към средната класа на социализма. След смъртта на Сталин военизираното завладяване на жилища е заменено с политиката на масово строителство. Пететажните „хрушчовки“ и техните източноевропейски вариации - неугледни, евтини, но пък функционални като автомата на Михаил Калашников - имат за цел да задоволят жилищните нужди на милионите, тръгнали към градовете. Къде подгонени от колективизацията, къде примамени от индустриализацията. Сега стратегията вече не е да вземеш жилището на някого, а да го получиш от държавата, сложила ръка и върху строителството, и върху търговията. За апартамент се чака с десетилетия, а заемът се изплаща кажи-речи цял живот. Но неравенството между хората не изчезва, а просто се модифицира. Всички с една квадратура, всички с едно жилище - но къде ще е то? Как ще е построено? Ще има ли ТЕЦ, паркове, гледка? Тук тече жестока битка - вече не с пари, а с връзки, роднинства, политическо престараване. Успоредно с общинските власти, в играта все по-активно навлизат учрежденията, които строят блокове за своите служители. Силни структури като МВР или Комитета за култура строят луксозно и на добри места - и обратно за провинциалната фабричка. Социалистическите частници, доколкото са оцелели, могат да вдигнат кооперация и на „стопански начала“, но това излиза 3-4 пъти по-скъпо, а и разправията е голяма; няма материали, често трябва да спиш пред склада, за да купиш цимент. Какво следва от всичко това ли? Ами за българина апартаментът не е просто обект, който купуваш, за да задоволиш някакви нужди - той е битка, драма, политика. Ние и апартаментът, ние и  \" Апартаментгейт \" Мислехме, че с падането на режима нещата ще се нормализират. Само че българският капитализъм така и не произведе истински инвестиционен климат: основната форма за спестяване и до днес си остава апартаментът. Дали защото ги лъгаха с масовата и касова приватизация, дали защото не разбират от финансови инструменти, нашите съграждани покриват територията на страната с апартаменти, които стоят заключени за децата.     По-охотно се строи, отколкото се продава - дали хората чакат по-високи цени или пък някаква морална норма ги кара да държат бащиния дом до пълното му срутване, не знам. Но жилището определено носи най-сигурния престиж - направил е апартамент, значи не е живял напразно. Някои отдават под наем, но печалбата спрямо инвестицията обикновено е незначителна. По-сериозен доход имат онези, които препродават на сметка, но те са специални хора. Напоследък се разрасна туристическата употреба на жилищата, малко в жанра на социалистическото „самосгъстяване“ - отдаваш някоя стая по Airbnb, а като си тръгнат гостите, пак се разпростираш. А иначе самото строителство продължава да е кървава битка за терени и разрешителни, разправа с протестиращи съседи и жадни за скандали медии. Никой не си и представя, че е възможно една строителна компания да вдигне 20-етажен блок ей така, без да подкупи някого. И в момента, в който Цветанов, Цачева или Рашидов се наместят в хубаво жилище, тутакси се задейства този вековен рефлекс: властта присвоява, изнудва, лъже. Навярно далеч по-малко щеше да е възпалението, ако някоя медия беше разкрила например офшорни сметки на същите хора, дори там да има много повече пари от сумите, получени като отстъпка или може би подкуп от „Артекс\". Не казвам, че не трябва да има сериозно разследване около този скандал, а че в бъдеще не бива да се ограничаваме само до битовите придобивки. На неговата тераса, зад неговия балдахин, в неговото джакузи За чувствителността по тази тема допринася и пластичното извайване на апартамента пред очите ни: виждаме лукса, сред който живеят управниците, ако, разбира се, решат да допуснат камерите в дома си, подиграваме се на естетическия им вкус. Цялата тази образност прави възможна една непрекъсната демократична идентификация - а защо аз да не съм там? По-рядко се замисляме дали не бихме взели по-добро законодателно решение от въпросния управленец, та да не загуби държавата милиони. Но пък лесно се пренасяме на неговата тераса, зад балдахина, в джакузито. Чудесно е, че ГЕРБ взеха това принципно решение и се освободиха от заподозрените в корупция. Очакваме и по-нататъшна съдебна информация по случая. Но не е лошо да се замислим като общество дали не можем някак да нормализираме отношението си към апартамента. Защото не е само той проблемът ни.  ", "date": "2019.03.30", "title": "Българинът и апартаментът: кратка история"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394047-%D1%81%D0%B5%D0%BA%D1%81-%D0%B1%D0%BE%D0%BC%D0%B1%D0%B0-%D1%81%D0%B5-%D0%B8%D0%B7%D0%BF%D1%83%D1%81%D0%BD%D0%B0-%D0%B8", "text": "Аржентинската секс бомба и сестра на футболната съпруга, агент на Мауро Икарди и бивш еротичен модел Уанда Нара - Зайра скочи яростно на всички нейни недоброжелатели. Зайра се озъби на всички, които критикуват сестра й и обеща да я защитава докрай, разкривайки причината за конфликта между Икарди и Интер - пари.  \"Клубовете си мислят, че всичко им е позволено и веднага удрят по всеки, който се опитва да защитава правата си. Какво се получава - искаш повече пари и ти взимат капитанската лента? Сестра ми направи революция в италианския футбол. Тя е много смела и се справя отлично като агент. Знам, че на много хора не им харесва млада и красива жена да пробива във футбола, но тя го направи. И не я винете, когато Мауро Икарди не играе. Те решават заедно всичко и тя не е виновна за нищо\", коментира Зайра.                      ", "date": "2019.03.30", "title": "Секс бомба се изпусна и..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394048-%D0%BA%D0%B0%D1%80%D0%B4%D0%B0%D1%88%D0%B8%D1%8F%D0%BD-%D0%B2%D0%B7%D1%80%D0%B8%D0%B2%D0%B8-%D0%BC%D1%80%D0%B5%D0%B6%D0%B0%D1%82%D0%B0", "text": "Светската лъвица Ким Кардашиян сподели с почитателите си от цял свят цял куп снимки от архива. Кадрите са от 80-те и 90-те години на миналия век и се появиха в акаунта й в Инстаграм. „Не мога да заспя, гледайки старите снимки\", написа тя към кадрите.                  Телевизионната звезда е качила 16 кадъра. На един от тях виждаме 9-годишната Кардашиян на почивка със семейството и приятелите в Сан Диего. На други вече е по-голяма – на 12 и 13 години. Тя позира в училищна униформа със съучениците си. По-рано този месец Кардашиян сподели с почитателите си своя детска снимка, на която позира в компанията на дядо си. На кадъра малката Ким е седнала в скута на възрастния мъж.    ", "date": "2019.03.30", "title": "Кардашиян взриви мрежата"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394049-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-30-%D0%BC%D0%B0%D1%80%D1%82", "text": "ОВЕН ( 21 март - 20 април ) Трябва да приемете с благодарност всичко, което съдбата ви дава. Не мърморете и не предизвиквайте смут, а изживейте този ден с усмивка на уста. Добре е да си починете сред природата, у дома или да предприемете пътуване. Енергията на този ден, предразполага към нови и благородни дела. Дори в любовта, може да промените принципите си. ТЕЛЕЦ ( 21 април - 21 май )  Отървете се от мисли, които са зациклили в главата ви. Те ви водят до истински смут и също така блокират пътя за постигане на вашите цели. Не трябва да вярвате на някой от приятелите си, особено ако научите нещо неприятно за него. Грешките във финансите, могат сериозно да засегнат вашият бюджет. Бъдете внимателни във всекидневния живот и на пътя. БЛИЗНАЦИ ( 22 май - 21 Юни ) Трябва да се вгледате по-отблизо, в знаците на съдбата и да ги дешифрирате правилно. Нищо не се случва случайно, помнете това. Има възможност да си намерите работа на непълно работно време, да се запознаете с интересни хора и да укрепите финансовото си положение. Сънищата, ще бъдат пророчески, а романтичните срещи съдбоносни. Основното е, да не отивате прекалено напред.   РАК ( 22 юни - 23 юли ) Препоръчително е, да градите основата на живота си, върху духовните ценности. Необходимо е да преосмислите много неща, а някой да изтриете от паметта си. Добре е да се заемете с йога, медитация и интелектуална работа. От физическата активност е по-добре да се откажете, дори ако е насочена към високи постижения. Може да навредите на здравето си. ЛЪВ ( 24 юли - 23 август ) Може случайно да чуете нещо, което няма да ви вдъхне увереност и оптимизъм. Това важи за някой от приятелите или колега. Положението с парите, ще бъде уредено само след като изчислите разходите си. Може да се разходите по магазините, да промените външният си имидж или да потърсите медицински съвет, ако нещо ви безпокои. ДЕВА ( 24-ти август - 23 септември ) Очаква ви напрегнат и труден ден. Много неща ще бъдат твърде неразбираеми и непредсказуеми, но не се вълнувайте предварително. Времето, прекарано в лекомислени флиртове, няма да премине без следа. Човекът, с когото сте се срещали, искрено се е влюбил. Вечерта е възможно пътуване, свързано с нова работа. ВЕЗНИ( 24 септември - 23 октомври) Днес може просто да се разтворите в многоликата тълпа и никой няма да забележи. Но това е за добро. Ще имате възможност да погледнете по-дълбоко във вашия свят и да планирате бъдещето си. Здравословното ви състояние няма да ви безпокои, но това на близък човек, може да се влоши. Нещо кардинално, ще предприемете във връзка с неговото възстановяване. СКОРПИОН ( 24 октомври - 22 Ноември ) Трябва първо да решите проблемите, които ви тежат в ежедневието. От това зависи много, така че не снижавайте летвата. Катеренето на Олимп не е лесна задача, но вие ще успеете. Дори безпаричието няма да ви спре, а напротив, ще ви насърчи. Вечерта обещава взаимна любов и незабравима страст.   СТРЕЛЕЦ ( 23 Ноември - 21 Декември ) Авторитетът ви в колектива, ще нарасне значително. Благодарение на компетентния подход към задачите, ще може да неутрализирате конкурентите и да постигнете високи резултати в работата. В любовта няма да имате никакви ограничения, ако спрете да преследвате идеали. До вас и сега има човек, с когото имате пълна хармония и разбирателство. КОЗИРОГ (22 Декември - 20 януари ) Препоръчва се да работите върху тези ваши комплекси, които ви пречат да живеете пълноценно. Не се съмнявайте в талантите си, те са очевидни. Отлично ще се решат проблемите във финансов план-данъци и социални плащания. Само за геройства в любовта, все още е твърде рано. Нека първо връзката с любимия укрепне.  ВОДОЛЕЙ ( 21 януари -  19  февруари ) Често ще трябва да търсите съвет от приятели и роднини. Вие сами не сте в състояние, да разрешите някои психологически проблеми. Ориентирането към финансовата област, няма да е лесно, особено ако парите не ви стигат за необходимото. Трябва сериозно да се замислите за допълнителни доходи и стартирането на бизнес.   РИБИ ( 20 февруари - 20 март ) Очакват ви нови впечатления и радости, така че не е нужно да се притеснявате за дребни провали. Те се случват на всички, не сте изключение. Добре ще е да потърсите нова информация, да почистите дома или да си вземете домашен любимец. В любовта, имате само една пречка: ревността към избраника си. Мислите ли, че има някаква причина за това?", "date": "2019.03.30", "title": "Дневен хороскоп 30 март"}
{"url": "http://www.classa.bg/%D1%81%D0%B2%D1%8F%D1%82/item/394050-%D1%80%D1%83%D1%81%D0%BA%D0%B0%D1%82%D0%B0-%D0%B8%D0%B3%D1%80%D0%B0-%D0%BD%D0%B0-%D1%82%D1%80%D0%BE%D0%BD%D0%BE%D0%B2%D0%B5-%D0%BA%D0%BE%D0%B9-%D0%B8%D1%81%D0%BA%D0%B0-%D0%B4%D0%B0-%D0%BF%D0%BE%D0%B4%D0%BF%D0%B0%D0%BB%D0%B8-%D0%BA%D0%B8%D0%BB%D0%B8%D0%BC%D0%B0-%D0%BF%D0%BE%D0%B4-%D0%BA%D1%80%D0%B0%D0%BA%D0%B0%D1%82%D0%B0-%D0%BD%D0%B0-%D0%BC%D0%B5%D0%B4%D0%B2%D0%B5%D0%B4%D0%B5%D0%B2", "text": "Появата на новината за ареста на бивш руски министър за корупция определено е нещо, което прави впечатление. В страна, за която се знае, че във властта нещата доста често се случват и \"по другия начин\", един такъв шумен арест действително привлича вниманието и оставя много отворени въпроси. Когато обаче арестуваният е Михаил Абизов -  бивш министър по координацията на дейността на отвореното правителство и усилията за увеличаване на прозрачността в работата на правителството в периода 2012 - 2018 г., който е сочен за човек на премиера и бивш президент на страната в периода 2004 - 2008 г. Дмитрий Медведев.     Затова и за мнозина експерти е трудно да не свържат ареста на Абизов с политическата съдба на втория по сила човек в Русия в момента.  Пет години остават до момента, в който Владимир Путин ще сдаде президентския пост и ще трябва да посочи свой наследник, мощният държавен апарат на службите за сигурност изглежда вече е задействал своя игра. Самият Абизов, който в момента е на 46 години, е една от нетипичните фигури в руското правителство. В младежките си години той е математически вундеркинд, но още във втората си година в Московския университет той напуска училище, за да се гмурне в бурните води на зараждащия се в Русия частен бизнес. Като инвеститор той става известен със своята упоритост и със способността си да мисли бързо в движение, когато ситуацията стане трудна. На 27 години той вече е ключов член на екипа на Анатолий Чубайс - ключов член от обкръжението на президента Борис Елцин. На Чубайс е възложено впоследствие да преразгледа проблемната електропреносна мрежа на Русия. От своя страна, на Абизов е даден мандат да елиминира неплащанията и бартерните отношения в сектора, които отдавна създaват пречки за индустрията. Неговите собствени бизнес проекти първо преживяват сериозен ръст, но след това се сгромолясват. Към момента, в който неговия бизнес за строеж на електроцентрали фалира, той е част от правителството на Медведев. През 2012 г. той се присъедини към администрацията на Медведев като министър на отвореното управление. Ресорът му обхваща прозрачност, дигитализация и достъпа на експерти и на обществото до информация.  В тази си роля, макар и да не е сред близките сътрудници на Медведев, но е близо до хората, които по това време са. Колкото до отвореното управление, то е проект именно на министър-председателя. Нещо повече - това е проект, който дълбоко консервативният президент Владимир Путин никога не е харесвал особено. Програмата беше закрита миналата година. Все по-често през последните няколко години екипът от технократи около Дмитрий Медведев бива подложен на атаки. Така например през ноември 2016 г. министърът на икономиката Алексей Улюкаев беше арестуван, след като ключов съюзник на Путин Игор Сечин, главен изпълнителен директор на контролираната от държавата нефтена компания Роснефт, лично организира операция по предаване на голям подкуп. Улюкаев, който твърди, че това цялата операция е постановка за дискредитирането му, бе осъден на осем години в затворнически лагер през 2017 г. След това миналата година Зиявудин Магомедов, който стана милиардер по време на четиригодишното председателство на Медведев, беше арестуван за присвояване. Медведев беше безсилен да защити тези свои съюзници. Сега дойде редът и на Абизов. Докато Путин, според неговия прес-секретар, е знаел предварително за ареста, говорителят на Медведев даде да се разбере, че министър-председателят е научил за цялата ситуация постфактум. Има две причини, поради които арестуването на Абизов вероятно ще бъде част от опит за подкопаване на Медведев, а не изолиран инцидент. Едната е, че бившият министър, който напоследък е живял в Италия, е привлечен в Москва от хора, които са му казали, че ще бъде безопасно да присъства на рождения ден на Аркадий Дворкович, един от най-близките съюзници на Медведев и негов бивш вицепремиер. Другата причина са самите обвинения. Абизов е обвинен в продажбата на енергийни активи на държавна компания при завишена цена от 4 млрд. рубли (61,6 млн. долара). Сделките с такъв размер, включващи държавни фирми, се нуждаят от одобрението на Министерския съвет - нещо, което няма как да не допринесе за неудобството на Медведев. Политиците в Кремъл са изключително потайни и от години насам не е вече възможно да да се получи точна информация за вътрешното функциониране на ръководството, дори и на дълбока основа. Невъзможно е да се каже със сигурност дали арестуването на Абизов е част от координиран опит за подкопаване на Медведев. Все пак това би могло да бъде основание. Истината е, че технократите на Медведев като Улюкаев и Абизов са доста лесни мишени за разследвания за корупция. Докато управленските им умения са равни на тези на западните им колеги, техният вкус към добрия живот - продукт на самата постсъветската система, води дотам, че често държавните служители да търсят \"компенсации\" за услугите си по непрозрачни начини. Вилата в Италия на Абизов е достатъчен повод за обект на разследване и опозиционният активист Алексей Навални вече многократно се е изказвал по темата и е провеждал собствени разследвания.  Той обвинява притежаваното от Абизов енергийно дружество в Новосибирск, че надписва сметките на жителите, за да финансира разточителния си начин на живот. Навални също публикува разследване и за самия Медведев, гледано близо 29 милиона пъти в YouTube. Съответно за руските служби и разследващи органи е повече от лесно нишка по нишка да извадят съюзниците на Медведев от игралното, отслабвайки по този начин позициите на министър-председателя. Това ще отнеме малко по малко и неговия най-голям актив - личното доверие на Путин.     Още през 2008 г., когато Путин отказа да промени руската конституция, за да си осигури трети пореден президентски мандат, той се спря на Медведев като свой наследник. Двамата са стари приятели още от времето, в което работят за кмета на Санкт Петербург в началото на 90-те години. В цялата схема след това Путин успя да запази на практика властта като министър-председател, а когато 4 години след това дойде време, Медведев тихо и кротко се оттегли, за да може приятелят му отново да предяви претенции към Кремъл. Путин знае, че на Медведев може да се вярва и че неговите амбиции не стигат дотам, че да се превърне в заплаха. Затова и повторен президентски гамбит като този през 2008 г. отново е на масата като възможност. Тук идва и проблемът. Медведев и неговите хора са приемани за неудобни за военните кръгове и агентите от разузнавателните служби, които още от времето на СССР традиционно пазят сериозна власт в ръцете си.  За тях министър-председателят и заобикалящите го кръгове залитат към по-либерални вътрешни и по-отворени външни политики, отколкото твърдите твърдите консерватори в армията и службите са склонни да позволят. Затова и те искат Путин да обърне погледа си към тях, когато дойде време да се откаже - било то временно или за постоянно - от президентството. И колкото повече наближава този момент, толкова по-вероятно е да се видят още признаци за това, че някой подпалва килима под краката на Медведев. И все пак в Русия никога не е твърде рано, за да започнеш да отслабваш даден съперник, особено ако той е толкова приближен на президента.", "date": "2019.03.30", "title": "Руската \"Игра на тронове\" - кой иска да подпали килима под краката на Медведев"}
{"url": "http://www.classa.bg/%D1%81%D0%B2%D1%8F%D1%82/item/394051-%D1%80%D1%83%D0%B1%D0%BB%D0%B0%D1%82%D0%B0-%E2%80%93-%D0%BD%D0%B0%D0%B9-%D1%81%D1%82%D0%B0%D0%B1%D0%B8%D0%BB%D0%BD%D0%B0%D1%82%D0%B0-%D0%B2%D0%B0%D0%BB%D1%83%D1%82%D0%B0-%D0%B2-%D1%81%D0%B2%D0%B5%D1%82%D0%B0", "text": "Рублата е най-стабилната валута сред валутите на развиващите се страни на фона на неотдавнашната волатилност. Това заяви първият заместник-председател на Централната банка Ксения Юдеева в кулоарите на Международния финансов и банков форум.     “Руският пазар показва най-голямо спокойствие в сравнение с всички останали на този фон”, каза тя. Според Московската борса рублата на 27 март е паднала спрямо основните световни валути. Така доларът се приближава до 65 рубли, като се увеличава с 0,8%, еврото се покачва на 73 рубли, добавяйки 0,6%. Валутите на други развиващи се страни са спаднали с 3-5%.     Валутите на развиващите се страни са спаднали след решението на Федералния резерв на САЩ и Европейската централна банка да запазят базовите лихвени проценти на сегашното ниво. На фона на смекчаване на реториката на регулаторите, инвеститорите започват да се страхуват от забавяне на световната икономика и започват да напускат валутите на развиващите се страни поради увеличените рискове. Отслабването на тези валути се наблюдава и на фона на приключването на данъчния период.", "date": "2019.03.30", "title": "Рублата – най-стабилната валута в света"}
{"url": "http://www.classa.bg/%D1%81%D0%B2%D1%8F%D1%82/item/394052-%D0%B2%D0%B5%D0%BD%D0%B5%D1%86%D1%83%D0%B5%D0%BB%D0%B0-%D0%BB%D0%B8-%D0%B5-%D0%BC%D1%8F%D1%81%D1%82%D0%BE%D1%82%D0%BE,-%D0%BA%D1%8A%D0%B4%D0%B5%D1%82%D0%BE-%D1%82%D1%80%D1%8A%D0%BC%D0%BF-%D0%BD%D0%B0%D0%B9-%D1%81%D0%B5%D1%82%D0%BD%D0%B5-%D1%81%D0%B5-%D0%B8%D0%B7%D0%BF%D1%80%D0%B0%D0%B2%D1%8F-%D1%81%D1%80%D0%B5%D1%89%D1%83-%D0%BF%D1%83%D1%82%D0%B8%D0%BD", "text": "Президентът Тръмп се изправя пред решаващо изпитание за своята външна политика и решителност спрямо Венецуела. Неговата администрация заяви съвсем ясно, че Съединените щати вече не смятат Николас Мадуро за президент и публично подкрепи председателя на венецуелското Национално събрание Хуан Гуайдо като временен лидер на страната. Тръмп стигна дотам, че да прикани въоръжените сили на Венецуела да не изпълняват заповедите на Мадуро. Тези декларации са доста по-силни от „червената линия“, която президентът Барак Обама очерта около сирийския президент Башар ал Асад.     Засега натискът на Тръмп не действа. Мадуро се е окопал, а венецуелските военни не са го лишили от подкрепата си. Въпреки че санкциите на САЩ са болезнени, те може да допринасят и за създаването на усещане за обсадена крепост, което втвърдява хватката на режима върху страната. Това се случваше в различна степен в Куба, Северна Корея и Иран. Венецуела е сложна, разделена страна, а Мадуро – като наследник на Уго Чавес – има известна подкрепа в бедните и селските райони. Но далеч по-значима роля в укрепването на режима бе явната и голяма помощ на Русия. Сега Москва признава, че е изпратила военен персонал във Венецуела. Два руски военни самолета, пристигнали в края на миналата седмица в страната, докараха стотина войници.     Това е последният от поредицата ходове на Москва в подкрепа на Мадуро. През изминалите няколко години Русия снабдяваше със зърно, оръжия, кредит и пари в брой смазаното от затруднения правителство в Каракас. Оценките за общите инвестиции на Русия във Венецуела варират от 20 до 25 милиарда долара. Сега Русия контролира почти половината от местния клон на базираната в САЩ петролна компания „Citgo“, която беше главният източник на приходи за държавата. Венецуелските въоръжени сили използват почти изцяло руско оборудване. Венецуелският гамбит изглежда има персонално значение за руския президент Владимир Путин. През последните години, когато венецуелската икономика залиташе и политическата нестабилност се увеличаваше, повечето руски компании напуснаха страната, възприемайки я като прекалено рискова. Но както пише Владимир Рувински в доклад за Центъра „Уилсън“, руската държавна петролна компания „Роснефт“ се задържа и даже увеличи подкрепата си за Мадуро. Компанията е ръководена от Игор Сечин, който е в близки отношения с Путин и често е наричан втория най-влиятелен човек в Русия. С други думи Путин безрезервно подкрепя Мадуро. Той прави това отчасти за да помогне на стар съюзник и защото така разширява влиянието на Русия върху световните петролни пазари, но най-вече защото прокарва своите основни външнополитически цели – създаването на световна антиамериканска коалиция от държави, която да може да осуетява намеренията на САЩ и да възвести един по-многополюсен свят. Усилията на Путин сякаш целят да се подиграят със САЩ и неговата Доктрина Монро от 1823 г., която предупреждава чуждестранните сили да стоят настрана от Западното полукълбо. Големият въпрос пред Вашингтон сега е дали ще позволи на Москва да вземе на подбив още една червена линия на САЩ? Съединените щати и Русия са заели противоположни и несъвместими позиции по този въпрос. И както в случая със Сирия, опасността тук е в това, че ако Вашингтон не подкрепи думите си с дела, след година ще видим един укрепнал режим на Мадуро, подкрепян от руско оръжие и пари. Администрацията бе твърда по повод руската намеса във Венецуела. Даже самият Тръмп обяви: „Русия трябва да излезе“. Но това е необичайно изявление за Тръмп, който почти никога не е критикувал Путин и често е заемал страната на Русия по важни и маловажни въпроси. Бившият американски посланик в Москва Майкъл Макфол написа във „Вашингтон пост“, че Тръмп поддържа забележително последователен модел в подкрепа на външната политика на Путин. Тръмп заплаши да изтегли САЩ от НАТО и обяви изтегляне на американските сили от Сирия. Той публично се разграничи от заключението на собствената си разузнавателна общност, че Москва се е намесвала в изборите през 2016 г., като каза: „Президентът Путин […] каза, че не е Русия […]. Не виждам причина защо да е така“.     Майкъл Макфол изтъкна: „Даже и по дребни теми, маловажни за американските национални интереси, Тръмп заема страната на Путин. Защо Тръмп защищава инвазията на Съветския съюз в Афганистан? Защо Тръмп се опасява, че черногорците може да разпалят Трета световна война? Това са реплики на Путин. Защо президентът на Съединените щати ги повтаря?“. Никога не съм твърдял за връзка или конспирация между Русия и Тръмп и със писал само, че трябва да видим какви доказателства ще представи специалният следовател Робърт С. Мълър Трети. Но истинската загадка остава: Защо Тръмп не желаеше да се противопоставя на Путин по никакъв начин и по никакъв въпрос? И дали Венецуела ще бъде моментът, в който Тръмп най-сетне ще сложи край на своята политика на умиротворяване?   БТА", "date": "2019.03.30", "title": "Венецуела ли е мястото, където Тръмп най-сетне се изправя срещу Путин?"}
{"url": "http://www.classa.bg/%D1%81%D0%B2%D1%8F%D1%82/item/394053-%D0%B5%D1%80%D0%B4%D0%BE%D0%B3%D0%B0%D0%BD-%D0%BE%D0%B1%D1%8F%D1%81%D0%BD%D0%B8-%D1%80%D0%B5%D1%88%D0%B5%D0%BD%D0%B8%D0%B5%D1%82%D0%BE-%D1%81%D0%B8-%D0%BF%D0%BE-%E2%80%9E%D1%81%D0%B2%D0%B5%D1%82%D0%B0-%D1%81%D0%BE%D1%84%D0%B8%D1%8F%E2%80%9C-%D0%BA%D0%B0%D1%82%D0%BE-%D0%BE%D1%82%D0%B3%D0%BE%D0%B2%D0%BE%D1%80-%D0%BD%D0%B0-%D0%B4%D0%B5%D0%B9%D1%81%D1%82%D0%B2%D0%B8%D1%8F%D1%82%D0%B0-%D0%BD%D0%B0-%D1%81%D0%B0%D1%89", "text": " президент Реджеп Тайип Ердоган заяви, че статутът на „Света София“ в Истанбул ще се промени от музей на джамия, което ще бъде отговор на признаването от страна на САЩ на суверенитета на Израел над Голанските възвишения.     „Можем да направим достъпа в „Света София“ безплатен. Освен това, след местните избори тя ще се върне към първоначалния си статут, превръщайки се от музей в джамия. Когато американският президент Тръмп обяви, че Ерусалим е столицата на Израел, а Голанските възвишения са израелска територия, Турция ще даде подходящия отговор като ротационен председател на Организацията за ислямско сътрудничество“, заяви Ердоган. „Света София“ в Истанбул някога е била най-голямата църква в християнския свят, след превземането на града и падането на Византийската империя, тя е превърната в джамия, но от 1934 г. сградата става музей, а през 1985 г. е включена в списъка на световното наследство на ЮНЕСКО.     Доналд Тръмп обяви признаването на израелския суверенитет над Голанските възвишения, които Сирия счита за своя територия. Във вторник Ердоган заяви, че след местните избори в страната статутът на „Света София“ може да се промени от музей на джамия.", "date": "2019.03.30", "title": "Ердоган обясни решението си по „Света София“ като отговор на действията на САЩ"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394045-%D1%82%D0%BE%D1%87%D0%BD%D0%BE-%D1%82%D0%B0%D0%B7%D0%B8-%D0%BF%D0%BE%D0%B4%D0%BA%D1%80%D0%B5%D0%BF%D0%B0-%D0%BE%D1%87%D0%B0%D0%BA%D0%B2%D0%B0%D1%88%D0%B5-%D0%BA%D0%BE%D0%B1%D1%80%D0%B0%D1%82%D0%B0", "text": "Половинката на Кубрат Пулев Андреа отново показа, че го подкрепя в скандала с целувката му с Джени Суши, който се разрази със страшна сила и дори постави под съмнение кариерата на българина в професионалния бокс. Преди минути фолкпевицата публикува интересна снимка в социалната мрежа. Андреа се е качила на ринга и целува Кубрат. Кадърът е след един от мачовете му в България.  \"По-добрата целувка!\", пишат фенове на Андреа към фотоса.   \"Внимавай с тази снимка, че Кобрата като нищо ще те осъди за това, че го целуваш! Хахаха! Ще ти спрат лиценза и на теб - от Планета тв\", шегува се друг от почитателите на фолкпевицата.  Сред хаштаговете Андреа добавя и самата Джени Суши, която очевидно не взема насериозно...                ", "date": "2019.03.30", "title": "Точно тази подкрепа очакваше Кобрата!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394046-%D1%81%D0%BA%D0%B0%D0%BD%D0%B4%D0%B0%D0%BB%D0%BD%D0%B0-%D0%BF%D0%BE%D0%BB%D0%BE%D0%B2%D0%B8%D0%BD%D0%BA%D0%B0-%D0%BF%D0%B0%D0%BA", "text": "Уанда Нара със сигурност е една от най-скандалните футболни съпруги в последните години. Половинката на звездата на Интер Мауро Икарди често публикува свои горещи снимки, като на повечето от тях не оставя много на въображението.           Днес това се случи отново, като тя пусна секси кадри, на които е облечена с предизвикателни черни дрехи, правейки доста палави пози.     На тях прави впечатление, че блондинката не е позволила да бъдат коментирани, тъй като е спряла тази опция.", "date": "2019.03.30", "title": "Скандална половинка пак..."}
