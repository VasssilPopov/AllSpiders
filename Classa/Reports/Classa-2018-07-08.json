{"url": "http://www.classa.bg/%D1%81%D0%B2%D1%8F%D1%82/item/383843-%D0%B0%D0%BB%D0%B8%D0%B0%D0%BD%D1%81%D1%8A%D1%82-%D0%B8%D0%BC%D0%B0-%D0%B4%D0%B2%D0%B5-%D0%B1%D0%B5%D0%B4%D0%B8-%E2%80%93-%D1%82%D1%80%D1%8A%D0%BC%D0%BF-%D0%B8-%D0%BF%D1%83%D1%82%D0%B8%D0%BD", "text": "За Евросъюза американският президент е ненадежден партньор, а руският лидер - надежден враг     НАТО е в състояние на висока напрегнатост, което става точно преди срещата на върха в Брюксел следващата седмица – 11-12 юли. Това пише в Bloomberg бившият главнокомандващ на Обединените въоръжени сили на Алианса в Европа адмирал Джеймс Ставридис в материала си „NATO Has Two Big Problems: Putin and Trump\".   В някои отношения ние и преди сме били в тази точка. Когато бях върховен командващ на НАТО в Европа от 2009 до 2013 г., ние имахме много спорове и разногласия за Афганистан и Либия и безкрайни аргументи за справедливо споделяне на тежестта между САЩ и другите съюзници. Всъщност докладите за спада на НАТО са постоянни през десетилетия, особено непосредствено след рухването на Съветския съюз.   Това, което е различно сега, е очевидната лична антипатия на американския президент към съюза като цяло и на някои от ключовите лидери в частност. Усеща се открита ненавист на Доналд Тръмп към германския канцлер Ангела Меркел, към британския премиер Тереза Мей и към канадския Джъстин Трюдо. Отначало се усещаше привързаност към френския президент Емануел Макрон, тази връзка обаче се охлади.   Тази лична враждебност между най-важните национални лидери на Алианса идва в особено неудобно време, когато Русия на Владимир Путин упражнява натиск върху периферията на НАТО, използвайки техники за „хибридни войни\", за да дестабилизира балтийските и черноморските нации, и да използва кибероперации, за да подкопае демокрацията в САЩ. Страхът е, че Тръмп ще проведе още една среща на върха на НАТО, след което ще последва задушевна и непринудена среща с Путин няколко дни по-късно в Хелзинки. Това ще повтори модела, който той създаде преди няколко седмици, когато прекъсна срещата на Г-7 в Канада, а след това се прегърна със севернокорейския диктатор Ким Чен Ун в Сингапур.   Ако такова поведение се повтори, то ще укрепи възгледа в Европа, че президентът е ненадежден партньор, което ще доведе до една от най-дълбоките кризи в 70-годишното съществуване на Алианса.   Ситуацията особено се усложнява от очевидната лична симпатия и възхищение, които Тръмп има към Путин. Това изглежда необяснимо, като се има предвид подкрепата на руския лидер за военнопрестъпника Башар ал-Асад в Сирия, незаконното му нахлуване в Украйна, анексирането на Крим и преди всичко руското нахлуване в политическия процес в САЩ през 2016 г. Американските партньори са особено загрижени Тръмп да не ги изненада по време на срещата си с Путин: обявяване на изтеглянето на значими американски войски от Европа, съкращаването на средствата за европейското командване на САЩ или спирането на ученията с най-източните членове на НАТО.   По ирония на съдбата всичко това се случва, тъй като натискът за увеличаване на разходите за отбрана от страна на европейците и Канада, започнат още по време на администрацията на Обама, действително работи. Повечето от членовете на НАТО, се приближават до напълно разумните цели да изразходват 2% от брутния вътрешен продукт за отбраната и 20% от това за модерното оборудване. Това не може да стане достатъчно бързо, за да задоволи Доналд Тръмп, а неговият гняв вероятно ще се увеличи.   На предстоящата среща на НАТО би следвало да бъдат обсъждани проблеми от стратегията и тактиката, стоящи пред Алианса: безкрайната мисия в Афганистан (около 25 000 военнослужещи от НАТО остават там, 15 000 от тях са от САЩ); защита на членовете на Алианса в балтийските страни от руските кибератаки; план за приближаване към бързо отварящия се Арктически океан; ролята на НАТО в Близкия изток, особено продължаващата борба с терористите.   Вместо това можем да очакваме Тръмп да продължи „неинформирания\" си коментар, че съюзниците не успяват да „изплатят дължимите си вноски\" - сякаш НАТО е един от неговите клубове в страната - и да зададе въпроса дали САЩ трябва да останат в Алианса.", "date": "2018.07.08", "title": "Алиансът има две беди – Тръмп и Путин"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383844-%D1%81%D0%B2-%D0%B2%D0%B5%D0%BB%D0%B8%D0%BA%D0%BE%D0%BC%D1%8A%D1%87%D0%B5%D0%BD%D0%B8%D0%BA-%D0%BF%D1%80%D0%BE%D0%BA%D0%BE%D0%BF%D0%B8%D0%B9", "text": "    Св. Прокопий е роден в  . Като езичник носел името Неаний. Майка му го възпитала в езичество и го дала на служба при цар Диоклетиан, който го оставил в своя дворец. След време царя го направил воевода и му заповядал да отиде в Александрия да преследва християните - да ги лишава от имот и да ги предава на съд.    Тогава Неаний казал на царя:   \"Чух за тия люде, че почитат някой си Христос, син Божий, че по нрав са твърди и по вяра крепки и че предпочитат да умрат, отколкото да принесат жертва на нашите богове. Затова, струва ми се, неудобно да ги принуждаваме да изпълняват нашите закони.\" Изричайки хулни думи за християнската вяра, Диоклетиан убедил Неаний в законността да се преследват християните и го изпратил в Александрия.     На път за Александрия се извила силна буря. Неаний видял във въздуха светъл кръст и чул глас да го призовава към вярата в Христа и да му казва: \"Чрез тоя знак побеждавай враговете си!\" Като стигнал в Скитопол, той повикал златар и поръчал да направи кръст, приличащ на оня, който видял във въздуха. Златарят отначало не се съгласявал да изпълни поръчката, понеже се боял да не би да се изложи на опасност, ако направи знака на галилеяните, т.е. на християните. Неаний го успокоил, като го уверил, че за това никой няма да узнае.    Тогава златарят тайно направил кръст от злато и сребро по указанията на воеводата. Когато кръстът бил готов, на него веднага се появили образите на три лица с еврейски надпис: на горната част бил образът на Спасителя, а от страни - архангелите Михаил и Гавриил. Воеводата запитал: \"Чии са тия образи?\" Но златарят отговорил, че не знае, и разказал, че не е могъл никак да ги изличи. Неаний разбрал, че кръстът има божествена сила, поклонил му се, целунал го и го взел да го пази у себе си.   Когато Неаний пристигнал в Йерусалим, гражданите го помолили да ги избави от разбойнически чети, които ограбвали пътници и отвличали жени. Неаний с войска отишъл да гони разбойниците, поразил ги и върнал всички отведени от тях. Майка му го посъветвала да благодари на боговете за този свой успех. Но Неаний й казал, че не бездушните идоли, а неговият Бог му помогнал да срази разбойниците. И той изпочупил всички идоли в дома на майка си. Ужасена от това, майката отишла в Антиохия при царя да се оплаче от сина, загдето презрял боговете и оскърбил самата нея. Диоклетиан се разгневил и заповядал на Юст, управител на Палестина, да вразуми отклонилия се в християнството Неаний, а ако не го послуша да го предаде на мъчения.   Юст пристигнал от Кесария и съобщил царската повеля. Неаний признал, че е християнин и заявил, че е готов да отиде на смърт заради вярата си. След това отвързал войнския си пояс и го хвърлил в знак на отричане от царската служба и идолското нечестие. Управителят заповядал да го съблекат гол, да го окачат на дърво и да стържат тялото му с железни нокти, а след това да го затворят в тъмница. Подкрепен във вярата чрез небесно явление, Неаний в същата нощ приел своето кръщение с име Прокопий (което значи \"преуспяващ). Като видели мъжеството и доблестта на изповедника, някои войници също така се обърнали към Христа. Те били кръстени от епископ Леонтий и на другия ден открито изповядали вярата си в Христа. Управителят заповядал да им отсекат главите в присъствието на Прокопий.   В същия ден до тъмницата се приближили дванадесет жени. От прозореца те казали на мъченика: \"И ние сме рабини Христови!\" Донесли за това на управителя и той заповядал да ги затворят в тъмницата. На следния ден жените били подложени на жестоки мъчения - бичували ги, опалвали ги с огън и им рязали гърдите.    В тълпата стояла майката на Прокопий и плачела. Тя гледала лютите мъки и търпението на жените и изведнъж се приближила до съдията и му казала: \"И аз съм рабиня на разпнатия Христос!\" Управителят дълго я убеждавал да се откаже от своите думи. Като не успял, заповядал да я отведат с другите жени в тъмницата. Като видял майка си, Прокопий се зарадвал и чрез епископ Леонтий я кръстил заедно с другите жени. Когато след това изповедничките наново били изведени на съд те останали твърди във вярата, въпреки че били жестоко бичувани. Накрая били обезглавени.   Управителят Юст скоропостижно умрял. Неговият приемник извикал Прокопий в Кесария (главен град в провинцията). Там верният Христов последовател бил подложен на жестоки мъки - бичували го, опалвали го с огън и разтягали тялото му. Най-сетне бил посечен с меч. Така завършил земния си живот св. великомъченик Прокопий. Това станало в 303 година.", "date": "2018.07.08", "title": "Св. великомъченик Прокопий"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383845-8-%D1%8E%D0%BB%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "/52 пр.н.е. г. - Основан е град Париж.     1497 г. - Вашку да Гама отплава от Лисабон в търсене на морски път от Европа за Индия.   1663 г. - Кралят на Англия Чарлз II основава американската колония Род Айлънд, от 1790 г. щат на САЩ.   1709 г. - Великата северна война: В Битката при Полтава руският цар Петър I разгромява шведския крал Карл XII при Полтава и слага край на шведската военна мощ в Европа.   1777 г. - Американският щат Върмонт става първият, който отменя робството и дава избирателни права на мъжете, независимо от расата им.   1878 г. - В София е открито Военно училище за обучение на командни кадри.   1889 г. - Излиза първият брой на вестник „Wall Street Journal\".   1916 г. - Президентът на САЩ Удроу Уилсън основава националният парк Акадия.   1925 г. - Направен е първият в историята ски скок във вода от Ралф Самуелсън.   1947 г. - Правителството на Георги Димитров дава категоричен отказ от американска финансова подкрепа по Плана Маршал за възстановяване на Европа, от която се възползват 16 западноевропейски страни.   1950 г. - Богословският факултет при Софийския университет се отделя с указ на 1 Народно събрание и се превръща във Висше духовно училище (Духовна академия) при Българска православна църква.   1963 г. - САЩ налагат финансово и икономическо ембарго на Куба.   1971 г. - Съставен е Държавен съвет на Народна република България.   1979 г. - Открит е вторият най-близък естествен спътник на Юпитер - Адрастея.   1990 г. - Националният отбор по футбол на Германия печели финала срещу националния отбор по футбол на Аржентина на Световното първенство по футбол в Италия.   1997 г. - В Мадрид започва среща на НАТО, посветена на разширяването на пакта на Изток. Към алианса са поканени да се присъединят страните Полша, Унгария и Чехия.   2000 г. - В Пазарджишка област е обявено бедствено положение в резултат на пожари, предизвикани от рекордни горещини.      ", "date": "2018.07.08", "title": "8 юли, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383846-%D1%80%D1%83%D0%BC%D0%B5%D0%BD-%D1%85%D1%80%D0%B8%D1%81%D1%82%D0%BE%D0%B2-%D0%B5-%D0%BD%D0%BE%D0%B2%D0%B8%D1%8F%D1%82-%D0%BB%D0%B8%D0%B4%D0%B5%D1%80-%D0%BD%D0%B0-%D1%81%D0%B4%D1%81", "text": "Румен Христов беше избран за председател на Съюза на демократичните сили по време на националната конференция на партията.   Христов получи 369 гласа в своя подкрепа, докато 322 делегати предпочетоха конкурента му Антон Койчев - видим признак, че разделението между двата лагера в СДС остава сериозно.     \"Искам да върна СДС при неговите корени, да започнем да възраждаме партията. СДС е емблемата на демокрацията в България. Освен че изчерпахме дневния си ред, допуснахме много грешки. Преди всичко грешките са свързани със силното его на лидерите на десницата\", каза Христов в речта си преди избора.   Той начерта три възможни варианта за бъдеще на синята партия - идейна коалиция със сродни партии, произлезли от стария СДС, конюнктурна коалиция за \"прескачане на бариерата\" или коалиция \"антистатукво\". Първата цел на новото ръководство ще бъде добро представяне на местните избори през есента на 2019.   Христов обяви, че няма да допусне \"лов на вещици\" срещу представители на противниковото крило в СДС.   До избора на нов председател се стигна след принудителната оставка на Божидар Лукарски заради недоволството на вътрешноопозиционния кръг около кмета на Карлово Емил Кабаиванов. Лукарски се отказа от поста си след напрегнато събрание в \"Красно село\" през април 2018 г., в което се стигна до бой и обиди между съпартийци.   Румен Христов е бивш министър на земеделието в служебните кабинети на Ренета Инджова и Стефан Софиянски, бивш главен секретар на администрацията на президента Петър Стоянов, кандидат-президент на СДС през 2011 г. Христов е приближен до кръга около Кабаиванов.", "date": "2018.07.08", "title": "Румен Христов е новият лидер на СДС"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383847-%D0%B1%D0%B8%D0%B2%D1%88%D0%B0%D1%82%D0%B0-%D1%81%D0%BB%D0%B0%D0%B4%D0%BA%D0%B0%D1%80%D0%BD%D0%B8%D1%86%D0%B0-%D1%84%D0%B5%D1%8F%D1%82%D0%B0-%D1%89%D0%B5-%D0%B1%D1%8A%D0%B4%D0%B5-%D1%81%D1%8A%D0%B1%D0%BE%D1%80%D0%B5%D0%BD%D0%B0", "text": "Една от емблемите на София от втората половина на ХХ век - кафе-сладкарница \"Феята\" - ще бъде съборена, а на нейно място ще се вдигне офис-сграда.   Това съобщава \"Медиапул\", като се позовава на информация от район \"Средец\" към Столична община.     Останките от рушащото се заведение, построено на ъгъла на \"Цариградско шосе\" и бул. \"Пейо Яворов\" по проект на арх. Васил Вълчанов, от години са оградени с пана и обезопасителни съоръжения. Сградата е приватизирана през 90-те години, като в момента е собственост на Българската холдингова компания.     Сградата не е паметник на културата, а събарянето й може да стане с уведомяване на общината и съгласуване с Направление \"Архитектура и градоустройство\". За момента не са внесени документи за искане за разрешително за нов строеж.     Според градоустройствения план максималното допустимото застрояване на парцела е 3-етажна сграда.", "date": "2018.07.08", "title": "Бившата сладкарница \"Феята\" ще бъде съборена"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/383848-%D0%BF%D1%80%D0%B5%D0%B7-2050-%D0%B0-%D1%86%D0%B8%D0%B3a%D0%BD%D0%B8%D1%82e-%D1%89%D0%B5-%D1%81%D0%B0-3-%D0%BC%D0%BB%D0%BD-%D0%B4%D1%83%D1%88%D0%B8,-%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-800-000-%D1%87%D0%BE%D0%B2%D0%B5%D0%BA%D0%B0", "text": "      – Академик Иванов, вие сте директор на Демографския институт към БАНИ. Какво показват последните данни от изследванията у нас. В каква посока се движим?   – Данните са два типа – официални и неофициални. Официалните данни са от Националния статистически институт. Това може да се види на сайта им. Смъртността в България за 2017-а е 15, 5 промила. Това означава, че на 1000 души 15, 5 умират всяка година. Този показател ни изпраща автоматически на първо място в света по смъртност. След нас е Румъния.   – Показателят при тях е…   – В Румъния смъртността е 14,1 промила. Доста под нас. Искам ясно да кажа, че България всъщност е не само европейски, но и световен шампион по смъртност. На първо място сме в света сред 230 страни. Далеч след нас са Сирия (където има война), Афганистан, Лесото, Свазиленд (там 25% от жителите са болни от СПИН) и др.   – Към коя дата е тази справка?   – Информацията е качена е на сайта на статистиката. Това е от преди два месеца. И интересното е това, че увеличението на смъртността у нас съвпада с управлението на ГЕРБ. През 2009 година имаме 14,8 промила, стават 14,9, след това 15, после 15,2 и сега 15,5. Увеличението е трайно и както е тръгнало нямам представа къде ще стигне.   – Как стоят нещата с раждаемостта?   – Раждаемостта намалява. През 2010-а раждаемостта в България е 10 промила. На 1000 души се раждат 10 деца. За 2017-а статистиката отчита 9 промила. Имаме 10% намаление. Любопитното при тези два показателя – смъртност и раждаемост, е следното. През 2017-а се раждат 60 000 деца. Умират 110 000 души. Имаме 50 000 души разлика в минус. По този показател също сме на първо място в света. За намаляването на населението има и още един показател. Това е миграцията. Според Демографския институт, на който съм директор, годишно България напускат поне 30 000 души. Като прибавим към тях и 50 000 души отрицателен прираст… Ето това е състоянието на България в момента. 80 000 намалява България на година. Това прави 220 души на ден или 9 души на час.     Да поясня. Всеки ден намаляваме с 220 души или 9 души на час. Това намаление в действителност е минус 13 етнически българи и плюс 4 цигани (-9 = -13+4), т.е. етническите българите намаляват с 13 и стават малцинство, а циганите се увеличават с 4 и стават мнозинство. Значи етническите българи намаляват и изчезват, а циганите се увеличават всеки час с 4 души. И това общо прави, че населението на България – цигани и българи, намалява с 9 души. България се обезбългарява и се циганизира. Това е положението. След време българите ще сме малцинство, а циганите мнозинство. Ако темповете, за които говоря, се запазят, българите изчезваме. Когато циганите станат мнозинство, те ще продължат да се увеличават. За разлика от българите, които сега сме мнозинство, но изчезваме. По наши сметки към 2050-а циганите ще бъдат около 3 милиона, а българите около 0,8 милиона.   Да кажа само, че циганите сега са около 1,5 млн. души. За мен проблемът с 15,5 промила смъртност е страшен и нямам представа кой може да го реши. В света хората растат като население. Според ООН към 2050-а населението на България ще е намаляло с около 27,5%. И пак от отчет на ООН се вижда, че населението намалява в бившите комунистически страни. В докладите може да се види, че от тези 235 страни само 35 страни намаляват като хора. В другите страни има ръст на населението. Интересно е, че в топ 20 на най-намаляващите страни са все бивши социалистически страни – България, Латвия, Литва, Русия и т.н. Има само две страни, които също намаляват, но не са соц – Япония и Португалия. И в Германия е зле положението. Германия ги тегли назад това, че се обедини с ГДР.   Много интересно е това, че населението в бившите социалистически страни намалява. Ако си мислите, че ние сега не сме посткомунистическа страна, се лъжете. Сега ни управляват децата на бившата номенклатура. Агентите на Държавна сигурност са навсякъде. Даже имаме вицепремиер, който е бил агент на ДС. Ние сме посткомунистическа държава и няма как да не сме в демографска криза. И друг интересен момент. Смъртността в страната е интересно да се види. В София умирате по-малко. Във Видин смъртността е 22 промила. Детската смъртност също е с огромна регионална несправедливост. По национална статистика се води 6,4 промила детска смъртност, а в сайта на ЦРУ числото е 8,7 промила.   В София детската смъртност е 2,5 промила. В Добрич обаче детската смъртност е 12,9 промила. Шест пъти повече от София. В Сливен е 12,3 промила. В добричкия край детската смъртност е 20 промила. В София, пак казвам, е 2 промила. В Стара Загора е 23,8 промила. И какво излиза. България умира, а населението се мести в София. Столицата засмуква всичко, което може да се движи. Значи всички ще се съберат в София и останалата територия на страната ще е безлюдна. И какво ще стане. Някой ще дойде да я насели. И той идва.   – Можем ли да кажем нещо по-добро за раждаемостта. Има ли някаква положителна тенденция…   – През 2010-а раждаемостта е 10 промила. През 2017-а е 9 промила. През 2017-а в София обаче е 10,3 промила. Много раждате в София. И това е така, защото получавате 2-3 пъти повече пари. В София също така ползвате и всички облаги на чиновниците. 13% от работоспособното население у нас работи в държавни институции. Тези институции са изключително раздути. Те се помещават в 2402 сгради. Това го има в доклад. Има 559 министерски структури, а хората в тях имат 457 967 телефона. И там работят само близки на управляващите. И най-вече софиянци.   Всеки втори софиянец работи на държавна служба и него го издържа цялото останало население. Плаща му и осигуровките. Водят се официално 132 400 чиновници. В същото време се казва, че за целите на администрацията се плащат активни 457 967 телефона. Значи ние, данъкоплатците, плащаме близо половин милион номера на администрацията. Чиновниците не са 132 400, а са повече. Давам пример. Ето, да вземем БАН. БАН не влиза в централната администрация. В БАН има 10 000 души, които никой не знае какво правят.   Има 51 института – 9 са биологически, имат институт за изследване на знанието. 300 души, господине, изследват знанието… И аз не знам какво му изследват на това знание. Науката е откриване на закономерности. А бившият председател на БАН преди дни се показа по телевизията и гордо обясняваше как правели мини за взривяване на кораби. Това наука ли е? И се хвали, че като гръмне мината, корабът ставал на трески. Говоря за бившия шеф на БАН Воденичаров. Най-големият академик. През 2008 година по едно постановление на Станишев всеки академик в БАН вече получава пожизнено върху всичките си доходи – заплата, хонорари, пенсия, пари от проекти и т.н., по една депутатска заплата.   Така плащаме пари не само на 240 депутати, а и на хора, които нищо не правят. Тези 10 000 души в БАН даже не ходят на работа, защото нямат работни места. В БАН работеше Владко Тодоров Живков, там работи Лъчезар Гришов Филипов – изследва космоса. Не ми се говори. Така че тези хора също са натрупани там. Има Съвети, има Агенции… Националната Агенция морска администрация би трябвало да е във Варна. В София си нямате море, нали така. Но Морска администрация е в София и ползва 22 сгради. Националната агенция по рибарство също не би трябвало да е в София, защото там не ловите риба. Тя е разположена в 27 сгради. И работят в двете дружества стотици софиянци и пушек се вдига. НАП са разположени в 61 сгради. Агенцията по вписванията има 140 сгради. Това го пише в доклада на Министерски съвет за сградния фонд на централната администрация. Националната агенция по заетостта е разположена в 266 сгради. Нямам думи.   – Има ли решение на проблема с демографската криза. Можем ли да черпим опит?   – Не виждам такова решение, ако не се вземат спешни мерки. С Валери Симеонов вицепремиер по демографията и Султанка Петрова, която по образование е начална учителка, всъщност учителка в детска градина, няма как да се реши този въпрос. Няма го научния капацитет. В Демографския институт сме издали 7 книги по темата за загиването на българската нация. Там има доклади на знаменити професори, които наистина се занимават с проблема. Проф. Петър Славейков, декан на Софийския университет, Димитър Аркадиев от университета във Велико Търново, проф. Трендафил Митев от УНСС, проф. Никола Алтънков от Калифорнийския университет и др. Националната стратегия за демографската криза се направи от БАН и се сринахме още повече.   Така при първия кабинет на Борисов ние се качихме на първо място по смъртност в света. Благодарение на тази стратегия. Сега я актуализираха с луди пари. Изследвания за 500 млн. лева, за 800 млн. лева… Ако ви кажа какви изследвания правят в БАН, ще ви падне шапката. Хората, които правят тези изследвания, се водят научни ръководители. Има там една госпожица, любимка на управляващите, която е психотерапевт и няма нито една публикация за демография. Нищо не разбира от демография. Там хората нищо не разбират от нищо.   Просто ходят на работа и взимат заплати. Националната стратегия за демографско развитие, която я актуализираха, е толкова тъпа, толкова е…, че чак не ми се приказва. Има 6 приоритета. Последният приоритет е „ограничаване на териториалните диспропорции“. И там има задача, финансирана с милиони, за „сплотени градски центрове“. Как става това, нямам представа. И ако трябва да кажем нещо оптимистично, това е да вземем примери. В Полша, в Русия, в Унгария взеха различни мерки. В Полша отделиха 1,2% от Брутния вътрешен продукт, което са около 10 милиарда евро. У нас са нужни около 2 милиарда лева на година.   Трябва да се дават 60-70 хиляди лева за трето дете от образовани, напишете го с големи букви ОБРАЗОВАНИ, родители. Не да стимулираме циганите да смучат социалната система. Путин даде матерински капитал за трето дете. Даде им и невероятни преференции при кредити за жилище. В Полша имат вече 46 000 души прираст. Ние всяка година намаляваме, а циганите се увеличават. Ние в най-скоро време ще станем циганска държава. Казвам това с най-голямо положително отношение към братята роми. Дано, когато те станат повече, да решат проблемите на държавата.    ", "date": "2018.07.08", "title": "През 2050-а цигaнитe ще са 3 млн. души, а българите 800 000 човека"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383849-%D0%BA%D0%B8%D1%82%D0%B0%D0%B9-%D0%B8%D0%B7%D0%BA%D1%83%D0%BF%D1%83%D0%B2%D0%B0-%D0%B2%D1%81%D0%B8%D1%87%D0%BA%D0%B8-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D1%88%D0%B0%D1%80%D0%B0%D0%BD%D0%B8", "text": "Първо официалната версия на (из)родното Министерство на енерГЕПИката, а после и истината? И така, ето версията на организираната престъпност:  \r\n   “ “ \r\n   \r\n   За да разшифроваме и разберем скритото послание трябва първо да разкодираме, какво означава “ “? \r\n   В комунистически Китай това е държавна структура, която се занимава с планирането и последващия контрол за изпълнение на ПЕТгодишните икономически планове на държавата. По време на комунистическия режим в България имаше същата структура, чието развитие през годините изглежда по следния начин: \r\n   \r\n     \r\n   Сега такава структура няма, както и няма прословутите ПЕТИЛЕТКИ. Какво трябва да ни говори този акт на заблуда и истинската същност на Меморандома ни казва заключителния абзац от официалното съобщение на организираната престъпност: \r\n   “ “ \r\n   Според мен с по-голям успех този Меморандум можеше да се подпише между Министерството на Туризма на България и аналогичната китайска структура. \r\n   В Китай в момента се изпълнява ПЕТИЛЕТКА № 13, която ще приключи след около две години. Дали ще ни включат през следващата петилетка № 14 остава да чакаме или да хвърляме боб? \r\n   Вие може още да не знаете, но китайските другари със сигурност са наясно, че от старото желязо, дето руснаците ни пробутаха НЕ СТАВА нова АЕЦ. Вижте краткото видео по-долу. \r\n \r\n \r\n     \r\n", "date": "2018.07.08", "title": "Китай изкупува всички български шарани"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383850-%D0%BF%D1%80%D0%BE%D1%84-%D0%B4%D1%80%D0%B0%D0%B3%D0%BE%D0%BC%D0%B8%D1%80-%D0%B4%D1%80%D0%B0%D0%B3%D0%B0%D0%BD%D0%BE%D0%B2-%D0%B4%D1%80%D1%83%D0%B3%D0%B0%D1%80%D0%BA%D0%B0%D1%82%D0%B0-%D0%BA%D0%BE%D1%80%D0%BD%D0%B5%D0%BB%D0%B8%D1%8F-%D1%80%D0%B0%D0%B7%D1%84%D0%B0%D1%81%D0%BE%D0%B2%D0%B0-%D0%B1%D1%81%D0%BF", "text": "    Спор няма, сръчна жена се оказа другарката Корнелия Нинова. За има-няма и две години, откакто оглави БСП, тя като че ли поетапно успява да я разфасова. Досущ както го направи в края на 90-те години на миналия век с „Техноимпекс“, след като й беше поверен от Иван Костов. Изглежда, че още тогава, както наскоро се изрази неин съпартиец (и бивш неин ментор). И не спира и досега.   А иначе се тъкмеше да побеждава Борисов и да оглавява и законодателната, и изпълнителната власт. Да, ама то само с мераци и безкрайни кьорфишеци не става.   Последният беше един от най-смешните – това с лятната ваканция на депутатите. Не че са се преработили и са си заслужили отдих след усилни трудови дни.   Но в замяна са се погрижили да запишат в правилника на колко точно „ваканцуване“ имат право. При това, в интерес на истината, не са първите, които са го сторили.     То съществува още от 1991 г., като само Великото народно събрание си позволи да работи и през август. Но от тогава насетне и досега няма депутат, който да не знае, че Коледа, Великден и август са неговите „законни дни за отмора“.   И всяко предложение за отмяната им автоматично означава и промяна в Правилника за организацията и дейността на Народното събрание. Което ще рече – загуба на още 2-3 пленарни дни в безплодни дебати в графата „кипи безсмислен труд“.   Какъвто впрочем кипеше (или по-скоро само закъкри) при предходния кьорфишек на другарката Нинова – вотът на недоверие по темата „национална сигурност“. Но този път той бе съпроводен и с немалка доза на политическо безочие.   По-паметливите вероятно не са забравили, че откакто избухна демокрацията, БСП е имала осем министри на вътрешните работи, СДС – трима, НДСВ – двама, и ГЕРБ – четирима. Още четирима са били в служебните правителства. А ако добавим и двамата „независими“ (при Димитър Попов и Любен Беров), излиза, че за 28 години начело на силовото ведомство са се изредили двадесет и трима души!   Ами кажете ми коя система би издържала подобни рокади? При това – всичките придружени от кадрови смени не само на централно равнище, но и по места.   Кажете ми и още нещо – мигар БСП също не действаше по принципа „свой на мястото на чуждия“ и не осъществяваше поголовни чистки? И тогава с какви морални основания разполага, за да реве, че вече нямало национална сигурност, защото управлявали ГЕРБ?  Не е много различно и положението във въоръжените сили. Даже в предателството на националните интереси там БСП води убедително пред останалите политически сили.   Защото нека не забравяме, че през 2006 г., когато богатата България буквално подари на бедните САЩ четирите военни бази, на власт беше правителството на Сергей Станишев. Но освен че станахме втората в света държава (от 134), която не получава и стотинка за това, че американците ползват гратис наша територия, БСП фактически продаде и националната ни сигурност. Защото само наивник с богато въображение би повярвал, че американците са тук, за да ни бранят от евентуален нашественик.   Обратно, всички знаем, че това е елемент от стратегията им на военното обкръжаване на Русия. Да, ама САЩ са много далеч оттук, а ние сме само през едно море. Или, дето се вика, на една ракета разстояние…   Е, от кумова срама някъде в договора за „армагана“ към САЩ беше записано, че щели били да ни помагат при бедствия и аварии. Но миналата седмица, когато половин България се оказа под вода, аз поне не видях ни едно американско войниче да се е притекло на помощ на бедстващите. Макар че някои общини бяха съвсем близо до базата им в Ново село.   Ами ей това ни остави в наследство правителството на Станишев. И на гърба на това наследство другарката Нинова иска вот на недоверие, защото тъкмо при ГЕРБ е заплашена и националната ни сигурност. Е, това пък ако не е наглост, здраве…   Ще прескоча предишния ѝ кьорфишек, с който дари 600 лева на майка на дете с увреждане. И призова и останалите депутати да прежалят по „една пета от заплатата си“. Ама колкото и да не разбирам от математика, 600 от близо 10 000 май не е „една пета“. Значи по-скоро май си е лъжа.   Не мога обаче да не отмина, макар и с насмешка, напъна ѝ с първия вот на недоверие – за корупцията. Казвам с насмешка, защото самата постановка „Корнелия и антикорупция“ е оксиморон.   Вярно е, че ако между политическите сили се организира състезание по корупция, съдиите биха били силно затруднени при определянето на крайното класиране. Защото там всяка партия ще се окаже поне с едни гърди по-напред от другата…   Но баш другарката Нинова като лидер на антикорупционните битки ми се вижда малко в повече. Пък дори и защото през 2007 г. май беше леко поизгонена от зам.-министерския си пост тъкмо с подобни съмнения.   Мога да изброявам още десетки кьорфишеци на лидерката на БСП. Толкова са много, че вече започвам и да ги забравям.  Ще припомня само още един – как преди година щеше да сменя избирателната система. Даже беше пуснала идеята да ходи от „Позитано“ към Народното събрание, ама тя нещо се заблуди. Или направо се затри.   А може би причината е, че другарката Нинова най-сетне проумя, че БСП изобщо не е готова за избори. И не е готова по една проста причина – че не предлага никаква реална алтернатива на сегашното управление.   Ако БСП наистина е лява партия, а не пленница на „дребнобуржоазни неолиберални олигарси“, както много точно я определиха социалистите от Монтана, тя би трябвало да излезе поне с три „опорни точки“ за своята управленска алтернатива.  Първата е отказ от плоския данък и връщане към прогресивно-подоходния. Неслучайно тази система е господстваща в цяла Европа. Защото е много по-справедливо по-богатите да плащат по-големи данъци от по-бедните.   А у нас плоският данък, който е изцяло в изгода на олигарсите, беше въведен през 2007 г. пак от БСП. Няма да ви обяснявам защо, оставям на вас да се досетите къде точно са баш олигарсите.   Втората е преминаване от „твърд“ към диференциран ДДС. Това също е в 25 от страните членки на Европейския съюз.  Някои от тях достигат и до съвършенство. Лекарства, мляко, млечни продукти и зеленчуци – 4-5 процента ДДС. Меса – 10 процента. Алкохол и цигари – 20 процента. Енергия за домашно потребление (газ и ток) – пак 5 процента. Ами това е то социална политика. И, забележете, не се е променяла и в уж най-либералните държави като Великобритания например.  Третата, естествено, е промени в Закона за политическите партии и отмяна на безумните пари, които в момента им плаща българският избирател. Не може в една Германия например партиите да получават десет пъти по-малко, отколкото в България. И с които (нашите) пари после да се фукат, че „дарили за туй“ или „изградили онуй“. Да, бе, то с чужда пита най-лесно се прави помен…   Ами дори и само тези три „опорни точки“ биха направили от БСП една наистина „лява алтернатива“ на сегашното управление. Вместо обаче да ги предложат, те предпочитат да се заяждат със сега управляващите за щяло и нещяло. Че даже и да се изкарват „дълбоко душевно разстроени“ от някои техни много обосновани твърдения.   Е, така няма да стане. И мрачната ми прогноза е, че БСП най-накрая ще последва съдбата на старата си алтернатива СДС. Защото който не предлага нова, отива на гости при старата…    ", "date": "2018.07.08", "title": "Проф. Драгомир Драганов: Другарката Корнелия разфасова БСП"}
{"url": "http://www.classa.bg/%D1%81%D0%B2%D1%8F%D1%82/item/383841-%D0%B4%D0%B0-%D0%B1%D1%80%D0%BE%D0%B8%D1%88-%D1%87%D0%B0%D1%81%D0%BE%D0%B2%D0%B5%D1%82%D0%B5-%D0%BF%D1%80%D0%B5%D0%B4%D0%B8-%D0%B1%D0%B5%D0%B4%D1%81%D1%82%D0%B2%D0%B8%D0%B5%D1%82%D0%BE", "text": "Група будистки монаси будуват пред входа на пещерата, в която 12 деца и треньорът им остават блокирани вече втора седмица. Временното спиране на валежите се приема за знак, че молитвите им дават резултат.   Членовете на сплотената общност в Мей Сай в Северен Тайланд знаят, че връщането на валежите в сезона на мусоните ще усложни всички опити за спасяване на момчетата. Именно заради внезапното наводнение на пещерата децата от футболния отбор останаха изолирани в дълбоко в тунелите на пещерата.     Властите също разбират тази опасност. Сезонът на мусоните обикновено продължава от юли до октомври. В този период нивото на водите в Мей Сай може да се повиши много рязко, като потопи по пътя си земеделски земи и прекъсне пътищата до цели села.   Пещерите Там Луанг Нанг Нон, в които са блокирани децата, представляват естествена дренажна система за съседния град по време на проливните дъждове.   В момента момчетата и 25-годишният им треньор се намират в малка ниша на 4 км във вътрешността на пещерата, с ограничено количество кислород.    За да стигнат до тях, специалистите-водолази преминават внимателно скалистите стеснени проходи. Някои от тях имат процепи с широчината на човешко тяло, затова спасителите се принуждават да свалят бутилките с дихателна смес и да се опитват да си пробият път, без да повредят неопреновите си костюми. Вътре е тъмно като в рог. Водата е кална и студена. Цялото пътуване понякога отнема до 6 часа.   От две седмици спасителните екипи изпомпват вода от пещерата 24 часа в денонощието. Обемът на извадената вода е толкова голям, че съседните ниви са се превърнали в езера. Канавките покрай пътя, който води до изхода на пещерата, представляват потоци от прясна вода, които уморените спасители използват всяка сутрин за къпане.   По-рано тази седмица опитите за снижаване на водното ниво вдъхна оптимизъм на екипите. Представител на местните власти дори изрази надежда, че момчетата ще могат да излязат на свобода \"на собствен ход\".   Тези надежди обаче се изпариха, заменени от все по-растящото усещане за спешност. Хората в импровизирания лагер около пещерите сравняват ситуацията със заложническа криза. Междувременно навън се скупчват мрачни облаци.   Прогнозата за времето е лоша: след неделя вечер се очакват обилни дъждове, които ще продължат цяла седмица.   Нишата, в която се намират момчетата, вече не е безопасна. Дори ако бъдат снабдени с достатъчно храна, за да изчакат края на дъждовния сезон, няма гаранции, че калният насип няма да поддаде на водата.   Лесни решения няма. Но опасността от наводнение в следващите дни принуждава спасителите да действат с извънредна бързина.   Екипите трябва да преценят кой е най-добрият момент, в който да извадят децата едно по едно. Ако ги оставят вътре, удавянето е почти неминуемо, смята британски минен инженер, цитиран от CNN. Моментът ще зависи от количеството дъжд, покачването на водното равнище и състоянието на самите момчета.   Всеки ден спасителите в лагера обсъждат различните стратегии. Пробиване на дупки, разширяване на тунелите, изпомпване на вода. Децата, най-малкото от които е на 11 години, трябваше да преминат бързи курсове по гмуркане с надеждата да успеят да излязат на повърхността невредими.   Подкрепа за семействата на децата идват от всички страни - включително от професионални екипи, които пристигат в Тайланд и оказват помощ на място.   Илон Мъск също обяви, че е готов да изпрати специалисти от SpaceX и The Boring Company, за да подкрепят специализираната операция.   Опцията за изваждането на момчетата още преди падането на дъждовете обаче сякаш избледня, след като един от водолазите, участващи в мисията, загина по време на плуването по тунелите на пещерата. Никой в Мае Сай не е готов да говори за най-лошия сценарий, но настроението сред хората започва да се изостря с всеки изминал ден.   Проблем представлява и недохранването на няколко от по-малките момчета, които се намират във вътрешността на пещерата.   \"Чудотворно решение\" би било отварянето на процеп от горната част на пещерата, което би решило веднага проблема с изчерпването на кислорода. Това би дало възможност и за изтеглянето на момчетата без нуждата от промъкване между наводнените пасажи. Засега обаче спасителите смятат, че тази опция е слабо вероятна.   До момента тайландските власти са пробили над 100 дупки в скалите. Някои от тях са с дълбочина 400 метра, но нито една от тях не води директно към нишата, в която са децата. Хиляди доброволци, войници и международни експерти участват в мисията. Нямат намерение да се откажат, докато не намерят решение на задачата, но напрежението вече се покачва.   Децата в пещерата написаха общо писмо до родителите си, в което ги уверяват, че се чувстват добре и че скоро ще излязат.   Будистките монаси и всички останали, които будуват пред пещерата, се надяват на чудо и се молят децата да излязат на свобода преди неделя вечер.", "date": "2018.07.08", "title": "Да броиш часовете преди бедствието"}
{"url": "http://www.classa.bg/%D1%81%D0%B2%D1%8F%D1%82/item/383842-%D0%BF%D1%85%D0%B5%D0%BD%D1%8F%D0%BD-%D0%B7%D0%B0%D0%BF%D0%BB%D0%B0%D1%88%D0%B8-%D0%B4%D0%B0-%D1%80%D0%B0%D0%B7%D1%82%D1%80%D0%BE%D0%B3%D0%BD%D0%B5-%D1%8F%D0%B4%D1%80%D0%B5%D0%BD%D0%B0%D1%82%D0%B0-%D1%81%D0%B4%D0%B5%D0%BB%D0%BA%D0%B0-%D1%81%D1%8A%D1%81-%D1%81%D0%B0%D1%89", "text": "Вашингтон настоява за едностранно ядрено разоръжаване на Северна Корея   От Северна Корея заявиха в събота, че „твърдото\" им решение за отказване на ядрените програми може да се промени, след като САЩ настояха за едностранно ядрено разоръжаване по време на двудневното посещение на държавния секретар Майк Помпео в Пхенян. Това предава Reuters, позовавайки се на информация на Китайската държавна информационна агенция (KCNA), съобщи Агенция \"Фокус\".   От държавната агенция съобщиха, че резултатът от разговорите с американската делегация, предвождана от Майк Помпео, са „изключително тревожни\", обвинявайки ги за настояването за пълно, доказуемо и необратимо ядрено разоръжаване.   „Най-бързият начин\" за постигането на свободен от ядрени оръжия Корейски полуостров е бил чрез поетапен подход, при който и двете страни предприемат стъпки по едно и също време, поясниха от KCNA, цитирайки неназован говорител на външното министерство на Северна Корея.", "date": "2018.07.08", "title": "Пхенян заплаши да разтрогне ядрената сделка със САЩ"}
{"url": "http://www.classa.bg/%D1%81%D0%B2%D1%8F%D1%82/item/383840-%D1%82%D0%B5%D1%80%D0%B5%D0%B7%D0%B0-%D0%BC%D0%B5%D0%B9-%D0%B7%D0%B0%D0%BF%D0%BB%D0%B0%D1%88%D0%B8-%D0%B1%D0%BE%D1%80%D0%B8%D1%81-%D0%B4%D0%B6%D0%BE%D0%BD%D1%81%D1%8A%D0%BD", "text": "Който не приема моя план за Брекзит, ще си отиде, каза британският премиер след съвещание с кабинета.     След съвещание с министрите по действията на правителството за Брекзит, британският премиер Тереза Мей заяви, че ще уволни всеки, който не приеме нейния план за плавно напускате на ЕС, в това число и министърът на външните работи Борис Джонсън.     Последните предложения на Мей към Брюксел включват създаване на зона за свободна търговия със стоки и земеделска продукция, без никакви ограничения, съобщи The Times.   Според премиера на Обединеното кралство, този план урежда спорни въпроси и отговаря на интересите на двете страни, както и на Северна Ирландия, която има силни търговски връзки с Република Ирландия, която е част от ЕС.   Идеите на Мей обаче предизвикаха недоволство сред поддръжниците на тоталното скъсване с икономиката на ЕС. Според тях, така се запазва зависимостта на Великобритания от европейските държави.   Засега нито един министър, включително и Джонсън не се обявил открито срещу плановете на премиера. Според медията, предложенията за плавен Брекзит са получили подкрепата на всички министри, включително и на Борис Джонсън.     Великобритания напуска Европейския съюз в 23 часа на 29 март 2019 година, след което започва двугодишен период през който част от търговските споразумения ще действат, както досега.", "date": "2018.07.08", "title": "Тереза Мей заплаши Борис Джонсън"}
{"url": "http://www.classa.bg/%D1%81%D0%B2%D1%8F%D1%82/item/383836-%D0%B1%D0%B5%D0%B7-%D0%BF%D0%B0%D1%80%D0%B8%D1%82%D0%B5-%D0%BE%D1%82-%D0%B5%D1%81-%D1%82%D1%83%D1%80%D1%86%D0%B8%D1%8F-%D0%BD%D1%8F%D0%BC%D0%B0%D1%88%D0%B5-%D0%B4%D0%B0-%D0%B5-%D1%82%D0%BE%D0%B2%D0%B0,-%D0%BA%D0%BE%D0%B5%D1%82%D0%BE-%D0%B5", "text": "Ердоган обича да хвали силата на своята страна и да изтъква, че не е Турция тази, която се нуждае от ЕС. В икономическо отношение обаче страната зависи почти изцяло от Европа и нейните пари,  се казва в анализ на ФАЦ.             Турският президент Реджеп Тайип Ердоган, който след последните избори и след промяната на конституцията ще е вече и премиер, обича да хвали силата на своята страна. И действително - геостратегическата и военна мощ на втората по големина членка на НАТО е забележителна, както си пролича от войната в Сирия и от кризата с бежанците.     Но в икономическо отношение Турция остава в най-добрия случай второразрядна сила, независимо от възхода през последните години, постигнат под ръководството на управляващата партия на Ердоган, пише ФАЦ и се аргументира по следния начин: Покупателната сила на населението отрежда на Турция едва 13-то място сред най-големите народни стопанства. БВП на страната възлиза на 2,2 трилиона долара и е наполовина по-малък от този на Германия, независимо че двете страни имат почти еднакъв брой жители. По данни на МВФ, годишният доход на глава от населението възлиза на 26. 500 долара годишно. По този показател Турция се нарежда чак на 53-то място в света, редом с Казахстан.   Най-важният партньор   Фактът, че Турция изобщо успя да стигне до днешното си икономическо състояние, се дължи на един партньор, когото Анкара в последно време обича да дразни: този партньор е ЕС, пише ФАЦ и обяснява: От приемането на Турция в Европейския митнически съюз през 1996 година – т.е. три години преди Турция да стане официална кандидатка за членство в ЕС, преките инвестиции и търговията нараснаха многократно. Безмитните индустриални стоки междувременно съставляват 95% от целия търговски обмен.   Тъй като Турция няма да бъде приета скоро в ЕС страната се стреми към разширяване на митническия съюз, отбелязва ФАЦ и допълва: Турското правителство иска да отпаднат митническите тарифи и за аграрни продукти, услуги и публични търгове. Ефектът от подобно нещо би бил огромен.   Институтът Ifo е изчислил, че включването на тези браншове в безмитния обмен би увеличило БВП на Турция с 1,8 процента. А доходът на глава от населението би се увеличил с 171 долара.   Но засега поне това няма да се случи, съобщава ФАЦ и обяснява, че страните-членки на ЕС преди няколко дни са взели решение да не започват преговори за задълбочаване на митническия съюз с Анкара с обосновката, че Турция междувременно се е отдалечила още повече от ЕС. Брюксел има предвид нарушаването на правовите принципи и демокрацията слез проваления опит за преврат през юли 2016 г.   Хладните политически отношения обаче не означават, че ЕС е порязал Турция финансово. Тъкмо обратното: Докато присъединителните преговори не бъдат официално прекратени, Турция има право да получава европейски средства. През 2016 година бяха обещани помощи в размер на 2,1 милиарда евро. Брюксел обича да повтаря, че за Турция в действителност заминават значително по-малко средства, но европейските плащания все пак са възлизали на 1,7 милиарда евро. Това означава, че Анкара е била най-големият получател на средства. Най-голямата част от средствата са заминали за Турция под формата на „помощи за сближаване с ЕС\", макар че никак не е ясно дали изобщо Турция ще бъде приета в общността.   Европейските банки също продължават ангажиментите си в Турция. ФАЦ пише, че през 2017 година Европейската банка за възстановяване и развитие (ЕБВР) е отпуснала тъкмо на Турция най-голямата сума: свежи пари на стойност 1,5 милиарда евро. Европейската инвестиционна банка също е много активна в Турция: Досега отпуснатите кредити за страната възлизат на 18 милиарда евро – а това е повече, отколкото е получила Гърция от тази банка, коментира ФАЦ.   Частни капитали   Без европейските пари турската икономика щеше да закъса още по-силно   В Турция се вливат и много частни капитали. За периода между януари и април, инвестициите на европейските фирми са отбелязали лек спад, но там все пак са се влели 1,2 милиарда евро – 72% от всички преки инвестиции. По данни на турската Централна банка, през миналата година преките частни европейски инвестиции са съставлявали 67 процента.   Всяка десета чуждестранна фирма в Турция е германска. Европейската търговия с Турция отново се увеличава, а европейците са най-многобройната група туристи в Турция. Между януари и април тази година страната е била посетена от 2,6 млн. туристи от ЕС – една трета от всички пътувания. Увеличил се е и броят на германските туристи. Всички тези цифри сочат едно: Зависимостта на Турция от Европа е значително по-голяма, отколкото тази на Европа от Турция, заключава ФАЦ.", "date": "2018.07.08", "title": "Без парите от ЕС Турция нямаше да е това, което е"}
{"url": "http://www.classa.bg/%D1%81%D0%B2%D1%8F%D1%82/item/383834-%D1%80%D0%B8%D0%BC-%D0%BD%D1%8F%D0%BC%D0%B0-%D0%B4%D0%B0-%D0%BA%D1%83%D0%BF%D0%B8-%D0%BF%D0%BE%D0%B2%D0%B5%D1%87%D0%B5-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B8-f-35-%D0%BE%D1%82-%D1%81%D0%B0%D1%89", "text": "Италия вече няма да купува американски изтребители F-35, произведени от корпорацията \"Локхийд Мартин\" и обмисля намаляване на текущата поръчка от 90 самолета. Това заяви италианският министър на отбраната Елизабета Трента по време на интервю с канала La7.   Трента отписа нови договори със САЩ за закупуването на повече F-35, като добави, че поръчката за 60 самолета F-35A и 30 самолета F-35B, може да бъде подложена на преглед.   \"Ние вече няма да купуваме F-35, сега мислим как да продължим с текущите договори за покупка\", каза Трента.   Министърът посочи няколко причини за предпазливост, като заяви, че \"тежките финансови санкции\", резултат от отмяната на поръчката, биха стрували на италианския бюджет значителна сума.   В допълнение, прекратяването на договора може да има отрицателно въздействие върху италианските служители, работещи в производствената сфера и също така цитира ползите по отношение на технологиите и научните изследвания в Италия.   \"Никой не крие факта, че винаги сме били критични (...) С оглед на съществуващите договори, подписани от предишното правителство, провеждаме внимателна оценка, която преследва изключително националния интерес\", добави Трента.   Италия стана единствената страна, която произвеждаше F-35B, освен САЩ. През май 2017 г. страната пусна първия самолет. Самолетите трябваше да бъдат доставени в базата на американския флот в Мериленд за сертификация и обучение на екипажа.", "date": "2018.07.08", "title": "Рим няма да купи повече изтребители F-35 от САЩ"}
{"url": "http://www.classa.bg/%D1%81%D0%B2%D1%8F%D1%82/item/383835-%D1%82%D1%80%D1%8A%D0%BC%D0%BF-%D0%BE%D0%B1%D0%B5%D1%89%D0%B0%D0%B2%D0%B0-%D0%BD%D0%B0-%D1%81%D0%B5%D0%B2%D0%B5%D1%80%D0%BD%D0%B0-%D0%BA%D0%BE%D1%80%D0%B5%D1%8F-%D0%B1%D0%BB%D0%B5%D1%81%D1%82%D1%8F%D1%89%D0%BE-%D0%B1%D1%8A%D0%B4%D0%B5%D1%89%D0%B5-,-%D0%B0%D0%BA%D0%BE-%D0%B8%D0%B7%D0%BF%D1%8A%D0%BB%D0%BD%D0%B8-%D0%BF%D1%8A%D0%BB%D0%BD%D0%B0-%D0%B4%D0%B5%D0%BD%D1%83%D0%BA%D0%BB%D0%B5%D0%B0%D1%80%D0%B8%D0%B7%D0%B0%D1%86%D0%B8%D1%8F", "text": "Президентът на САЩ, Доналд Тръмп, ще осигури \"блестящо бъдеще\" на Северна Корея, ако ядрения въпрос бъде решен в тази страна, заяви държавният секретар на САЩ, Майк Помпео, през втория ден от официалното си посещение в Пхенян.   \"Президентът Тръмп обещава светло бъдеще за Северна Корея, но за целта е необходимо да се извърши пълна денуклеаризация\", цитира го японският вестник \"Никей\".   Не за пръв път Помпео повтаря думите на Тръмп за по-добро бъдеще на севернокорейците. Само часове преди началото на третото си посещение в Северна Корея, той написа в туит, че докато е бил на борда на самолета на път за Пхенян, е разговарял с ръководителя на Белия дом, който отново подчертал своето убеждение, че севернокорейският лидер Ким Чен-ун \"търси различно и по-светло бъдеще за хората в Северна Корея\".   По време на преговорите в събота, вниманието на американската страна бе насочено към разбиането дали Северна Корея може да предприеме конкретни мерки, както и да определи методите за денуклеаризация и сроковете им.   Помпео пристигна в Пхенян в петък и бе посрещнат от заместник-председателя на Централния комитет на Корейската работническа партия, Ким Йонг-Чол, който е лидер на групата за текущите преговори със страната. По време на тричасовите разговори вчера, страните се договориха да създадат няколко работни групи, които, наред с други въпроси, ще се занимават с денуклеаризацията на Северна Корея. Тези групи ще се погрижат за техническите въпроси, включително оценките на мерките, предприети от Пхенян за разрушаване на ядрената му програма.   Според Помпео, \"три седмици след срещата на върха в Сингапур между президента Тръмп и лидера на Северна Корея Ким Чен-ун, неговият екип работи неуморно за постигане на пробив в преговорите\". Освен това той потвърди отново, че се гордее с работата, която екипът му е направил.   Също така бе съобщено, че ръководителят на американската дипломация е повдигнал пред Северна Корея въпроса за репатрирането на останките на американските военни, убити в северната част на Корейския полуостров по време на войната от 1950-1953 г.", "date": "2018.07.08", "title": "Тръмп обещава на Северна Корея \"блестящо бъдеще\", ако изпълни пълна денуклеаризация"}
{"url": "http://www.classa.bg/%D1%81%D0%B2%D1%8F%D1%82/item/383837-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%BE%D1%82%D0%BE-%D0%BA%D1%80%D0%B0%D0%BB%D1%81%D1%82%D0%B2%D0%BE-%D0%B8%D1%81%D0%BA%D0%B0-%D1%81%D1%8A%D0%B7%D0%B4%D0%B0%D0%B2%D0%B0%D0%BD%D0%B5-%D0%BD%D0%B0-%D0%B7%D0%BE%D0%BD%D0%B0-%D0%B7%D0%B0-%D1%81%D0%B2%D0%BE%D0%B1%D0%BE%D0%B4%D0%BD%D0%B0-%D1%82%D1%8A%D1%80%D0%B3%D0%BE%D0%B2%D0%B8%D1%8F-%D1%81-%D0%B5%D1%81-%D1%81%D0%BB%D0%B5%D0%B4-brexit", "text": "Британският премиер, Тереза Мей, обяви че нейното правителство е постигнало \"обща позиция в полза на създаването на зона за свободна търговия между Великобритания и Европейския съюз след напускането на блока.\"   \"Днес, в подробни дискусии, кабинетът се съгласи на колективна позиция за бъдещето на нашите преговори с ЕС\", каза Мей, като посочи, че нейното предложение е \"да се създаде зона за свободна търговия между Великобритания и ЕС да се установи общ регламент за промишлените и селскостопанските продукти \".   Според британския премиер \"това ще поддържа високи стандарти в тези области\", но същевременно Лондон ще си гарантира, че \"по-нататъшни промени в бъдеще не ще се случват, без одобрението на парламента\". Освен това Мей каза, че тази мярка ще улесни защитата на заетостта и осигуряването на прехрана за населението, както и изпълнението на задълженията със Северна Ирландия.   На същото заседание бе договорен нов \"благоприятен за бизнеса митнически модел, със свобода за постигане на нови търговски споразумения по света\".   За следващата седмица в Лондон планира да публикува \"Бяла книга [официална публикация на правителството, основа за изготвянето на законодателен акт], за да се установят подробности за това как се възстанови контролът над парите ни, нашите закони и нашите граници\".   В същото време министрите решиха да се подготвят да напуснат Европейския съюз без споразумение, ако Брюксел отхвърли неотдавнашния план за \"Брексит\". Както премиерът повтори няколко пъти, \"без споразумение е по-добре, отколкото с лошо споразумение.\"", "date": "2018.07.08", "title": "Обединеното кралство иска създаване на зона за свободна търговия с ЕС след \"Brexit\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383838-%D0%B4%D0%B0%D0%BB%D0%B8-%D0%B1%D0%BE%D1%81%D0%B8%D1%8F-%D0%BF%D0%BE%D1%85%D0%B0%D0%BF%D0%B2%D0%B0-%D0%BF%D0%B0%D1%80%D1%87%D0%B5%D1%82%D0%B0-%D0%BC%D0%B5%D1%81%D0%BE-%D0%BF%D1%80%D0%B5%D0%B7-%D0%BD%D0%BE%D1%89%D1%82%D0%B0-%D0%BA%D0%B0%D1%82%D0%BE-%D0%B2%D0%B0%D1%81%D0%B8%D1%81%D1%83%D0%B0%D0%BB%D0%B8%D0%B9-%D0%BB%D0%BE%D1%85%D0%B0%D0%BD%D0%BA%D0%B8%D0%BD", "text": "«Нашият Васисуалий Лоханкин, а.к.а. Николай Колев-Босия дали през нощта похапва парчета месо като знаменития герой на Илф и Петров или предпочита пържоли?    А сега сериозно- да правиш гладна стачка, да се палиш или да извършваш каквито и да било самовредителства в една съвременна държава е признак на тежка идиотия или на класическо службогонство.    Днес можеш да пишеш и говориш всичко, да призоваваш за каквото и да било и нищо лошо няма да ти се случи. Даже може и да те наградят.    Гладната стачка има смисъл само в едно несвободно общество, когато нямаш никакво друго средство да бъдеш чут. Да гладуваш днес е добре за здравето, но в никакъв случай не може да бъде политическа позиция.» Петър Волгин, Фейсбук   «Вие забравихте ли кой беше той в началото на демокрацията ?Двамата със Сюлейман Паси скачаха най-високо срещу долари ! Явно е свършил гущерите !       Петър Волгин     Това монтаж ли е? Ако не е, е много смешно. The Босия отива на работа пред Народното събрание за гладна стачка с мерчудес. Колко да е бос:)  ", "date": "2018.07.08", "title": "Дали Босия похапва парчета месо през нощта като Васисуалий Лоханкин?"}
{"url": "http://www.classa.bg/%D1%81%D0%B2%D1%8F%D1%82/item/383839-%D0%BD%D0%B0%D0%B9-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D0%B1%D0%B0%D0%B7%D0%B0-%D0%BD%D0%B0-%D0%B2%D0%BC%D1%81-%D0%BD%D0%B0-%D1%81%D0%B0%D1%89-%D0%BF%D0%BE%D1%82%D1%8A%D0%B2%D0%B0", "text": "Главната военно-морска база на Атлантическия флот на ВМС на САЩ в Норфолк, щата Вирджиния може да потъне под водата, пише    .   Изследователската компания  American Security Project е включила базата в списъка на военните обекти, подложени на най-голям риск във връзка с промяната на климата.     Отбелязва се, че от 2000 година в град Норфолк са се случили значително поведе наводнения, отколкото по-рано.   Болшинството модели на оценка на климатичните промени показват, че в бъдеще те ще бъдат още повече — според прогнозите, към 2100 година нивото на водата ще нараства с метър и половина.     Освен това, с промяната на климата в региона ще започнат да бушуват по-мощни урагани.   В Инженерните войски на САЩ считат, че една подобна буря може да  разруши базата в Норфолк и съпътстващата инфраструктура.   Списанието отбелязва, че ръководството на ВМС може да се откаже от изграждането в най-уязвимите части на базата за решаване на проблемите, но инфраструктурата няма да може да бъде защитена лесно в условията на икономия на бюджетни средства.   Базата на ВМС на САЩ в Норфолк е най-голямата военно-морска база в света.   Там се базират минимум 75 кораби, включително атомни самолетоносачи.   В базата се намират също щабовете на върховното командване на въоръжените сили в зоната на Атлантика и главнокомандващия Атлантическия флот.    ", "date": "2018.07.08", "title": "Най-голямата база на ВМС на САЩ потъва"}
{"url": "http://www.classa.bg/%D1%81%D0%B2%D1%8F%D1%82/item/383831-%D0%BC%D0%B5%D0%B6%D0%B4%D1%83%D0%BF%D0%BB%D0%B0%D0%BD%D0%B5%D1%82%D0%BD%D0%B0-%D0%B7%D0%B0%D0%BF%D0%BB%D0%B0%D1%85%D0%B0-%D0%B1%D0%B0%D0%BA%D1%82%D0%B5%D1%80%D0%B8%D0%B8%D1%82%D0%B5-%D0%BC%D1%83%D1%82%D0%B8%D1%80%D0%B0%D1%82-%D0%B2-%D0%BA%D0%BE%D1%81%D0%BC%D0%BE%D1%81%D0%B0-%D0%B8-%D1%81%D0%B5-%D0%B7%D0%B0%D0%B2%D1%80%D1%8A%D1%89%D0%B0%D1%82-%D0%BD%D0%B0-%D0%B7%D0%B5%D0%BC%D1%8F%D1%82%D0%B0-%D0%BF%D0%BE-%D0%B0%D0%B3%D1%80%D0%B5%D1%81%D0%B8%D0%B2%D0%BD%D0%B8", "text": "Руските учени откриха увеличение на агресивността и резистентността към антибиотици в микроорганизмите, завърнали се на Земята след дълъг престой в космоса, съобщава агенция \"Риа Новости\". Учените предупреждават, че в бъдеще мутиралите бактерии могат да представляват заплаха за живота както на нашата планета, така и извън нея.   Тези предупреждения се основават на резултатите от редица фундаментални космически изследвания, които ще бъдат представени на заседанието на Международния комитет за космически изследвания, през юли в САЩ.   Наблюдавайки щамове на бактерии от видовете Bacillus Subtilis след престой от 31 месеца в космоса, изследователите са отчели увеличаване на тяхната устойчивост на шест антимикробни лекарства, от осем проучени. Следователно, може да се заключи, че след получаването на въздействието на редица неблагоприятни фактори, присъщи на открития космос, оцеляват най-устойчивите и агресивни щамове.   Няколко серии от експерименти са били извършени на повърхността на руския сегмент на Международната космическа станция (МКС) от януари 2005 г. Един от тях бе озаглавен \"Биориск\", като част от който, на Земятя са били изпращани на всеки шест месеца проби от биоорганизми, разположени в специално устройство, инсталирано във външния слой на МКС.   За изпитването са били избрани 68 видове организми, от бактерии до висши растения и гръбначни организми (спори на бактерии и гъби, растения, семена, яйца ракообразни, ларвите на комарите, сух хайвер, риба и т.н.).   Руските учени предупреждават, че земните организми, които мутират по време на престоя им на външната повърхност на МКС, в открития космос, могат да представляват опасност за живота на нашата планета, което означава, че тази заплаха трябва да бъде взета под внимание в изискванията на \"планетарната карантина\".   \"Тъй като е доказано, че живите организми могат да оцелеят в космоса, хипотетично, в далечното бъдеще, навлизането на чужди вещества от други планети на Земята е възможно. В допълнение, земните микроорганизми, които пътуват в космоса и се завръщат, посещават друга планета и се превръщат в атмосферата неизвестно в какво\", се казва в доклада.   Изследователите възнамеряват да използват резултатите от изследванията, за да разработят мерки за защита на планетата от такива заплахи. Резултатите от тези изследвания имат не само значителен научен интерес, но и практическо значение за оправдаването на планетарната карантинна стратегия при реализирането на бъдещи междупланетни полети.", "date": "2018.07.08", "title": "Междупланетна заплаха: бактериите мутират в космоса и се завръщат на Земята по-агресивни"}
{"url": "http://www.classa.bg/%D1%81%D0%B2%D1%8F%D1%82/item/383832-%D0%B1%D0%B5%D0%B7-%D0%B1%D0%BC%D0%B2-%D1%82%D0%B0-%D0%B8-%D0%BC%D0%B5%D1%80%D1%86%D0%B5%D0%B4%D0%B5%D1%81%D0%B8-%D0%BF%D0%BE-%D0%BF%D0%B5%D1%82%D0%BE-%D0%B0%D0%B2%D0%B5%D0%BD%D1%8E-%D0%B4%D0%B2%D0%B0-%D1%81%D1%86%D0%B5%D0%BD%D0%B0%D1%80%D0%B8%D1%8F", "text": "Американският президент Доналд Тръмп не искал да вижда вече БМВ-та и Мерцедеси по Пето авеню. Заплашва с високи мита германските производители. Но сценариите са само два,  а Тръмп изглежда не ги познава.             Пето авеню в Ню Йорк сити: Безкрайна поредица от луксозни магазини. Пето авеню е улицата на богатите и красивите. По Пето авеню се движат най-скъпите лимузини. Сред тях и най-новите модели на Мерцедес и БМВ. Ако стане това, което иска президентът Тръмп, тях вече няма да ги има по луксозния булевард.   Още в предизборната си кампания той обеща да подпомогне американската икономика, да създаде нови работни места и да насърчава местното производство.      Чуждите страни, които внасят своите стоки в Америка бяха и си остават трън в очите на президента. Луксозни германските лимузини, които преминават пред очите му пред „Тръмп Тауър\" по Пето авеню олицетворяват всичко онова, което той не желае да вижда. През април Тръмп бил казал пред френския президент Еманюел Макрон, че ще води търговската война дотогава, докато изчезнат и последните БМВ-та и Мерцедеси от Пето авеню.   Сценарий №1: Мито от 25% върху автомобилите от ЕС   Ако автомобилопроизводителите от ЕС бъдат принудени да плащат между 20 и 25 процента мито за колите, които искат да продават в САЩ, почти всички БМВ-та и Мерцедеси наистина ще изчезнат от Пето авеню. Вероятно точно това е имал предвид американският президент, когато миналия месец заплаши в Туитър европейските автомобилостроители, че ще им наложи тъкмо такива мита.   Представителството на Мерцедес на Пето авеню   На пръв поглед това звучи логично, казва анализаторът на автомобилния пазар Ефраим Леви и обяснява: „Тогава производителите ще се опитат да си компенсират разноските по митата с повишения на цените. А повишат ли се цените на германските автомобили в САЩ, ще ги купуват все по-малко хора\", казва той.   Но дали почитателите на германските автомобили наистина ще се преориентира към американски коли? „От 20 години карам само Мерцедес\", казва един почитател на германската марка и допълва, че в крайна сметка би бил готов да плати и по-висока цена за любимия си автомобил. Същото споделя и един шофьор на БМВ: „Американските автомобили не ми харесват\", споделя той и казва, че в краен случай би си купил някой по-евтин модел германски автомобил. Засега клиентите явно не се стряскат от заплахите на Тръмп. Стабилните показатели за продажбите на Мерцедес и БМВ потвърждават това. „Мисля, че много хора първоначално изчакват да видят какво ще стане в действителност. И в миналото Тръмп е отправял големи заплахи, но в крайна сметка не ги осъществи изцяло\", казва Ефраим Леви. Какви ще са последиците от този сценарий?   - За трудовия пазар в САЩ: Много малко нови работни места   - за държавната хазна: Приходи от 5,2 млрд. долара годишно от мита   - За Пето авеню: Мерцедесите и БМВ-тата ще са си пак толкова, само че от по-евтините модели.   Сценарий №2: Без мита в търговията между САЩ и ЕС   Подобно нулево решение предложи американският посланик в Германия Ричард Гренел на шефовете на германските автомобилни концерни. На пръв поглед това би означавало точно обратното на онова, което иска Тръмп. Но макар и да изглежда значително по-благоприятно за европейците в сравнение с първия сценарий, и този втори вариант би донесъл печалби само за САЩ.   На автомобилите, които САЩ внасят в Европа, досега се налагаха мита от средно 10%. А автомобилите от ЕС, внасяни в САЩ,бяха обмитявани само с 2,5%. Какво тогава би означавало предложеното безмитно решение на проблема? Американските автомобили в ЕС вероятно ще поевтинеят с около 10 на сто. Ще купуват ли обаче европейците масово американски коли? По-скоро не. Същевременно Мерцедес и БМВ ще могат да внасят автомобили в САЩ без мито и по Пето авеню ще се появят още повече Мерцедеси и БМВ-та. Но каква е готовността на ЕС да сключи подобна сделка?    Доналд Тръмп не бива да забравя, че германските автомобилни концерни произвеждат голяма част от своите возила автомобили за американския пазар именно в САЩ. Тоест те правят точно това, което иска Тръмп от тях – да създават работни места. Най-големият завод на БМВ в света е в Южна Каролина. Мерцедес дава работа в САЩ на 24.000 собствени служители и на още 150.000 работници във фирмите-поддоставчици.   Много от произведените в САЩ германски автомобили изобщо не отиват на американския пазар. БМВ например изнася над 70% от годишната си продукция в трети страни. Един от най-големите клиенти е Китай, страната на която Тръмп наскоро официално обяви търговска война. Ответните китайски мита следователно ще засегнат и европейските автомобилопроизводители, независимо че между ЕС и Китай не се води търговска война.   Най-голямата фабрика на БМВ в света се намира в Южна Каролина   Германските автомобилопроизводители в САЩ имат две възможности. Първо: Те могат да оставят произведените в САЩ автомобили на американския пазар. Другата възможност е да прехвърлят своите производства направо в Китай, а това би означавало САЩ да загубят хиляди работни места.   Какви ще са последиците от този сценарий?   - за трудовия пазар в САЩ: Отпадане на хиляди работни места   -за държавната хазна: Икономия от около 5,7 млрд. долара годишно от липсата на мита за внос в ЕС   - За Пето авеню: Повече Мерцедеси и БМВ-та, отколкото досега   С други думи: Каквото и да прави Тръмп, няма да успее да прогони мерцедесите и БМВ-тата от Пето авеню. Те са неразделна част от облика на тази улица. Също както „Тръмп Тауър\".", "date": "2018.07.08", "title": "Без БМВ-та и Мерцедеси по Пето авеню? Два сценария:"}
{"url": "http://www.classa.bg/%D1%81%D0%B2%D1%8F%D1%82/item/383833-%D0%B8%D0%BB%D0%BE%D0%BD-%D0%BC%D1%8A%D1%81%D0%BA-%D0%BF%D1%80%D0%B5%D0%B4%D0%BB%D0%B0%D0%B3%D0%B0-%D0%BD%D0%B5%D0%B2%D0%B5%D1%80%D0%BE%D1%8F%D1%82%D0%B5%D0%BD-%D0%BF%D0%BB%D0%B0%D0%BD-%D0%B7%D0%B0-%D1%81%D0%BF%D0%B0%D1%81%D1%8F%D0%B2%D0%B0%D0%BD%D0%B5-%D0%BD%D0%B0-%D0%B4%D0%B5%D1%86%D0%B0%D1%82%D0%B0-%D0%B2-%D0%BF%D0%B5%D1%89%D0%B5%D1%80%D0%B0-%D0%B2-%D1%82%D0%B0%D0%B9%D0%BB%D0%B0%D0%BD%D0%B4", "text": "Предприемачът и изобретател Илон Мъск обяви в Twitter, че инженерите от космическата компания SpaceX и фирмата му за разкопки и инфраструктура Boring Co, са се обърнали към Тайланд, за да проверят лично дали могат да помогнат за спасяване на децата в капан в пещерата на Тхам Луанг , разположена в северната част на страната. Освен това той предложи нестандартна идея за евентуална евакуация на учениците.   \"Може би си струва да се опита поставяне на найлонова тръба с един метър в диаметър (или няколко по-къси тръби за най-трудните участъци) през мрежата от пещери, напомпана с въздух, като надуваем замък Това трябва да създаде въздушен тунел под водата под покрива на пещерата и да се саморегулира\", пише Мъск.   На 2 юли дванадесет деца и техният треньор по футбол бяха открити живи, десет дни след изчезването им в пещерата. Спасителната операция все още е далеч от успешното приключване. Първоначално бе предупредено, че спасяването може да продължи няколко месеца, но тъй като тази седмица в района се очаква мусонни дъждове, е вероятно да се извърши опит за спасяване в следващите дни.   За да се улесни излизането на децата, специалистите източват водата от пещерата. Нивото й обаче спада много бавно, с един сантиметър на час или по-малко. Тайландските власти се опитаха също да пробият дупки в пещерата, за да помогнат за изтичането на повече вода, но дебелината на скалата е възпрепятствала тези усилия.", "date": "2018.07.08", "title": "Илон Мъск предлага невероятен план за спасяване на децата в пещера в Тайланд"}
{"url": "http://www.classa.bg/%D1%81%D0%B2%D1%8F%D1%82/item/383830-%D0%B5%D0%B2%D1%80%D0%BE%D0%BF%D0%B0-%D0%BA%D0%B0%D0%BA-ss-%D1%81%D1%8A%D0%B7%D0%B4%D0%B0%D0%B2%D0%B0%D1%88%D0%B5-%D0%B0%D1%80%D0%B8%D0%B9%D1%81%D0%BA%D0%B8-%D0%B4%D0%B5%D1%86%D0%B0", "text": "Безумната идея е била на Хайнрих Химлер. За да се увеличи \"арийската раса\", нацистите отвличали русокоси и синеоки деца от окупираните страни в Централна и Източна Европа.  За тези жертви няма дори парично обезщетение.               Като малко дете, ищецът е отвлечен през 1942 г. от окупираната от нацистите Полша. Отраснал е в германския град Лемго в областта Източна Вестфалия и не знае нищо за истинския си произход. \"И до днес страдам от това, че не знам кои са родителите ми\", споделя Херман Людекинг, който е пенсиониран инженер и днес живее в Бад Дюрхайм, в Шварцвалд.   Макар хиляди като него споделят съдбата му, но малцина се осмеляват да говорят за нея. В жалбата си Херман Людекинг е поискал \"еднократна помощ\" като обезщетение за отвличането му. „Въпросът обаче не е в парите, искам Германия само да ме признае за жертва\", споделя мъжът. В началото на юли 2018 г. той посрещна с огорчение току-що излязлото съдебното решение: \"След няколко години нас вече няма да ни има, проблемът ще се реши биологически от само себе си. Това ли иска Федералната република?\" - пита Людекинг.   \"Огромна неправда\"     Принудителното \"германизиране\" на ищеца представлява огромна неправда, признава съдът. Досега обаче никога не са били присъждани финансови обезщетения на \"откраднати деца\", поради което тази група потърпевши засега не се признава като жертва на нацизма.   В рамките на Закона за последиците от войната Федералната република изплаща обезщетения на жертвите на националсоциализма, но ищецът не попада в тази категория. На съдебното заседание съдиите в Кьолн се опитаха да обяснят на ищеца кои категории лица имат право на обезщетение. Например хомосексуалните, които са били разглеждани от нацистите като \"непълноценен човешки материал\" и въз основа на това са били преследвани заради \"особеностите им\".   Херман Людекинг показва снимка, на която е бил седемгодишен   Действително Людекинг не е бил \"малоценен\" по смисъла на нацистката идеология, а точно обратното - бил е \"твърде ценен\". Отвличани са били само такива деца, които могат да увеличат числеността на \"арийската раса\" – т.е. синеоки и русокоси.   Още през 1938 г. райхсфюрерът на SS Хайнрих Химлер заявява следното: \"Аз действително смятам да донеса германска кръв, ще я грабя и крада, откъдето мога.\" В окупираните от страни в Централна и Източна Европа нацистите започват да отнемат деца от родителите им или да ги отвличат от сиропиталища, за да ги закарат в Германия.   Тези деца са били изпращани в детски приюти на близкото до SS сдружение \"Лебенсборн\", където по най-безогледен начин са били „германизирани\". Имената има са фалшифицирани, а отвлечените деца са обявявани за \"Деца от Изток\". Така е потулена истината за произхода им, включително и от германските семейства, които взимали под попечителство отвлечени деца. Въпросните семейства е трябвало да смятат, че отглеждат деца на германци от окупираните територии.   Непризнатите жертви   Това, че жертвите на \"германизацията\" не получават обезщетение, защото нацистите не са ги подлагали на гонения, а са ги смятали за \"твърде ценни\", е абсурдно и срамно, казва Людекинг. Макар да е разочарован от решението на съда в Кьолн, то не го е изненадало, защото неведнъж е получавал отрицателен отговор от властите.    От години той се ангажира в сдружението \"Откраднати деца - забравени жертви\", чиито жалби неведнъж са били отхвърляни. Сдружението е създадено от Кристоф Шварц, учител и историк от Фрайбург. \"Срещу децата е извършена огромна несправедливост, на тях им е било отнето детството и идентичността и те със сигурност са жертви на нацисткия режим, макар и да не получават съответното признание, нито пък обезщетения. А това е ново унижение и травма за тях\", изтъква Шварц.   През 2017 г. Дойче Веле и полският новинарски портал Interia създадоха съвместния проект \"Откраднати деца\". Репортерите издириха данни от архивите за все още живите жертви на принудителна германизация. В рамките на проекта бяха публикувани над 40 текста и 24 видеа, които достигнаха до милиони хора в Германия и Полша.", "date": "2018.07.08", "title": "Европа Как SS създаваше \"арийски деца\""}
{"url": "http://www.classa.bg/%D1%81%D0%B2%D1%8F%D1%82/item/383829-%D0%BF%D0%BE%D1%87%D0%B8%D0%BD%D0%B0-%D1%81%D1%82%D0%B8%D0%B2-%D0%B4%D0%B8%D1%82%D0%BA%D0%BE,-%D0%BB%D0%B5%D0%B3%D0%B5%D0%BD%D0%B4%D0%B0%D1%80%D0%BD%D0%B8%D1%8F%D1%82-%D1%85%D1%83%D0%B4%D0%BE%D0%B6%D0%BD%D0%B8%D0%BA-%D0%BD%D0%B0-%D0%BA%D0%BE%D0%BC%D0%B8%D0%BA%D1%81%D0%B8-%D0%B8-%D1%81%D1%8A%D0%B7%D0%B4%D0%B0%D1%82%D0%B5%D0%BB-%D0%BD%D0%B0-%D1%81%D0%BF%D0%BE%D0%B9%D0%B4%D1%8A%D1%80%D0%BC%D0%B5%D0%BD", "text": "На възраст от 90 години е починал влиятелният художникът на комикси Стив Дитко, който заедно с писателя Стан Лий, създаде герои като Спайдърмен и Доктор Стрейндж, информира полицията на град Ню Йорк..   Причината за смъртта не беше разкрита. Дитко е намерен мъртъв в апартамента си на 29 юни и се смята, че е починал около два дни по-рано.   Дитко също участва в създаването на класически герои в комикса \"Спайдър-Ман\", като например \"Доктор Октопус\", \"Сандман\" и \"Зелен гоблин\".", "date": "2018.07.08", "title": "Почина Стив Дитко, легендарният художник на комикси и създател на Спойдърмен"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383823-%D0%BB%D0%B5%D0%B9%D0%B4%D0%B8-%D0%B1%D0%B8-%D1%81%D0%BA%D0%B0%D0%BD%D0%B4%D0%B0%D0%BB%D0%B8%D0%B7%D0%B8%D1%80%D0%B0-%D1%81", "text": "Една от най-скандалните изпълнителки в българския шоу бизнес - Лейди Би бе забелязана в Слънчев бряг, съобщава \"Флагман\". R&B изпълнителката бе засечена на едно от популярните плажни заведения. Тя бе в компанията на известния ивент мениджър Марио Ангелов.      Двамата бяха в отлично настроение, интимничиха през цялото време, а Марио не пропусна да й направи еротична фотосесия. След еротичната фотосесия от Марио Ангелов, Лейди Би си направи и няколко провокативни селфита    Всъщност това е един най-горещите слухове в хайлайфа – че между двамата има нещо общо. Марио Ангелов засега отрича. Твърди, че двамата се засичат, защото Лейди Би има чести покани по Черноморието и винаги прави незабравими партита.", "date": "2018.07.08", "title": "Лейди Би скандализира с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383824-%D0%BA%D1%80%D0%B0%D0%BA%D0%B0%D1%82%D0%B0-%D0%BD%D0%B0-%D0%B1%D0%B0%D1%80%D0%B1%D0%B8%E2%80%9C", "text": "Известни момичета започнаха активно да използват доста любопитна поза, позирайки за снимка. Това даже вече се е превърнало в тенденция, която се асоциира с една от най-популярните кукли в света.   Тази поза е страхотна за всички, които искат визуално да удължат краката си. За целта просто трябва да стоите на пръстите на краката си. Този метод вече се сдоби с наименуванието „Краката на Барби“, защото напомня на дизайна на известните кукли. Ким Кардашият и Бела Хадид са част от знаменитостите, които вече позират така за всяка своя снимка.   Предлагаме ви да видите кадри на много известни личности, които вече са завладени от новата мода.                                        ", "date": "2018.07.08", "title": "\"Краката на Барби“"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383825-%D0%BD%D0%B0%D0%B9-%D0%B2%D1%80%D0%B5%D0%B4%D0%BD%D0%B8%D1%8F%D1%82-%D0%BD%D0%B0%D0%B2%D0%B8%D0%BA", "text": "Учени от Университета Съри във Великобритания установиха кой е най-вредният навик на хората докато се хранят.     Експертите са на мнение, че вредният навик като гледане на телевизия по време на хранене далеч не е най-опасен за здравето.   Специалистите са провели експеримент с група доброволци, които да се хранят при наличието на различен тип разсейващи фактори. Те били разделени на три групи и всички са консумирали зърнена закуска.     Установено било, че яденето в движение кара хората да преяждат по-късно през деня. Това е най-вредният навик при хранене, отбелязва авторката на изследването професор Джейн Огдън.     \"Когато не се концентрираме изцяло върху ястията си и процеса на приемане на храна, попадаме в един капан на автоматично ядене, в което не следим или не дори не съзнаваме храната, която току-що сме консумирали.“, коментира още експертът.", "date": "2018.07.08", "title": "Най-вредният навик"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383826-%D0%BD%D0%BE%D1%81%D1%8A%D1%82-%D0%BD%D0%B0-%D0%BC%D1%8A%D0%B6%D0%B0-%D1%80%D0%B0%D0%B7%D0%BA%D1%80%D0%B8%D0%B2%D0%B0-%D1%85%D0%B0%D1%80%D0%B0%D0%BA%D1%82%D0%B5%D1%80%D0%B0-%D0%BC%D1%83", "text": "Психологът, писателят и физиономист Дмитрий Сорока вярва, че когато се запознаете с някого, трябва да огледате много добре носа му. Той може да сочи, че човекът срещу вас е харизматичен лидер, щедър или просто мечтател.     За много известни личности, носовете са се превърнали в нещо като визитна картичка. Преди да направите ринопластика определено и добре да помислите хубаво. Промененият външен вид наистина може да промени живота ви.   Забелязали ли сте колко различни могат да бъдат човешките носове – дълги, къси, малки с остър връх, чипи, като картоф и т.н. Дори по националност носовете са различни. Например чернокожите имат широки и сплеснати носове, които няма как да не различите.   Проверете какво значи носът на човека до вас и разбере с кого си имате работа   Дълъг и широк нос     Всички собственици на дълги носове са с различен характер и темперамент. Някои са приятелски настроени, а други не. Някои са широкоскроени, а други имат доста консервативни възгледи. Дългият и широк нос обаче обикновено показва, че човекът е много спокоен и последователен в действията си.   Голям и плътен нос     Това е нос на лидер, на човек, който е целенасочен и готов на всичко, за да стигне до крайната цел. Тези хора постигат желаните резултати на всяка цена и са готови да минат дори през ада за мечтаното.   Дълъг и тънък нос     Хората, притежаващи такъв нос обикновено са горди и много арогантни.   Малък нос     Притежателите на такъв нос хора обикновено се дразнят от най-дребните неща. Те са ревниви. Те обаче са и сериозни, открити и доста импулсивни.   Дълъг нос с остър връх     Тези хора са умни, амбициозни и доста меркантилни. Обичат да печелят пари. Те са изтънчени и истински ценители на красивите неща.   Широк нос     Тези мъже са щедри – обожават да обграждат жените си с внимание и да им правят подаръци. Понякога са нерваци, но обичат да споделят с другите.   Орлов нос     Тази форма определено е запомняща се. Тези мъже са интелигентни и грижовни – хора, на които винаги може да разчитате. Все пак обаче е добре да сте предпазливи с тях, защото са суетни и арогантни.Често са добри разказвачи на несъществуващи истории.   Нос, като картоф     Тези хора са спокойни. Обичат комфорта и тишината. Не са запленени от приключенията, а от тях често лъха на стабилност. Те винаги ще помогнат на всеки с удоволствие.   Чип нос     С такива мъже е много лесно да се общува. Обикновено са душата на компанията. Пълни са с оптимизъм и рядко се разочароват. В същото време те са много уязвими. Имат изтънчен вкус.   Върхът на носа може да показва различни неща. Ако сочи нагоре – то човекът е много импулсивен. Ако обаче посоката е надолу – той е подозрителен, но пък добре се справя с финансите.   Връх на нос, който прилича на човка, обикновено показва, че човек е много хитър и, ако го обидите с нещо, е готов да отмъсти.   Острият връх на носа разкрива, че човекът обича да има контрол над нещата. Често тези хора са креативни и се занимават с изкуство.", "date": "2018.07.08", "title": "Носът на мъжа разкрива характера му"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383827-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-8-%D1%8E%D0%BB%D0%B8", "text": "ОВЕН ( 21 март - 20 април ) Препоръчително е да положите усилия, за да решите финансовите си проблеми. В противен случай и крачка няма да направите напред в основната си дейност. Не гледайте в далечното бъдеще, ако ви предложат нова работа. Тук схемата за вас е проста - ако предложението е интересно, тогава трябва да се съгласите без съмнение. ТЕЛЕЦ ( 21 април - 21 май )  Ще получите много приятни новини, ще се срещнете с разнообразни хора и най-важното, ще реализирате желанията си. Имайте предвид, че не трябва да казвате на всички за вашите цели в кариерата. Особено, ако сте ужасно суеверни. За да подобрите здравето си, не се нуждаете от хапчета, а от голяма доза оптимизъм. БЛИЗНАЦИ ( 22 май - 21 Юни ) Очаква ви добър ден, в който ще имате достатъчно сили за работа и време за общуване с приятели. Не забравяйте и за домакинската си работа, дори ако непрекъснато ви търсят за бизнес дела. В личната сфера назрява не просто конфликт, а сериозен разговор с любимия. Между другото, той ще сложи всичко на мястото си.   РАК ( 22 юни - 23 юли ) Предстои ви, самостоятелно да решите, да бъде или да не бъде. Става дума за нова позиция, която ще отвори пред вас много перспективи. На предизвикателството на користни личности не отговаряйте, иначе изведнъж ще загубите всичко. Във финансовата сфера може да направите непоправима грешка, ако не изчислите текущите си разходи. ЛЪВ ( 24 юли - 23 август ) Днес прехвърлете всички важни срещи, за втората половина на деня, за да не се разкъсвате между домашните дела и работата. Необходимо е да обърнете внимание на онези, които открито ви пречат, да постигнете успех в кариерата. Ако разумно подходите към такива въпроси, вечерта ще почивате на лаврите си. Успокойте само апетита си. ДЕВА ( 24-ти август - 23 септември ) Трябва ентусиазирано да се заемете с нови дела, за да докажете своите таланти и компетентност. Един добър ден за получаване на пари, сключване на сделки и участие в различни събития. Във финансовата сфера, може да има затруднения при получаване на пари чрез превод. Вечерта се въздържайте от спонтанни покупки. ВЕЗНИ( 24 септември - 23 октомври) Не се препоръчва да сте прекалено разточителни с парите и лекомислени в любовните дела. Ако искате да станете по-успешни и щастливи, е време да промените приоритетите си. Въпросите от семеен характер, ще решите бързо и без крайности. Но в кариерата не се стремете към победа на всяка цена, в противен случай ще загубите.   СКОРПИОН ( 24 октомври - 22 Ноември ) Може да получите неочаквана оферта за работа, което ще ви предаде оптимизъм. Този, който ви пречи, несъзнателно ще ви помогнете. Лесно ще намерите общ език с всички, но любимият, няма да иска да споделя вашето мнение. По-късно, ще разберете причините за разногласието.   СТРЕЛЕЦ ( 23 Ноември - 21 Декември ) Днес не е препоръчително да завързвате нови познанства, в противен случай, ще пропилеете целият ден. Няма да може да контролирате емоциите и поведението си, което ще доведе до сериозни конфликти. Обмислете добре финансовите въпроси, за да не пропуснете момента, за получаване на бонус. Вечерта може да се наложи да се занимавате с ремонти и домашни проблеми. КОЗИРОГ (22 Декември - 20 януари ) Днес толкова умно, ще се разпореждате с парите, че няма да изпуснете и един лев. При това в ръцете ви, ще се окажат пари от приятели и колеги. Може да ви възложат организацията на масово събитие, но дали да се съгласите, решавайте сами. Вечерта говорете с хора, които могат да слушат, за да се разтоварите емоционално и получите морална подкрепа.  ВОДОЛЕЙ ( 21 януари -  19  февруари ) Очаква ви енергиен подем и много работа. Може да учите, да овладявате нова професия или да предприемете бизнес пътуване. В личната сфера, също не намалявайте темпото, особено ако вашият роман е започнал наскоро. Вечерта се очакват малки приходи. Оставяйте настрана пари, за ремонти и домашни нужди.   РИБИ ( 20 февруари - 20 март ) Трябва да се съсредоточите върху малките неща и върху това, което в бъдеще, ще ви носи полза. Детайлите може да са незначителни, но обещаващи. Не бягайте от любовта, дори ако ви се струва, че избраникът ви не е съвършен. Може да действате първосигнално, но тук този метод е неподходящ. Възможно е решение, на отдавна тревожещ ви проблем.", "date": "2018.07.08", "title": "Дневен хороскоп 8 юли"}
{"url": "http://www.classa.bg/%D1%81%D0%B2%D1%8F%D1%82/item/383828-%D1%81%D0%B5%D0%B2%D0%B5%D1%80%D0%BD%D0%B0-%D0%BA%D0%BE%D1%80%D0%B5%D1%8F-%D0%BF%D0%BE%D1%81%D1%82%D1%8A%D0%BF%D0%B2%D0%B0-%D0%BF%D0%BE%D0%B4%D0%BB%D0%BE-%D0%BD%D0%BE-%D0%B8-%D0%BB%D0%BE%D0%B3%D0%B8%D1%87%D0%BD%D0%BE", "text": "Напук на всички обещания, Северна Корея явно изобщо не е спирала да обогатява уран. Това може и да се тълкува като подлост от страна на Пхенян. Но от севернокорейска гледна точка то е напълно логично             В онази вечер на 12 юни 2018 година в Сингапур на Доналд Тръмп всичко му изглеждаше повече от ясно. Макар че това едва ли е нещо ново за него. Все пак той поне задвижи ядреното разоръжаване на Северна Корея. Десетилетните усилия на неговите предшественици за постигането на тази цел изглеждаха безплодни и безполезни. Целият свят, а очевидно и самата Северна Корея явно бяха очаквали именно и само тази президент!   Междувременно изминаха близо три седмици. Както можеше и да се предположи, през тях не се случи нищо съществено. Но и самият Тръмп навярно не е очаквал на сериозно, че ще последва някакъв конкретен резултат. Положително е все пак, че разговорите между Вашингтон и Пхенян продължават. Външният министър Майк Помпео отново посети севернокорейската столица. Той и другите ще трябва да се опитат да извлекат някаква политическа субстанция от горещия въздух, с който бе запълнена заключителната декларация от Сингапур. Защото засега няма нищо ново, а в края на миналата седмица дори се появиха съобщения, че напук на всичките обещания за разоръжаване, Северна Корея изобщо не е спирала да обогатява уран. Северна Корея се нуждае от повече разменни монети   Това може и да бъде разтълкувано като подлост от страна на Пхенян. Но от севернокорейска гледна точка то е напълно логично. От една страна Пхенян вече постигна доста неща в Сингапур: Тръмп отмени американско-южнокорейските военни маневри, дори ги нарече \"провокативни\", възприемайки обичайната в Пхенян, а и в Пекин, фразеология. Но подобно решение винаги може да бъде отменено.     Затова Северна Корея се нуждае от колкото се може повече разменни монети в преговорите. Страната ще е принудена да се откаже от някои елементи в своята ядрена програма, но би било напълно нереалистично да се очаква, че в обозримо бъдеще Северна Корея ще прояви готовност да се откаже изцяло от ядреното си оръжие. А в подобна ситуация е добре да има под ръка известно количество високо обогатен уран. В случай на нужда Пхенян би могъл да парадира, че прави голям жест, предавайки обогатения уран на американците или на Международната агенция за атомна енергия, без да застрашава сериозно своята оръжейна програма.   Това са трудностите, с които тепърва ще има да се бори Майк Помпео в Северна Корея. Някой ден и Доналд Тръмп може отново да се заинтересува от темата. И тогава ще си проличи дали светът наистина може да спи спокойно, както беше обявил президентът след срещата на върха в Сингапур.  ", "date": "2018.07.08", "title": "Северна Корея постъпва подло. Но и логично."}
