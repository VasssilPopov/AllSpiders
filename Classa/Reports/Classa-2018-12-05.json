{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/390179-%D0%B3%D0%BE%D1%81%D0%BF%D0%BE%D0%B4%D0%B8%D0%BD-%D0%BF%D1%80%D0%B5%D0%BC%D0%B8%D0%B5%D1%80,-%D0%BD%D0%B8%D0%BC%D0%B0-%D0%BC%D0%BE%D0%B6%D0%B5-%D0%B4%D0%B0-%D0%B8%D0%BC%D0%B0-%D0%BE%D0%BF%D0%B5%D1%80%D0%B0-%D0%B1%D0%B5%D0%B7-%D0%BF%D0%B5%D0%B2%D1%86%D0%B8", "text": "Уважаеми господин Премиер, възможно ли е да съществува опера без певци? Това е аналогична ситуация на абсурда да имате болница без лекари ... ? Здравият разум и световната практика са категорични: \"Не!\". Но, в България, за пореден път се оказва, че всичко е възможно.   Опера без певци? Този абсурден казус става реалност, защото кметът на Благоевград реши да връчи предизвестия за прекратяване на договорите на тримата певци-солисти, част от екипа на КАМЕРНА ОПЕРА БЛАГОЕВГРАД!   Съставът на уникалния за страната културен институт по ведомост е 32-ма души, а бюджетът за 2018-та година е 240,000 лева. Всички служители - от чистачката до уволнените артисти, заедно с техническия персонал и художника, са назначени на минимални заплати. Без директорът естествено, а как и иначе би било възможно? Приходите за миналата година, по изявления на общината, в резултат на некадърното управление на операта са цели 1, 350 лв. - също своеобразен рекорд.   Обявената вчера като \"фалшива\" новина, анонсираща закриването на Камерна опера Благоевград, днес се оказва жестока реалност. Като отстраниш певците вече нямаш опера, а само оркестър.   Логика и здрав разум в идиотското решение за уволненията - няма! Може би кметът и хората около него считат, че след като отстранят шест човека от състава (по изявления в медиите) ще компенсират средствата за разход, породен от увеличения праг на минималната заплата? Или нечий болен мозък на местен фактор е решил, че операта е отживяло изкуство и не е нужна на града?   Апропо, решение на Общинския съвет за преобразуване на културния институт от опера в оркестър или градска капела - няма!!! Както и за трансформация на щата!!! Тогава?   Отстраняват неудобни персони или решението е принципно (и на инат) за осакатяване на камерния оперен театър в Благоевград? И то на фона на задаващата се инвестиция от 1,750,000 лв. за ремонт... Но, в какво ще бъде превърната операта утре, създадена през 70-те години от академик Пламен Карталов - сега директор на Софийската опера, образцов мениджър с преизпълнение на приходната част на Първия оперен театър в България?   Ако няма управленски капацитет в града, цари безхаберие и неграмотност по отношение на целите и мисията на Камерна опера Благоевград, то нека местните корифеи в управлението да се допитат до нашия изтъкнат оперен режисьор и блестящ успешен мениджър за това как се управляват публични средства и как се реализират приходи в сферата на културата. Но, вече десетки години акад. Карталов признава, че никой не се е допитвал до него. И плачевните резултати с операта в Благоевград са налице. Най-безумното в казуса е, че, вместо да се търси нов мениджър, се посяга на артистите, които са само трима?!   Срамота, нали г-н Премиер? Поне за мен - като българин!   Да, аз лично се срамувам от цялата тази история, която едва вчера излезе в публичното пространство . Въпреки опитите да бъде заметена под килима, да бъде представена за \"фалшива\" новина или като политическа атака на опоненти.   Защото нищо фалшиво няма в некадърното управление и лошите финансови резултати, в посегателството срещу културната традиция и камерния оперен театър в града, в унижението да бъдат уволнени с предизвестие млади талантливи професионалисти, които са останали в страната си, за да работят и да правят изкуство за 560 лв. на месец!   Как Ви се струва, господин Премиер? Аз съм потресен!!!   Чудя се дали свободните вече певци няма да дойдат да попеят под прозорците на \"Дондуков\" своите предколедни песни, които са част от концерта им, изнесен в деня на тяхното отстраняване днес?   Ясно е, че е нужна воля: за компетентно и разумно решение, за контрол над едноличното самоуправство, за париране на безхаберието, за превантиране на опитите за съсипване на вече съграденото, за блокиране на опитите за разрушаване и подмяна на значението и ролята на регионалните културни институти.   Аз питам:Защо мълчи Съюзът на музикалните и танцови дейци и г-н Почекански по казуса? Защо мълчат Министерството на културата, Комисията по културата и медиите в 44-ото Народно събрание, Вокалният факултет и Музикално-сценичната катедра на Мизукалната академия...???   Мълчанието е съучастничество!   Господин Премиер, моля Ви, вразумете местните началници в Благоевград! Спасете Камерната опера в Благоевград от местната власт! Фалшивата новина се оказа реалност. Зная, че Вие можете да спрете всичко това!!!   Защото трябва да има и утре! Нали?  ", "date": "2018.12.05", "title": "ГОСПОДИН ПРЕМИЕР, НИМА МОЖЕ ДА ИМА ОПЕРА БЕЗ ПЕВЦИ?"}
{"url": "http://www.classa.bg/%D1%81%D0%B2%D1%8F%D1%82/item/390174-%D0%B4%D0%B8%D1%80%D0%B5%D0%BA%D1%82%D0%BE%D1%80%D0%BA%D0%B0%D1%82%D0%B0-%D0%BD%D0%B0-%D1%86%D1%80%D1%83-%D0%BD%D0%B0%D1%80%D1%83%D1%88%D0%B8-%D0%BF%D1%80%D0%B5%D0%B4-%D1%81%D0%B5%D0%BD%D0%B0%D1%82%D0%B0-%D0%BC%D1%8A%D0%BB%D1%87%D0%B0%D0%BD%D0%B8%D0%B5%D1%82%D0%BE-%D0%B7%D0%B0-%D1%83%D0%B1%D0%B8%D0%B9%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%BA%D0%B0%D1%88%D0%BE%D0%B3%D0%B8", "text": "Директорът на ЦРУ, Джина Хаспел, президира брифинг с лидерите на няколко комисии на Сената на САЩ, вчера - 4 декември, за да разкрие какво знае агенцията за убийството на Саудитския журналист Джамал Кашоги, според доклад на The Wall Street Journal.   Срещата се проведе, защото някои американски законодатели изразиха разочарование, след като Хаспел не участва миналата седмица в брифинга на държавния секретар Майк Помпео и министъра на отбраната Джим Матис. По време на заседанието беше заявено, че няма категорични доказателства, че престолонаследникът на Саудитска Арабия, Мохамед бин Салман, стои зад убийството на Кашоги и сенаторите бяха призовани да не се късат връзките си с кралството заради инцидента.   Според секретен доклад на ЦРУ, престола извършване на престъплението. Отчетът уточнява, че тези контакти са се състояли в часовете преди и сле онаследникът е изпратил най-малко 11 съобщения на Сауд Ал Кахтани - ръководителят на групата, отговорна за убийството на Кашоги - около момента н д смъртта на Саудитския журналист.", "date": "2018.12.05", "title": "Директорката на ЦРУ наруши пред Сената мълчанието за убийството на Кашоги"}
{"url": "http://www.classa.bg/%D1%81%D0%B2%D1%8F%D1%82/item/390175-%D1%81%D0%B0%D1%89-%D0%B8%D0%B7%D0%BF%D1%80%D0%B0%D1%89%D0%B0%D1%82-%D1%8F%D0%B4%D1%80%D0%B5%D0%BD-%D1%81%D0%B0%D0%BC%D0%BE%D0%BB%D0%B5%D1%82%D0%BE%D0%BD%D0%BE%D1%81%D0%B0%D1%87-%D0%B2-%D0%BF%D0%B5%D1%80%D1%81%D0%B8%D0%B9%D1%81%D0%BA%D0%B8%D1%8F-%D0%B7%D0%B0%D0%BB%D0%B8%D0%B2,-%D0%B7%D0%B0-%D0%B4%D0%B0-%D0%B4%D0%B5%D0%BC%D0%BE%D0%BD%D1%81%D1%82%D1%80%D0%B8%D1%80%D0%B0%D1%82-%D0%BC%D0%BE%D1%89-%D0%BF%D1%80%D0%B5%D0%B4-%D0%B8%D1%80%D0%B0%D0%BD", "text": "Група кораби, начело с ядрения самолетоносач USS Джон С. Стенис от Военноморските сили на САЩ, ще пристигне в Персийския залив през следващите дни, за да демонстрира сила пред Иран, съобщава The Wall Street Journal, цитиращ служители от отбраната във Вашингтон.   Пристигането на американските кораби, планирано за по-късно тази седмица, ще бъде първата такава операция в Залива през последните осем месеца. USS Джон С. Стенис ще остане в региона два месеца.   Присъствието на самолетоносача на САЩ \"определено ще формира положителна разлика\" при подреждането на силите в в случай на враждебни действия на Техеран в тези води, съобщиха за вестника източници от Пентагона.   На 1 декември, държавният секретар Майк Помпео, заяви че Техеран е провел тест на балистична ракета със среден обсег, в нарушение на резолюция 2231 на Съвета за сигурност на ООН. В отговор, говорител на въоръжените сили на Иран заяви, че страната му ще продължи с тестовете на ракети, за да подобри способността си за отбрана.", "date": "2018.12.05", "title": "САЩ изпращат ядрен самолетоносач в Персийския залив, за да демонстрират мощ пред Иран"}
{"url": "http://www.classa.bg/%D1%81%D0%B2%D1%8F%D1%82/item/390176-%D0%BA%D0%B0%D0%BA%D0%B2%D0%BE-%D0%BF%D1%80%D0%B0%D0%B2%D0%B8-%D0%B2-%D1%83%D0%BA%D1%80%D0%B0%D0%B9%D0%BD%D0%B0-%D1%81%D0%BF%D0%B5%D1%86%D0%B8%D0%B0%D0%BB%D0%BD%D0%BE%D1%82%D0%BE-%D0%BF%D0%BE%D0%B4%D0%B5%D0%BB%D0%B5%D0%BD%D0%B8%D0%B5-%D0%BD%D0%B0-%E2%80%9E%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8%D1%82%D0%B5-%D0%B8%D0%BD%D1%82%D0%B5%D1%80%D0%BD%D0%B5%D1%82-%D1%82%D1%80%D0%BE%D0%BB%D0%BE%D0%B2%D0%B5%E2%80%9D-%D0%B5%D0%B2%D0%B3%D0%B5%D0%BD%D0%B8%D0%B9-%D0%BA%D1%80%D1%83%D1%82%D0%B8%D0%BA%D0%BE%D0%B2", "text": " командирова в Украйна специално подразделение, „изпълняващо военни задачи в интернет, психологическо въздействие и информационни операции”. Появилата се информация за това вбеси британското министерство на отбраната. Какво прави в Украйна т.нар. 77-а бригада, доколко е ефективна работата ѝ и как трябва да реагира Русия.     Посолството на Русия в Лондон коментира публикуваната в медиите информация за тайна операция на Великобритания в Украйна. „Руската служба на ББС съобщи, че няколко групи британски военни от тайна 77-а бригада се намират в Украйна. Уточнява се, че в бригадата служат повече от 1000 души, изпълняващи военни задачи в интернет, психологическо въздействие и информационни операции”. Според дипломатите,ако данните за тайната операция на британските сили съответства на действителността, то това е „нов елемент от мащабното британско военно присъствие в Украйна”. Кореспондентът на Първи канал на руската телевизия Тимур Сиразиев снима репортаж за мястото на разположение на 77-а бригада в Бъркшир, което предизвика истерия в Лондон. Въпреки че всички действия на снимачната група да са открити и официални, журналистите са пряко обвинени в „шпионаж”, а министерството на отбраната на Великобритания изпраща по гарнизоните секретна ориентировка за Сиразиев. Министърът на отбраната Гевин Уилямсън, известен със своето параноично поведение призова населението да съобщава за „подозрителни личности”, размотаващи се около казармите. Сега в Лондон признават това, че военнослужещите от 77-а бригада се намират в Украйна и „като консултанти” в Ирак и в страните от Северна Африка. Твърди се, че те съдействат в борбата срещу пиратството и екстремизма в т.нар. „дълбок интернет”. С полевата армия 77-а кибербригада споделя единствено административната принадлежност и думата „бригада” в името. Формално тя влиза в тиловите служби и в осигуряването, но всъщност няма никакво отношение към действащата армия. Номенклатурата „77” е дадена по исторически причини: полумитичната 77 Индийска пехота бригада по време на Втората световна война се състои от бирмански доброволци и практикува в борбата срещу японците в Бирма партизански и нестандартни методи. Заради тази „нестандартна митология” настоящите британски киберборци получават №77. В Лондон обичат традициите. В политическо отношение далечната 2010 г. във Великобритания решават радикално да реформират армията под новите изисквания и „информационния век”. Правителственият документ се нарича Strategic Defence and Security Review 2010, а самият проект „Армия 2020”. Първоначално той се върти около намаляването на армията до 113 хил. души и в уплътняването на бригадите в дивизии. Но след 2014 г. плановете започват да се променят стремително и в момента дори и самите британци не могат разбираемо да кажат колко такива дивизии и бригади ще има до 2020 г. В момента действащата временна армейска структура почти официално се нарича „детайл” от бъдещата армия. При това през 2015 г. е обявено за създаването на горепосочената 77-а кибербригада като прототип на „оръжието на бъдещето” в условията на информационните и хибридните войни. В момента 77-а бригада е единственият що-годе работещ проект от реформите на армията на Нейно величество. Отчасти дори витрина на тези реформи. Числеността на това поделение, според различните данни се колебае между 450 и 500 души военен и граждански персонал. Данните на ББС за повече от хиляда военни е явно преувеличение, целящо всяването на страх. Със сигурност никой не може да каже колко са, но това не е заради секретността, а заради текучеството на кадри на гражданския наемен персонал. Военният персонал е събран от всички родове войски, особено с ударение върху аристократите, моряците и пилотите, а също така и върху специалистите с дипломи по компютърни науки. Настоящият командир е подполковник Даниел Рийв, дошъл от Гвардията (Батальонът The Rifles). Първоначално задачата на 77-а бригада е формулирана като „група за помощ по въпросите за сигурността”. В това си качество към нея да командировани сътрудници на Форин Офис, Департамента за международно развитие и групите за стабилизация. Съгласно откритите данни, бригадата трябва да работи с тясно сътрудничество с цивилните в рамките на т.нар Стратегия за строителство на стабилността зад граница. Тоест, казано просто, това е някаква военизирана структура, сходна по дейност с гражданското разузнаване, но целяща единствено подривна дейност отвъд пределите на Великобритания и работеща в сътрудничество повече с гражданските организации тип „чисто разузнаване”, отколкото в рамките на Министерството на отбраната. Нещо тип легално регистрирана диверсионна група за идеологическо и информационно влияние. С времето функциите на бригадата се конкретизират. В момента основните ѝ задачи са: анализ на преговорите, подготовка на профилите на отделните личности, мониторинг на информационната активност, следене на съдържанието в медиите и социалните мрежи, противодействие на информационните операции на противника, информационна поддръжка към правителствените служби и още някои по-дребни неща. Казано по-просто, това е обичайна разузнавателна и пропагандистка дейност на информационното поле. Само че на британците незнайно защо им става нужно да създават това подразделение в рамките на министерството на отбраната и да представят това за нещо авангардно в рамките на армейските реформи. Някои източници формулират задачата на 77-а бригада изключително като „група съветници в чужбина”, която трябва да съдейства на чуждестранните правителства, осигурявайки им информация и следяща поведението на противника. В това качество бригадата е изпратена на Филипините през 2015 г., където съдейства на местното правителство по време на стихийни бедствия. По-рано тя участва в ученията на територията на Босна и Херцеговина, които също официално целят борбата срещу последствията от стихийните бедствия. Наистина, съвършено непонятно е как мониторингът на социалните мрежи и снимането на пропагандни клипове ще помогне в борбата срещу земетресенията в Босна и цунамито на Филипините. При това многочислените реформи водят до това, че вътре в 77-а бригада се губят следите на вече известни части. Така например 15-а група за психологически операции просто се разтваря в структурата на бригадата. А това са същите хора, които доскоро в Афганистан хвърляха от хеликоптери листовки сред пущуните (листовките са на английски и не се знае как са използвани от пущуните) и раздават на своите, британските войници, картички с текст тип „Помни, че мъртвият войник вече няма да защити Великобритания. Копай окопите по-дълбоки, грижи се за себе си”. В състава на 77-а бригада влиза цял инженерен и логистичен щаб. Това е свързано именно с постоянната мобилност на групата. Тя не седи в казармите в Бъркшир, а се премества по света. На практика това изглежда по следния начин. Правителството на Великобритания получава молба от чужда държава (в нашия случай – от режима в Киев) да окаже помощ в информационната война или в мониторинга на информационното пространство. След това на място пристига тази същата инженерна или логистическа група. Тя строи за 77-а бригада отделна база (която трябва задължително да бъде „отделно стояща”, за да изключи връзката с околния свят, за да се избягва физическо внедряване в компютърните и електронните системи), където след това се заселват и специалистите по мониторинг на социалните мрежи и пропагандистите. В тази схема няма нищо ново, включително историята с листовките и сърцераздирателните картички. В СССР такива картички се рисуват на военните катедри на институтите по чужди езици като дипломна работа. А мониторингът на социалните мрежи отдавна е нещо обичайно, както и съставянето на досие на отделно взетите лица на основание резултата от подобен мониторинг. Ако Лондон харесва така да изобразява „реформата на армията пред лицето на новите заплахи на информационния век”, то прав му път. На практика дейността на 77-а бригада се свежда до „фабриката за тролове” с „британски акцент”. При това „хибридната” военно-гражданска подчиненост и съставът на бригадата позволяват да се водят „черни операции” без пряко въвличане на министерството на отбраната на кралството. В този контекст истеричната реакция на британското министерство на отбраната изглежда много странно. Ролята на Великобритания в събитията в Украйна отдавна не е тайна, просто сега тя придобива реални черти и става отчетлива. Каква ще е ефективността на работата на бригадата на непознатата територия с непознат език? Това е трудно за преценяване. Има, разбира се, подозрение, че пристигането на тази група в Украйна е свързано не само с „помощта” за Киев в Донбас, а и със създаването на тренировъчни бази за мониторинг на руския сегмент. От Киев и Одеса това е по-удобно, отколкото от Бъркшир. Бригадата ще получи опит с присъствието си в рускоезична среда, представата за особеността на пропагандистката работа в региона. И този опит е отдавна загубен в британската армия, ако изобщо е имало такъв. От друга страна самият факт, че 77-а бригада присъства в Украйна поставя петно на уж абсолютно белия имидж на Лондон във виртуалното противодействие на „руската агресия”. Голямо, красиво черно петно. Разбира се, това няма никак да повлияе на британското обществено мнение. Но рано или късно дейността на мобилната група на 77-а бригада в Украйна ще се проследи на практика. Просто ще ги хванем в крачка. Именно това ни е нужно в момента. Превод: В.Сергеев", "date": "2018.12.05", "title": "Какво прави в Украйна специалното поделение на „британските интернет-тролове”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/390177-%D0%BC%D1%8A%D0%B3%D0%BB%D0%B0-%D0%B8-%D1%84%D0%BF%D1%87-%D0%B2-%D0%B4%D1%83%D1%88%D0%B0%D1%82%D0%B0", "text": "Политическото мислене не е присъщо само на политиците. Думата политика идва от „полис\" (град), така че политическото мислене е висша форма, синтез на гражданското самоопределяне. Да мислиш политически, означава да си активен и достоен гражданин в демократичния смисъл на това понятие. Затова с пълно основание днес всички граждани разбират от политика, всички граждани говорят за политика и всички граждани мислят политически.     За съжаление, един от пороците на нашето време е, че политиката все повече се изражда в нещо като граждански активизъм. Политиката, доколкото е образ на многопартийната демокрация, е преди всичко противопоставяне -  разделение за едно, обединение за друго, но все повече разделение, отколкото обединение, все повече противоречие, отколкото единомислие . Това е порокът на демокрацията, за който сме говорили и друг път. Единомислие има в Църквата, политиката е противоречие и противопоставяне. Мислещият политически човек от многото възможни гледни точки си избира една и я защитава. Той се преструва на релативист, но не е, защото може и да допуска правотата на други гледни точки, но за удобство и чистота на дискурса се прави че или те не съществуват, или че са погрешни и даже враждебни на неговата, която, разбира се, е истинната и справедливата. Подобно е положението и при активизма, само че там нещата са по-лицемерни. Активистите почти не си позволяват да бъдат резки и искрени. Те са привидно енергични и бунтовни, но вътрешно - култивирани и предсказуеми, рафинирани и пресметливи. Днешните политици се стараят да говорят обло и предпазливо, не си позволяват да бъдат предизвикателни и вдъхновяващи (тези, които си позволяват, печелят), за да не сбъркат нещо в сложната и цивилизована игра на власт в условията на гражданско общество. От една страна гражданите се държат като политици, от друга страна политиците се държат като граждани и в резултат всички живеят в едно исторически ново общежитие, което можем да наречем „политически активизъм\". Политическият активист е човек, който сам пред себе си се прави на такъв, какъвто много добре знае, че не е. Но се държи така, сякаш сам си вярва, задължавайки по този начин и другите да признават неговата искреност и правота. И понеже всички станаха политически активисти, затова казваме, че днес хората мислят единствено за това, което ги разделя, което ги различава един от друг, което бележи едните като прави, а другите като криви, и съвсем са забравили да търсят онова, което би могло да ги обедини в желанието да положат обща цел и заедно да се потрудят за нейното постигане. Погледнете как реагираме на бедствията. Реагираме така отдавна, едва ли не от началото на прехода, когато опиянени установихме, че всеки може да говори каквото си иска, без някой да го преследва, но и без някой да му обръща внимание. Последният шлагер е мръсният въздух в градовете. В продължение на няколко дни атмосферните условия бяха такива, че пушеците не се разсейваха, а се стелеха над улици и домове, миришеха лошо на изгорели дърва, въглища и автомобилни гуми, дразнеха носоглътките, обезсмисляха усилията да се храним здравословно и природосъобразно и минираха пътя към дълголетието и вечната младост. Почерниха черния петък и отровиха бездруго краткотрайната радост от покупките. В употреба влезе нов термин - фини прахови частици (ФПЧ) и в Уикипедия хората научиха, че те се причиняват на първо място от цветята и пожарите. Научиха също, че са вредни и даже смъртоносни в зависимост от естеството си. Научиха и това, че за ФПЧ (освен системата и статуквото) са виновни и онези техни съграждани, които се топлят на автомобилни гуми и други боклуци. Научиха и това, че за ФПЧ (освен мафията и корупцията) са виновни и онези техни съграждани, които предпочитат да се тъпчат в задръстванията с личните си автомобили, вместо да ползват градския транспорт. Най-сетне научиха и това, че за ФПЧ (освен политиците и администрацията) са виновни и всички техни съграждани, които в препълнените многобройни заведения неуморно поръчват пържоли, ребърца и шишчета от скарата на дървени въглища. Излиза, че за ФПЧ е виновно целокупното гражданство - бедно или богато, образовано или неуко, толерантно или арогантно, - виновно е с ежедневната дейност по консумирането на развитата си цивилизация. Не. Това е мисъл, с която никое гражданско общество няма да се съгласи без бой. Проблемът на нашето просветено гражданство е, че отдавна не е виждало сериозно бедствие. Дали някой е броил фините прахови частици по време на бомбардировките над София през 1941-44? Сигурно се е вдигал доста прах, сигурно хората са вдишвали много пушеци от разрушените и горящи сгради. Съвременният човек, великодушно спасен от подобни преживявания, се чувства недосегаем. Той не е изпитвал истинска паника. Вместо това го гложди скука и маразъм, фрустрация от недостатъчната интензивност на забавлението и удоволствието. Проблемът не е дали замърсеният с ФПЧ въздух е вреден - вреден е и по това няма спор. Проблемът е как реагираме на вредните неща, особено когато ги причиняваме самите ние. Ние винаги търсим кого да мразим и кого да обвиним.  Големите градове се задъхват от пришълци - виновен е някой друг. В селата няма поминък - виновен е някой друг. Гориш гуми, защото си беден - виновен е някой друг. Беден си, защото си необразован - виновен е някой друг. Политическата класа, която сами излъчваме из недрата си, е некачествена - виновен е някой друг. Навсякъде се лее простотия и тежка бездуховност ни е стиснала за гърлото - виновен е някой друг. Маниерът на всяка несгода да реагираш с омраза към „някой друг\" е убийствен. Кипим от възмущение за всичко - грозни улици, нагло паркирали джипове, липса на достъп за инвалиди, евтаназирани кози, арестувани кметици, народни танци в езера, лятно и зимно часово време, песенния конкурс на Евровизия, „Локо Сф\" в Хирошима, скулптури от колбаси - все неща, за които е виновен някой друг. Но заклеймяването и осъждането не прави по-добри заклеймяващите и осъждащите. Напротив: често осъждането се оказва по-голям грях от греха, подложен на осъждане. Мъглата и фините прахови частици са в главите, сърцата и душите ни. Понякога да чета медиите и социалните мрежи (защото това е част от работата ми) ме оставя по-омерзен, отколкото да се разхождам в зимна нощ между кюмбета с горящи автомобилни гуми.  Саждите, които остават в гърдите ми, са по-мазни и по-черни. Човечеството е едновременно и ангелски сонм, и демонско сборище. Няма добри хора и лоши хора - у всеки човек доброто и злото са смесени, доминира едното или другото, всяко от тях може да е затрупано до невидимост, но съществуват и двете. Което от тях повикаш, то ще ти отвърне. Така е и с обществото, и с държавата, и с човечеството: колкото повече ги демонизираш, толкова по-демонични стават. Да въздаваш на злото зло означава просто да умножаваш злото. Нищо повече. Освен това мисля, че Картаген трябва да бъде разрушен. В името на доброто.", "date": "2018.12.05", "title": "Мъгла и ФПЧ в душата"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390178-%D0%B5%D0%B4%D0%BD%D0%B0-%D0%BF%D0%BE%D0%B4%D0%B0%D0%B4%D0%B5%D0%BD%D0%B0-%D1%80%D1%8A%D0%BA%D0%B0-%D0%B7%D0%B0-%D0%BF%D1%80%D0%B8%D1%8F%D1%82%D0%B5%D0%BB%D1%81%D1%82%D0%B2%D0%BE-%D0%B8-%D0%B4%D0%BE%D0%B1%D1%80%D0%BE%D1%82%D0%B0", "text": "          Рождество Христово е един от най-големите и светли християнски празници. Това е времето, когато лошите чувства и емоции се изпаряват под красивия танц на снежинките. Времето, когато семейството е най-сплотено, а причината за това е, че коледният дух отваря сърцата и душите ни за истински емоции като радост, смях, любов и милосърдие.     Семейството е подкрепа, любов, взаимопомощ. Да имаш майка и баща е много по-ценно от всичките подаръци на света. Именно това е причината да създадем нещо толкова силно с магията на Коледа - нашата хуманна кауза, която нарекохме акция „Милосърдие“ “От деца за деца”. За нас това не е просто една благотворителна кампания, за нас това да направим Коледата на наши приятели приказна и вълшебна е мисия. И не само като им занесем подаръци, а като прекараме време с тях като едно истинско и сплотено семейство!       Ние, децата от ЕСПА, всяка година участваме в традиционния конкурс за Коледна картичка , който провеждаме за 18-та година . За поредна година, когато снежната приказка започне навън, с нетърпение очакваме момента, в който оставяме ръцете ни и въображението ни на свобода, за да извадим на бял лист представите ни за Коледа. Рисуваме зимни пейзажи, снежни човеци, елени, дядо Коледа и всичко, с което свързваме празника.      Когато приключим тази забавна творческа задача, компетентно жури оценява творбите ни и най-добрите рисунки отпечатваме като коледни картички, с които хората ще поздравят свои близки, роднини и приятели. Продаваме ги на Немския коледен базар, както и онлайн, а събраните средства даряваме за подаръци и всякакви нужди на децата, лишени от родителски грижи от ЦНСТ „Паисий Хилендарски“ и „ЦНСТ „Софроний Врачански“.  Защото щастието е още по-хубаво, когато е споделено. Вярваме, че по Коледа стават чудеса. Ще помогнем и на децата в нужда да повярват в това, защото ние правим чудеса и сбъдваме мечти за приятелство и доброта. С труда си ние, децата от ЕСПА, ще дарим усмивки и една щастлива Коледа на едни големи, смели, борбени герои, към които съдбата не е била толкова благосклонна, колкото към нас. Защото е вдъхновяващо да стоплиш нечие сърце. Ще Ви очакваме на Немския коледен базар всеки ден от 23 ноември до 23 декември, от 11:00 до 22:00ч., за да успеем да подарим мечтаните подаръци! Ще ни откриете лесно - къщичка, обсипана с детски коледни рисунки под формата на картички. Можете да направите вашият избор и да дадете подкрепата си и онлайн на   този линк: А Вие ще направите ли нещо добро днес? Дарете усмивка и стоплете едно детско сърце!    ", "date": "2018.12.05", "title": "ЕДНА ПОДАДЕНА РЪКА ЗА ПРИЯТЕЛСТВО И ДОБРОТА"}
{"url": "http://www.classa.bg/%D1%82%D0%B5%D1%85%D0%BD%D0%BE/item/390170-%D1%81%D0%BE%D0%BD%D0%B4%D0%B0%D1%82%D0%B0-%D0%BD%D0%B0-%D0%BD%D0%B0%D1%81%D0%B0-%D0%B4%D0%BE%D1%81%D1%82%D0%B8%D0%B3%D0%BD%D0%B0-%D0%B0%D1%81%D1%82%D0%B5%D1%80%D0%BE%D0%B8%D0%B4%D0%B0,-%D0%BA%D0%BE%D0%B9%D1%82%D0%BE-%D0%B2-%D0%B1%D1%8A%D0%B4%D0%B5%D1%89%D0%B5-%D0%BC%D0%BE%D0%B6%D0%B5-%D0%B4%D0%B0-%D1%83%D0%B4%D0%B0%D1%80%D0%B8-%D0%B7%D0%B5%D0%BC%D1%8F%D1%82%D0%B0", "text": "На 3 декември роботизираната космическа сонда OSIRIS-REx на НАСА достигна астероида Бенно с диаметър почти 500 метра. Този обект се движи около Слънцето със скорост над 100 000 км / ч и може да удари Земята на 21 септември 2135 г., като я разруши частично.   OSIRIS-REx - акроним на няколко от инструментите, носени от кораба - отпътува на 9 септември 2016 г. от Кейп Канаверал в щата Флорида и му отне две години, за да достигне целта си. Специалистите изясняват, че неговата мисия няма да бъде да унищожи огромната скала, макар че, ако тя удари планетата ни, това ще доведе до голямо унищожение. Единствената му мисия всъщност ще бъде да изследва астероида.   Корабът на космическата агенция ще кацне на Бенно, където ще вземе проби от астероида, за да ги върне на Земята. Според изявление на уебсайта на НАСА мисията на сондата ще продължи около година и половина.   Орбитата на астероида и тази на Земята се пресичат на всеки шест години и се доближават до 300 000 километра. По тази причина учените смятат, че има вероятност Бенно да удари Земята. Въздействието на небесното тяло върху нашата планета би било достатъчно мощно, за да я унищожи частично.", "date": "2018.12.05", "title": "Сондата на НАСА достигна астероида, който в бъдеще може да удари Земята"}
{"url": "http://www.classa.bg/%D1%81%D0%B2%D1%8F%D1%82/item/390171-%D0%B1%D0%BE%D0%B6%D0%B8%D0%B5%D1%82%D0%BE-%D0%BF%D0%B8%D1%81%D0%BC%D0%BE-,-%D0%BD%D0%B0%D0%B9-%D0%B8%D0%B7%D0%B2%D0%B5%D1%81%D1%82%D0%BD%D0%B8%D1%8F%D1%82-%D1%80%D1%8A%D0%BA%D0%BE%D0%BF%D0%B8%D1%81-%D0%BD%D0%B0-%D0%B0%D0%B9%D0%BD%D1%89%D0%B0%D0%B9%D0%BD,-%D0%BE%D1%82%D0%B8%D0%B2%D0%B0-%D0%BD%D0%B0-%D1%82%D1%8A%D1%80%D0%B3", "text": "Вчера, 4 декември, в къща Christie в Ню Йорк (САЩ), се проведе наддаване за едно от най-известните писма на един от най-влиятелните гении на ХХ век. Това е ръкопис от страница и половина, написан от немския физик Алберт Айнщайн през 1954 г. и адресиран до философа Ерик Гъткинд.   Известен като \"Писмо от Бога\", документът е написан от Айнщайн година преди смъртта му, в отговор на книгата на Гъткинд, озаглавена \"Избери живота: библейският зов към бунт\", която той имал възможността да прочете.   Освен че е лично писмо за благодарност, в което Айнщайн предлага личното си мнение за произведението, това е и текст, който обединява мислите на физика за религията, неговата еврейска идентичност и собственото му търсене на смисъла на живота. Ето защо то може да се счита за \"окончателното му изявление в текущия дебат между религията и науката\", казва аукционната къща.   \"Думата Бог е за мен само израз и продукт на човешките слабости, Библията е колекция от легенди, но все още примитивни. Няма тълкуване, колкото и да е тънко, което да промени това за мен\", се посочва във фрагмент от писмото. Документът е разкрит през 2008 г. и от тогава се смята, че е останал в ръцете на наследниците на Гуткинд. По-късно се продава в Лондон на търг за 404 000 долара. Купувачът остава анонимен, но се предполага, че това е атеистът и еволюционен биолог Ричард Доукинс, твърди The New York Times.   След като бе изложено няколко дни в САЩ, сега Christie's връща писмото обратно на пазара и се оценява, че продажната му цена ще варира между 1 и 1,5 милиона долара.", "date": "2018.12.05", "title": "\"Божието писмо\", най-известният ръкопис на Айнщайн, отива на търг"}
{"url": "http://www.classa.bg/%D1%81%D0%B2%D1%8F%D1%82/item/390172-%D0%BF%D1%8A%D1%80%D0%B2%D0%B0%D1%82%D0%B0-%D0%BF%D1%80%D0%B5%D1%81%D0%BA%D0%BE%D0%BD%D1%84%D0%B5%D1%80%D0%B5%D0%BD%D1%86%D0%B8%D1%8F-%D0%BD%D0%B0-%D0%BB%D0%BE%D0%BF%D0%B5%D1%81-%D0%BE%D0%B1%D1%80%D0%B0%D0%B4%D0%BE%D1%80-%D0%B4%D0%B0%D0%B4%D0%B5-%D1%82%D0%BB%D0%B0%D1%81%D1%8A%D0%BA-%D0%BD%D0%B0-%D0%BC%D0%B5%D0%BA%D1%81%D0%B8%D0%BA%D0%B0%D0%BD%D1%81%D0%BA%D0%BE%D1%82%D0%BE-%D0%BF%D0%B5%D1%81%D0%BE", "text": "Мексиканската фондова борса (BMV) в понеделник отбеляза повишение с 2.18%, след седмици, в които песото губеше спрямо долара. Положителното движение се появи след първата сутрешна пресконференция на президента Андрес Мануел Лопес Обрадор, която изпрати послание за спокойствие към инвеститорите.   Централната банка на Мексико съобщи, че песото поскъпва с 14,75 цента, което е равно на 0,72%   Специалисти от частния сектор поддържат очаквания за повишение в обменния курс в края на годината, а за инфлацията - 4,58%.   По време на първата си сутрешна пресконференция, мексиканският президент повтори, че инвестициите, които вече са реализирани в мащабния проект за ново летище на Мексико, са гарантирани и заяви, че ще бъдат постигнати споразумения със строителните компании. Той се позова и на предприетата процедура за анулиране на летището в Текскоко, като повтори ангажимента да не засегне инвестициите и да действа в съответствие със закона. \"Нашата дума е, че акционерите не ще загубят тези инвестиции и че на всеки ще бъде гарантирана подкрепа - за инвеститори и за изпълнители \", каза той.   Чрез декларация фондът за Ново международно летище Мексико (НАИМ) стартира предложение да изкупи обратно до 1,800,000,000 долара в международни бонове (MEXCAT), които са били издадени за финансиране на изграждането на терминала на летището.", "date": "2018.12.05", "title": "Първата пресконференция на Лопес Обрадор даде тласък на мексиканското песо"}
{"url": "http://www.classa.bg/%D1%81%D0%B2%D1%8F%D1%82/item/390173-%D0%B7%D0%B0%D1%89%D0%BE-%D0%BA%D1%80%D0%B0%D0%B9%D0%BD%D0%B0%D1%82%D0%B0-%D0%B4%D0%B5%D1%81%D0%BD%D0%B8%D1%86%D0%B0-%D0%BD%D0%B0%D1%85%D0%BB%D1%83%D0%B2%D0%B0-%D0%B2-%D0%B8%D1%81%D0%BF%D0%B0%D0%BD%D0%B8%D1%8F-%D1%81%D0%BB%D0%B5%D0%B4-36-%D0%B3%D0%BE%D0%B4%D0%B8%D0%BD%D0%B8", "text": "В политически пейзаж като испанският, където всяко събитие напоследък изглежда допринася за интензивна идеологическа поляризация, регионалните избори в Андалусия предоставиха една интересна възможност да се напипа пулса на гражданите и с необходимата предпазливост, събитието да се интерпретира в национален мащаб.   Резултатите показват колективно изместване надясно, в една автономна област, традиционно вярна на социализма и на ИСРП, с много забележителна особеност: появата на крайно дясна партия в испанския парламент. Това е Vox с 12 депутати.   С дискурс между епическия национализъм и ксенофобските постулати, характерни за фашизма, Vox люлее отхвърляне на имиграцията и заклеймяване на чужденците като основен актив в политическия си капитал. Нещо повече, с тяхната враждебност срещу \"либералите\" (дума, с която техните лидери презрително определят прогресивните или леви симпатизанти), с презрението към Народната партия (които са дефинирани като \"страхливци\") и с радикална анти-феминистка позиция, те формират предложение за политика, в която не липсват намигвания към Франко или други крайнодесни лидери като Марин Льо Пен във Франция и Матео Салвини в Италия. Може да се окаже изкушаващо да се тълкува нахлуването на крайно десните на сцената в Испания като злобен ефект от гореспоменатата и очевидна идеологическа поляризация, претърпяна от страната.   Според тази последна гледна точка единственото нещо, което крайно десните в Испания биха направили, е да се еманципират и да претендират за собствен дял без комплекси, под подновеното съкращение Vox.   В анализа на Сезар Калдерон, главен директор на консултантска фирма, се казва \"Вотът на Vox идва най-вече от бившите гласоподаватели на ПП, но само тези гласове не обясняват успеха му\". \"Те са постигнали прехвърляния на стари избиратели отляво и това включва PSOE, Podemos и Izquierda Unida\", добавя той.   За този експерт в политическата стратегия, гласуването за Vox в Андалусия има две ясни и диференцирани компоненти. \"От една страна това е реактивен вот, който вместо да се стреми да изгради правителство по параметрите на Vox, се стреми да протестира срещу определена политическа ситуация\". \"Но от друга страна това е глас, който свързва три много важни функции: ултра-консервативен и католически вот, анти-феминистки (и срещу идентичността на пола) вот, и расистки вот - само в анти-ислямски смисъл\".", "date": "2018.12.05", "title": "Защо крайната десница нахлува в Испания след 36 години"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/390169-%D1%81%D0%B2%D0%B5%D1%82%D1%8A%D1%82-%D0%BD%D0%B0-%D0%B3%D1%83%D1%80%D0%BC%D0%B5-%D0%BC%D0%B0%D0%B9%D0%BE%D0%BD%D0%B5%D0%B7%D0%B0%D1%82%D0%B0-%D0%B8-%D0%B1%D1%8A%D1%80%D0%B7%D0%B8%D1%82%D0%B5-%D0%BA%D1%80%D0%B5%D0%B4%D0%B8%D1%82%D0%B8", "text": "Рекламните паузи са вълшебен период между предаванията, който понякога гледаме и \"попиваме\". Там ако жената си е измила косата с правилния шампоан, тя (косата) се движи на забавен каданс на фона на лежерна музика. Мъжете от своя страна имат за хоби да пекат сочни скари, да ремонтират и, разбира се, да пият бира от потни халби и бутилки. Ако не пият бира, пият уиски, доктор Радева одобрява.     По Коледа обаче стават чудеса, а в рекламните блокове през декември по българската телевизия започнаха да се случват още по-големи чудеса. Почват рекламите и виждате как стиснатият чичо Скрудж вече не е онзи чичо Скрудж по Дикенс, който бива посещаван от призраците на изминалите Коледи и накрая преосмисля живота си. Сега той се посещава от деца с огромни шарени найлонови торби, в които се предполага, че има играчки и коледна украса, които явно трябва да трогнат киселия старец. Всъщност спотът съдържа доза истина. Наистина можеш да претърпиш духовен катарзис пред вида на пеещ пластмасов урод и три тона акрил под формата на гирлянди, панделки, коледни чорапчета и прочее разкошотии на китайската индустрия. Лошото е, че след този катарзис най-вероятно ще влезеш в криминалната хроника и ще трябва да си пускаш брада, за да не те познаят от МВР. След това виждате деца, които се радват на тоалетна хартия, все едно под елхата са намерили най-новия iPhone, а не купчина целулоза на промоция от близкия супермаркет. Еуфорията сигурно е защото по тоалетната хартия подскачат снежни човеци, панди и пингвини, друго обяснение нямаме. А в същото време вие се ядосвате, че у вас никой не се радва на тоалетна хартия от 90-та насам, защото вече я има по магазините редовно. Сещате се за този период, изнервяте се, превключвате канала... там двама енергични мъже говорят бързо, а единият реже кожени боти, за да докаже, че ножът, който ви предлага, е остър. Тоест поръчвате си комплекта ножове и знаете, че ако стане нещо, можете да нарежете всичко - ботите си, ботите на жена ви, ако ви ядоса, котката, съседа... Заедно с ножовете можете да си поръчате и коледна сокоизстисквачка. Защо коледна, ще попитате вие, да не би да пее \"All I Want for Christmas\", докато сокоизстисква? Не, защото пластмасата е боядисана в червено. Не знам дали оценявате какво постижение е това, но така срещу скромната сума от една средна работна заплата ще пиете бебешки каши с идеята, че е здравословно, а червеното ще отива на акрила по елхата. И докато сме на кулинарна вълна, няма как да пропуснем включването от страна на Елен Колева и Калин Сърменов, познат като Милото от \"Седем часа разлика\". Сърменов зарязва амплоато си на изтънчен мафиот и навлиза в ролята на изтънчен дегустатор, без да сменя костюма и вратовръзката. Той яде омарите с майонеза от пластмасова кофичка, защото истинското гурме преживяване е да ядеш скъпи морски дарове с майонеза.  Накрая прави движение, което може да се квалифицира като новото \"И всичко е точно\" по Папи Ханс. Прекрасна идея е за празничните вечери да купите една опаковка майонеза за под левче и да я поднесете с морски дарове за далеч над левче. Можете да обясните, че контрастът между евтиния сос и омарите е търсен ефект. Може и да ви повярват. Разбира се, какво е предстояща ваканция без реклами за бързи кредити. В тях щастливи хора подписват договори тип \"взимаш 1000, връщаш 3000\", а красиви девойки сбъдват мечти по платоничен начин - раздават заеми. Кой си купил кола, кой ремонтирал дома и на зрителя би трябвало да му иде да изтегли де що има кредит, да си спретне един личен Черен петък, а после да го мисли. След целия този разкош Хорст Фукс с обичката-кръстче наистина започва да ни липсва. Поне не ядеше омарите с майонеза.", "date": "2018.12.05", "title": "Светът на гурме майонезата и бързите кредити"}
{"url": "http://www.classa.bg/%D1%81%D0%B2%D1%8F%D1%82/item/390160-%D1%81-brexit-%D0%B8%D0%B4%D0%B2%D0%B0%D1%82-%D0%B8-%D0%BD%D0%BE%D0%B2%D0%B8-%D0%B2%D1%8A%D0%B7%D0%BC%D0%BE%D0%B6%D0%BD%D0%BE%D1%81%D1%82%D0%B8", "text": "Различните сценарии около това как ще приключи разводът между Великобритания и Европейския съюз (ЕС) са много, но не всички са негативни. Brexit може да даде и много нови пазарни възможности. Това коментираха от Citigroup по време на годишната си среща с журналисти в Лондон.     Според експертите на финансовата институция пазарните участници не очакват парламентът на Обединеното кралство да подкрепи предложението на министър-председателя Тереза ​​Мeй. От думите на Фил Дръри, директор на отдела за капиталовите пазари, стана ясно, че в момента има доверие в пазарите и се очаква следващата стъпка от преговорите. Той отбеляза, че е възможно да се появят нови инвестиционни възможности, особено за дългосрочни капиталовложения. Експертите на Ctitgroup отбелязаха още, че Великобритания може да проведе ранни избори или да не успее да постигне съгласие за сделката за времето до март 2019 г., когато страната трябва официално да напусне общността.  Анализаторите на Citi смятат, че ефектите от твърдия Brexit ще бъдат съсредоточени предимно във Великобритания, което ще влоши бизнес настроенията и съответно – ще доведе до отслабване на паунда. В същото време обаче практиката до момента показва, че за разлика от други страни политическият риск в Обединеното кралство не надделява над инвестиционните възможности, притокът на капитали във Великобритания все още нараства, тъй като инвеститорите се възползват именно от слабата лира, коментира Луиджи де Вичи от Citigroup. По думите на Алън Хюмън, ръководител на отношенията с държавата за страните от Европа, Близкия изток и Африка, големият проблем не е самата сделка за Brexit, a какви ще са пораженията и за двете страни от нея. Говорейки за възможните проблеми при обслужването на клиентите на банката след Brexit, Дръри подчерта, че Citi има широка мрежа от офиси в цяла Европа, което ще позволи на банката да избегне неудобствата, а същото важи и за другите кредитни институции. На конференцията стана ясно, че третата по големина инвестиционна банка в САЩ планира да задържи голяма част от 9-е си хиляди служители в Обединеното кралство, независимо от това как ще се развият разговорите около Brexit. Близо 6 хил. души от тях са базирани в Лондон. “Нашата цел е да отговорим на нуждите на клиентите си след Brexit, а в това отношение сме доста напред с плановете. Разбира се, ще има размествания. Важно е да се групират служителите така, че да са възможно най-близо до клиентите. Предстои сериозно преструктуриране на офиса във Франкфурт“, каза още Хюман. И докато се очакват лицензи от германския регулатор до края на годината, се обсъждат и нови назначения за офисите на банковия гигант в Париж, Мадрид, Милано, Амстердам и Дъблин. „Ще увеличим и присъствието си в Люксембург. Ние сме на сравнително добра позиция, що се отнася до Brexit. Около 60% от служителите ни в ЕС вече са извън Обединеното кралство, а в Дъблин вече сме на 21-о място от 27-е държави членки на ЕС \", обясни още Хюмън. Той обаче не скри, че Brexit ще продължава да бъде основен риск за европейската икономика, тъй като обсъжданата в момента сделка има малък шанс да бъде одобрена от парламента на 12 декември. Това създава предпоставки за нови преговори, блокиране или дори риск от нов референдум, а тази несигурност влияе сериозно на доверието на инвеститорите, обясни Хюмън. Въпреки че цифровизацията - четвъртата индустриална революция - все по-често се доближава до финансовите пазари, парадоксално е, че световната икономика също е застрашена от възобновяване на протекционизма, коментираха още експертите на Citi. Другите рискове пред глобалната икономика се свързани със ситуацията в Италия и натиска от страна на ЕС за редуциране на бюджетния дефицит, както и геополитическите конфликти, породени от напрежението между Русия и Саудитска Арабия. Търговската война между САЩ и Китай също е сред невралгичните теми в полезрението на инвеститорите. Експертите обърнаха внимание и на Испания, където вероятността да има предсрочни избори не изглежда толкова невъзможна. От Citigrup са категорични, че към момента ефектите от протестите на „жълтите жилетки“ в Париж, изборите в Андалусия и надигащото се политическо недоволство в Европа все още не се усещат от пазарите, но рисковете ще се засилят, ако растежът на евроозната продължи да се забавя.", "date": "2018.12.05", "title": "С Brexit идват и нови възможности"}
{"url": "http://www.classa.bg/%D1%81%D0%B2%D1%8F%D1%82/item/390161-%D0%B2%D0%B0%D1%88%D0%B8%D0%BD%D0%B3%D1%82%D0%BE%D0%BD-%D1%81-%D1%83%D0%BB%D1%82%D0%B8%D0%BC%D0%B0%D1%82%D1%83%D0%BC-%D0%BA%D1%8A%D0%BC-%D0%BC%D0%BE%D1%81%D0%BA%D0%B2%D0%B0", "text": "Съединените щати дават срок от 60 дни на Русия да се върне към изпълняване на споразумението и да елиминира ракетната си програма Съединените щати ще престанат да изпълняват задълженията си по Договора за премахване на ракети със среден и по-малък обсег (ДРСМО), ако Русия не се върне към неговото изпълнение в рамките на 60 дни. Това съобщи във вторник държавният секретар на САЩ Майкъл Помпео след среща на министрите на отбраната на НАТО в Брюксел, цитиран от TACC и Агенция \"Фокус\".    \"Съединените щати ще престанат да изпълняват задълженията си ДРСМО, ако Русия не се върне към изпълнението му в рамките на 60 дни.\" Ние високо ценим подкрепата на НАТО за това решение на САЩ \", каза той.  \"През тези 60 дни няма да разработваме, произвеждаме или разгръщаме такива ракетни системи\", допълва държавният секретар. \"Ако Русия преразгледа решението си и се върне към Договора и елиминира ракетната си програма, ние ще го приветстваме\".  На 20 октомври американският президент Доналд Тръмп обяви, че страната му ще се оттегли от ДРСМО, тъй като Русия, според Вашингтон, нарушава договора.  Заместник-министърът на външните работи Сергей Рябков нарече това решение опасна стъпка, Вашингтон беше критикуван в Берлин и Пекин. Съединените щати получиха подкрепата на Лондон, а НАТО обвини Русия за решението на Тръмп, припомня агенцията.  Договорът за ликвидиране на ракетите със среден обсег, подписан през 1987 г., забранява ядрени ракети с обсег до 5500 км. Договорът беше сключен въз основа на европейската архитектура за сигурност, ограничавайки риска от ядрена атака.  САЩ обвиняват Москва, че нарушава договора с крилатата си ракета Новатор 9М729, известна също като SSC-8.  Русия на свой ред изобличи Вашингтон в нарушение на договора с разполагането на елементи от ПРО в Централна и Източна Европа. Според Москва тези установки могат лесно да бъдат преоборудвани така, че да изстрелват ядрени ракети със среден и малък обсег.   \r\n  ", "date": "2018.12.05", "title": "Вашингтон с ултиматум към Москва"}
{"url": "http://www.classa.bg/%D1%81%D0%B2%D1%8F%D1%82/item/390162-%D0%BF%D1%80%D0%BE%D0%B8%D0%B3%D1%80%D0%B0%D0%BD%D0%B0%D1%82%D0%B0-%D0%BD%D0%B0%D0%B4%D0%BF%D1%80%D0%B5%D0%B2%D0%B0%D1%80%D0%B0%D0%B7%D0%B0-%D0%B0%D1%80%D0%BA%D1%82%D0%B8%D0%BA%D0%B0", "text": "Според американските експерти присъствието на САЩ в арктическия регион е необходимо за защита на стратегическите интереси на страната Москва има в акваторията на Арктика 40 ледоразбивача и строи нови, докато САЩ разполагат едва с два стари кораба, пише на сайта си тв каналът NBC News. Политиците в Америка се опасяват, че изостават в надпреварата за Арктика, но вместо да строи нови кораби, дава пари за строителство на ограда по границата с Мексико, коментира авторката Сабрина Шанкман.    Вашингтон разполага само с два стари полярни ледоразбивача. Основната им задача е събирането на научни данни, спасяване на заседнали в леда кораби и отстраняване на последствията от нефтени разливи в тези отдалечени кътчета на планетата. Те трябва и да защитават интересите на САЩ в Заполярието, което с оглед на топящите се ледове разкрива нови търговски възможности.  Но единият ледоразбивач - \"Полярна звезда\", работи вече 12 години след изтичането на срока за експлоатация. По данни на бреговата охрана на САЩ за нормалното осъществяване на функциите си тя трябва да разполага с 6 нови ледоразбивача, но за тяхното изграждане ще отидат години и милиарди долари.  По най-оптимистични разчети Америка може да разполага с нов ледоразбивач в Антарктика след 5 години, а в Арктика - едва след 10. Русия, на свой ред, е вложила много повече усилия в защита на интересите си в Арктика - там работят 40 руски ледоразбивача и се строят нови.  40-годишният \"Полярна звезда\" все по-често претърпява аварии, а по-малко мощният \"Хили\", построен през 2000 г., изпълнява повече научно-изследователски функции.  Според американските експерти присъствието на САЩ в Арктика е необходимо за защита на стратегическите интереси на страната.  А Москва започна да увеличава производството на ледоразбивачи в рамките на стратегията на Путин, който вижда бъдещето на Русия в арктическия регион. Ледоразбивачи строят и Китай, Япония и Южна Корея.  САЩ осъзнаха важността на Арктика по време на Втората световна война и тогава построиха седем ледоразбивача, три от които работеха край бреговете на СССР. Това беше и разцветът на американския ледоразбивачен флот.  Но към 2007 г. експертите заговориха на висок глас, че оставащите в строя кораби не могат да изпълняват задачите си. Правителството на Доналд Тръмп предложи да се отделят $750 млн. за построяването на нов ледоразбивач, но в крайна сметка Конгресът ги пренасочи към изграждането на стена по границата с Мексико, отбелязва още изданието.   \r\n  ", "date": "2018.12.05", "title": "Проиграната надпревараза Арктика"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390163-%D1%81%D0%B2-%D1%81%D0%B0%D0%B2%D0%B0-%D0%BE%D1%81%D0%B2%D0%B5%D1%89%D0%B5%D0%BD%D0%B8", "text": "  Свети Сава, основателят на много манастири в Палестина и на знаменитата  , се родил в областта   през ІV век от богати и знатни родители. Поради несъгласие между роднините, на които било поверено неговото възпитание през време на служебното пътуване на баща му в Александрия, той още 18-годишен се поселил в манастир. Там получил образование, обикнал монашеския живот и бил постриган за монах. Желаейки да служи на Бога в по-усамотено място, младият монах оставил манастира, в който живял, и се отправил за Йерусалим да се поклони на светите места и да посети палестинските пустинници.     По онова време на Изток бил прочут със своя строг постнически живот преподобни Евтимий Велики. Сава поискал да постъпи в числото на неговите ученици, но Евтимий го поверил на блажени Теоктист, брат в съседния манастир. Като го благословил, преп. Евтимий предсказал, че Сава ще просияе в иноческия живот, ще стане основател на обширна лавра и ще бъде славен наставник на всички палестниски отшелници. В Теоктистовия манастир Сава се предал изцяло в служба на Бога и минал всички монашески служби с безропотно послушание и усърден труд. Всички се чудели на неговия строго добродетелен живот. Веднъж, пътувайки за Александрия, той срещнал по пътя родителите си, които искали да го отклонят от иноческия живот, но накрай отстъпили пред неговата непоколебима воля. Като прекарал дванадесет години в манастира, Сава пожелал по-голямо усамотение. Поселил се в една пещера и там прекарвал дни и нощи в молитва и труд. Работата му се състояла в плетене на кошници, за които от манастира му давали хляб и плодове. Така прекарал пет години, а после отишъл при  . След смъртта на този велик подвижник Сава живял известно време в Йорданската пустиня, в манастира на преподобни Герасим. Но преподобни Сава желаел пълна самота, за да може всецяло да се предаде на молитва и богомислие. Веднъж, като заспал след дълга молитва, в съня си видял ангел, който му посочил една пещера на онова място, където се намирал изсъхналият Силоамски поток. Като се събудил, Сава се отправил към това място, намерил пещерата и се поселил в нея. Цял ден и през по-голямата част от нощта той се молел и пеел псалми, като се хранел само с корени, които растели покрай пещерата. Един ден, както събирал корени в пустинята, той видял четири разбойници, които били гладни и изнемощели. Пустинножителят изсипал пред тях събраните корени, и от тогава благодарните разбойници започнали понякога да му носят хлюб и плодове. Сава, облян в сълзи, си говорел: \"О, горко на душата ми! Тия люде за едно благодеяние тъй щедро плащат. А ние получаваме всекидневно от Бога благодеяния, но не благодарим, а в нехайство прекарваме дните си и не изпълняваме Неговите повели.\" Тъй в постоянна молитва и съвършено уединение прекарал Сава няколко години. След това при него започнали да идват и други, които желаели тих и усамотен живот. Постепенно цялата долина на Силоамският поток се заселила от пустиножители. Оставили всички грижи за тукашния живот, те само на Бога възлагали своите надежди. Постоянно се молели, спазвали безмълвие и строго въздържание, и Бог чудесно ги охранявал. Преданията за пустиножителите са пълни с примери за чудесния Божи промисъл за тях: ту по чудесен начин им се изпращала храна; ту на жадуващ сред горещата пустиня се откривал неизвестен извор; пустинните зверове послушно оставяли своите леговища в пещерата, избрана от своя пустинник за жилище; чрез силата на кръста се прогонвали бесовски видения, смущаващи понякога самотния пустинник – с една дума всемогъщата Божия десница не преставала да укрепява и опазва отшелниците сред страданията, подвизите и трудовете на избрания от тях живот. След много години, прекарани в палестинската пустиня, Сава имал радостта да види майка си, която, след като овдовяла, се поселила в един женски манастир близо до Йерусалим. Като получил след нейната смърт богато наследство, Сава построил няколко манастира и болници, основал две страноприемници – една в Йерихон, а другата при пещерите, из които вече се оформила лаврата или големият манастир. В него се събрали много братя и йерусалимският патриарх поставил Сава за духовен ръководител на отшелническите обители. Той поучавал братята с думи и със своя пример, учел ги на кротост, смирение, безмълвие, упование на Бога и на пълно отречение от собствената си воля. Починал тихо в пещерата си на 94-годишна възраст в 533 година.", "date": "2018.12.05", "title": "Св. Сава Освещени"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/390164-5-%D0%B4%D0%B5%D0%BA%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1492 г. - Христофор Колумб става първия европеец, който стъпва на остров Испаньола (днес Хаити и Доминиканска република).   1848 г. - Калифорнийска златна треска: В съобщение до Конгреса на САЩ американският президент Джеймс Полк потвърждава, че в Калифорния е открито голямо количество злато.   1882 г. - Създаден е шведски футболен отбор Йефле ИФ.   1916 г. - Първата световна война: Части от български военни подразделения влизат в столицата на Румъния - Букурещ.     1931 г. - Взривена е църквата Христос Спасител в Москва.   1933 г. - В САЩ официално е отменен сухият режим.   1936 г. - Съветския съюз приема нова конституция (известна като \"Сталинска\") и Киргизката Съветска Социалистическа Република е включена в състава на Съюзните републики на СССР.   1936 г. - Създадена е Автономната съветска социалистическа република Коми, просъществувала до 1991 г.   1936 г. - Създадена е Марийската автономна съветска социалистическа република.   1941 г. - Втората световна война: Битка при Москва: Червената армия започва контраофанзива срещу нацистките сили по нареждане на генерал Георгий Жуков.   1949 г. - Йерусалим е провъзгласен за столица на новата държава Израел.   1975 г. - В София е открит голям комплекс студентски общежития, известен като Студентския град.   1977 г. - В България е възстановена общината като селищна система.   1990 г. - Ислямски водачи призовават да бъде наказан със смърт британският поет от индийски произход Салман Рушди за неговата книга Сатанински строфи.   1999 г. - Официално е открита отсечка от автомагистрала Хемус, заобикаляща Правец.   2005 г. - Във Великобритания са узаконени еднополовите бракове.  ", "date": "2018.12.05", "title": "5 декември, историята в снимки"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/390165-%D0%BA%D1%80%D0%B8%D0%B1-%D0%B7%D0%B0%D0%BF%D0%BB%D0%B0%D1%82%D0%B8%D1%82%D0%B5-%D0%BD%D0%B0-%D1%81%D0%BF%D0%B5%D1%86%D0%B8%D0%B0%D0%BB%D0%B8%D1%81%D1%82%D0%B8%D1%82%D0%B5-%D1%89%D0%B5-%D0%BE%D1%82%D0%B1%D0%B5%D0%BB%D0%B5%D0%B6%D0%B0%D1%82-%D0%B4%D0%B2%D1%83%D1%86%D0%B8%D1%84%D1%80%D0%B5%D0%BD-%D1%80%D1%8A%D1%81%D1%82-%D0%B4%D0%BE%D0%B3%D0%BE%D0%B4%D0%B8%D0%BD%D0%B0", "text": "Това за което ни обвиняват, че сме експлоататори и не даваме справедливи заплати, не е вярно. Тази година пак ще има около десет на сто ръст на средната заплата, заяви председателят на КРИБ Кирил Домусчиев по време на церемония по връчване на наградите на победителите в конкурса \"Мистър и Мисис Икономика\" на Конфедерацията на работодателите и индустриалците в България, която се състоя в НДК.Прогнозата ни като КРИБ е и следващата година да бележим двуцифрен ръст на заплатите, но на специалисти, изтъкна Домусчиев.      Той допълни, че бизнесът има нужда от образовани хора, специалисти, и изрази надежда за решаване на проблема с недостига на кадри, което ще допринесе за ръста на износа и на БВП. Домусчиев отбеляза, че възможността за внос на работна ръка ще даде \"свежест\" на икономиката ни. Председателят на КРИБ благодари на правителството и на НС за подкрепата за решаването в кратки срокове на проблемите на бизнеса. Тези резултати водят до там, че сме на крачка от Еврозоната, от влизането в Шенген, по-добри доклади от ЕК и това е плод на съвместните ни усилия и работа с парламент и правителство, допълни председателят на КРИБ. Вицепремиерът Томислав Дончев заяви по време на церемонията, че уважава всички професии, но има една, която е по-различна. Това са хората, които не търсят работа, а дават, които не харчат пари от данъците на другите, а плащат такива и не се притесняват да рискуват собствените си пари, зоната на комфорт, и това са предприемачите, каза вицепремиерът. Той продължи, че успешните предприемачи получават награда под формата на печалба, но посочи, че те имат нужда и от обществено признание. Те са съществена част от националния капитал и ние трябва да ги пазим, развиваме и да ги даваме за пример, заяви Дончев. Той посочи сред безспорните теми между правителството и бизнеса това, че икономиката ни трябва да расте повече и да и по-конкурентоспособна. Ние всички заедно трябва да направим икономиката ни по-бърза, по-агресивна, по-дигитална, по-високотехнологична, призова вицепремиерът деловите среди. Вицепремиерът Марияна Николова пожела на фирмите да продължат да развиват успешен бизнес и допълни, че правителството ще продължи работа за създаване на благоприятна бизнес среда. Столичният кмет Йорданка Фандъкова благодари на представителите на отговорния бизнес в София, които са допринесли в последните десет години столицата да се развива възходящо, и изрази надежда това да е и благодарение на доброто партньорство с общината. Добрият бизнес е социално отговорен, каза столичният кмет и отправи апел работодателите да насърчават служителите си, които се включват по-активно в \"зелените\" политики на общината - използването на екоколи. А най-добре на обществения транспорт, защото тогава няма да има задръствания, а и въздухът ще е по-чист, допълни Фандъкова. Министърът на икономиката Емил Караниколов изтъкна заслугите на работодателите и на работниците за развитието на икономиката и посочи, че правителството ще продължи да работи с деловите среди за нейния просперитет и за създаването на конкурентна работна среда. Министърът на туризма Николина Ангелкова напомни по време на церемонията, че туризмът формира голяма част от БВП и допълни, че това става благодарение на усилията на деловите среди, както и на общите усилия между общините, бизнеса и правителството. Министърът на земеделието Румен Порожанов посочи, че тази година не е била лека за сектора \"земеделие и хранителна индустрия\", но е била достатъчно успешна. Секторът, надявам се както и всички други, е обречен да върви напред и нагоре, заяви министър Порожанов.", "date": "2018.12.05", "title": "КРИБ: Заплатите на специалистите ще отбележат двуцифрен ръст догодина"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/390166-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D0%B5-%D0%BF%D0%BE%D0%B4%D0%BA%D1%80%D0%B5%D0%BF%D1%8F-%D0%B7%D0%B0%D0%BA%D0%BE%D0%BD%D0%BE%D0%B4%D0%B0%D1%82%D0%B5%D0%BB%D0%BD%D0%B8%D1%82%D0%B5-%D0%BF%D1%80%D0%B5%D0%B4%D0%BB%D0%BE%D0%B6%D0%B5%D0%BD%D0%B8%D1%8F-%D0%BD%D0%B0-%D0%B5%D1%81-%D0%B7%D0%B0-%D0%BC%D0%B5%D0%B6%D0%B4%D1%83%D0%BD%D0%B0%D1%80%D0%BE%D0%B4%D0%BD%D0%B8%D1%82%D0%B5-%D0%BF%D1%80%D0%B5%D0%B2%D0%BE%D0%B4%D0%B8", "text": "България, Полша, Унгария, Литва, Латвия, Хърватска и Малта гласуваха срещу общия подход по законодателните предложения от Пакета за мобилност I, който бе приет в рамките на Съвета на Европейския съюз (ЕС) по транспорт. В продължилия 15 часа преговорен процес, България изрази категоричната си позиция против така предложените текстове. В рамките на дискусиите бе постигнато съгласие превозните средства да не се връщат у дома, което бе една от т.нар. червени линии за държавата ни.     В правилата, приети в договореностите, се запазва пълната забрана за редовна седмична почивка на борда на превозното средство, както и се позволява ползването на две намалени седмични почивки. Връщането на водача в операционния център в държавата по установяване или по местопребиваване, се предвижда да бъде на всеки 4 седмици. Общият подход регламентира и сроковете за преоборудване с ново поколение интелигентен тахограф - 2022 г., за ново произведени превозни средства и 31.12.2024 г. за всички останали товарни превозни средства, ползвани в международния превоз. България, Полша, Литва, Унгария и Малта разпространиха декларация във връзка с изразения негативен вот. За блокиращо малцинство в преговорния процес беше необходима подкрепата от още 4 държави, като например Чехия, Словакия, Естония, Финландия. Предстои Европейският парламент (ЕП) да излезе с позиция по Пакета за мобилност I, след което ще започнат т.нар. триалози между ЕП и ЕС. В рамките на преговорния процес с ЕП, е възможно да бъдат постигнати различни условия. Постигнатите договорености в Съвета не са финалните текстове, преговорният процес продължава като основните разпоредби при запазени преходни срокове от общия подход ще се прилагат след 30 юли 2020 г. Ще продължим съвместно с българските евродепутати да отстояваме националния интерес и ще ползваме всички преговорни етапи за постигане на по-справедливи правила за сектора.", "date": "2018.12.05", "title": "България не подкрепя законодателните предложения на ЕС за международните преводи"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/390167-%D0%B0%D0%BB%D1%82%D0%B5%D1%80%D0%BD%D0%B0%D1%82%D0%B8%D0%B2%D0%BD%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0-%D0%BF%D0%BE-%D0%B4%D0%BE%D1%85%D0%BE%D0%B4%D0%B8%D1%82%D0%B5-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "70% от българските домакинства получават по-малко доходи на член от семейството от необходимите за издръжка. Близо 40% от домакинствата имат доход на член от семейството под прага на бедност.. В България има масово недохранване на децата и възрастните. Сега в мизерия живеят 35-40% от българите, а в бедност и на границата на бедността около 65-70%. В охолство живеят 5-7% от населението. На милионите българи им тежи оскотяващата бедност, всеобщата несправедливост, чувството за изоставеност и безперспективност. Отвратени са от безнаказаната престъпност и корупцията.  В България няма по-голям дефицит от дефицита на справедливост! Това подкопава дълбоко националното ни самочувствие и личното ни достоинство. Всеки средно грамотен човек знае, че решението на днешните ни тежки социално-икономически проблеми е  в ускорения догонващ икономически растеж  от 8-9% в продължение на 10-15 и повече години. Това обаче изисква огромни многомилиардни инвестиции, тотална структурна и технологична модернизация на икономиката, квалификация и преквалификация на 3-4 милиона души, висока производителност и конкурентоспособност,рязко подобрение в работата на институциите, форсирано развитие и модернизация на здравеопазването, образованието, науката и иновациите, съвременна инфраструктура, ограничаване на престъпността и корупцията и много време. Вече 25-30 години властите не създават нито една от изброените предпоставки за преодоляване на бедността. А милионите бедстващи българи, заблуждавани вече три десетилетия, че България ще се превърне в Балканска Швейцария, не могат да чакат още 10-15 или повече години докато икономиката живне. Ако изобщо живне! Те искат макар и скромно подобрение, но още днес. Това означава още през тази и следващите 2-3 години.  Чудеса в икономиката обаче няма!  Положението с доходите в България е толкова тежко, изпълнено е с такова напрежение, че  консервативна международна институция като МВФ би тревога на 22 февруари 2018 г.  Те обърнаха внимание, че доходите у нас са два пъти по-ниски от средните в ЕС, че фискалните, демографските и други последствия от това са много сериозни. Предупредиха основателно, че това ще забави бъдещото икономическо развитие на страната. Впрочем, нищо ново. Ние го знаем отдавна и бием тревога за това. Изглежда са ни чули в МВФ във Вашингтон, но не и в София. Нито българските власти,  които продължават да провеждат безотговорна икономическа и финансова политика.  Нито българският бизнес,  който от много години потиска доходите на стотици хиляди хора. Дори възразява срещу мизерните минимални заплати, като ги смята за „много високи” и оспорва начина на тяхното определяне. Воюва срещу възнаграждението за прослужени години, което смята за незаслужено, и т.н. С всичко това принуждава стотици хиляди високо и средно квалифицирани работници, инженери, лекари и други специалисти да напускат България. А сега, поради недостига на такъв персонал, настояваше и постигна облекчаване на вноса на евтина работна ръка от трети страни извън ЕС. И властите отново се подчиниха сервилно, като увеличиха от 10% на 35% допустимия максимум за наемане на такива чужденци във фирмите Главна краткосрочна цел на икономическата и на социалната политика на всяко българско правителство трябва да бъде НАЧАЛО НА СКРОМНО ПОДОБРЕНИЕ в живота на хората,  което да се почувства към края на 2019 и през 2020-2021 година. Макар и още слабо, то трябва да става все по-осезателно през следващите години и да се почувства по-силно към 2030 г. Това може да подейства успокояващо върху напрегнатото и тревожно обществено съзнание. Такова скромно, но спешно подобрение може да се постигне  само чрез съществена промяна в разпределителните и преразпределителните отношения. Или казано по-популярно – чрез политиката по доходите и с данъчната политика. Противниците на данъчната реформа твърдят, че по този начин не може да се подобри животът на най-бедните. Вярна е само една малка част от него – че не може да се подобри радикално.  Предимството на този подход е, че макар и скромно, то може да се постигне бързо – до една-две години.  Това ще стане чрез умерено преместване на данъчното бреме от бедните и средните слоеве, както е сега у нас, към заможните и богатите, както е в Западна Европа. То е достатъчно ясно, за да бъде разбрано от пръв поглед, но противниците на данъчната реформа не са заинтересовани от него. Друг изход няма. През последните 29 години  е натрупана огромна несправедливост в обществения организъм, че се налага бърза хирургическа намеса.  Без такава намеса може да се стигне до остри социални конфликти. Защото у нас се наслагват две социални злини: България е едновременно и най-бедната и с най-голямо доходно неравенство в ЕС. На социално-икономически език това поражда социална мизерия. Поголовно ниските доходи са в основата на масовото недохранване. В тази връзка е важно да се знае, че през 2017 г. индивидуалното потребление у нас е 68,3% от БВП,  т.е главна негова съставка.Наистина, у нас не умират от глад хора по улиците, както е в Африка и Азия, но поради постоянно недохранване нашите хора са полуздрави. По-често боледуват, особено от трудно лечими най-опасни болести. Смъртността ни е най-висока в ЕС, продължителността на живота – най-ниска, възрастовата структура на населението – най-неблагоприятна. Въздържат се да създават семейства и да раждат деца, защото не могат да ги отгледат и образоват. с мизерните си доходи. Нямат нормален достъп до здравно обслужване и лекарства, особено в селата. Не може да се осигури нормално възпроизводство в българското семейство. Около два милиона души напуснаха страната, за да търсят препитание в чужбина. Кой напуска домашното си огнище, освен ако неволята го е принудила! Наред с вековната ни икономическа изостаналост,  съзнателно потисканите от държавата и от бизнеса доходи са една от главните причини  за описаната най-мрачна социална картина у нас между страните членки на ЕС. Ако не се вземат радикални мерки нацията линее, топи се и клони към изчезване в дългосрочен хоризонт. Това е най-силно и най-опасно изразено в българската етническа общност, която се стопява. В циганската общност няма демографска криза. При тях има положителен естествен прираст. Такава е житейската картина в България сега, която наричаме демографска криза. Положението може бързо, макар и само частично, да се смекчи с помощта на бърза промяна в доходната и данъчната политика. Някои политици, либерални икономисти и работодатели твърдят, че ниските доходи могат да се увеличат и доходното неравенство да се преодлее само чрез икономическия растеж, повишаване квалификацията на персонала и ограничаване на мързела на работещите.  Тази категория самозабравили се хора обикновено твърдят, че бедните са бедни, защото са мързеливи.  Този примитивен, пещерно реакционен възглед е неспособен да обясни растящата бедност и неравенство в България, в Европа и по света. По тяхната мракобесна логика в света живеят няколко милиарда мързеливци. Човечеството е изправено пред гигантски промени,  поради растящото неравенство между бедни и богати. Числата за неравенството са шокиращи. На това обърна внимание наскоро и генералният директор на МВФ г-жа Кристин Лагард. Те присъстват постоянно през последните години и в дневния ред на дискусиите в Давос - Швейцария. Неравенство, което може да предизвика невиждани по мащаби глобални социални сътресения, ако не се вземат спешни мерки за неговото туширане. Защото търпението на унизените няма да е безкрайно! Препоръчаното от мен преразпределение на доходине е драматично, но все пак е едно скромно начало, в контекста на някои непреодолими ограничители у нас, в Европа и по света. Дори за предлаганата тук скромна промяна е лесно да се каже, но ще е много трудно да се направи. Защото  засяга конфликтни интереси  и ще е болезнена за богатите . А те, освен че са богати са много влиятелни и силни. Много често, те назначават министрите пряко или косвено и определят политиката на правителствата у нас. Независимо от това, повече не може да се отлага!  Трябва да се действа още от 2019-2020 г!  Политиците ще допуснат поредната груба грешка ако продължават да си затварят очите пред жестоките реалности на днешна България. А и на южните и източните региони на Европа. Известно е, че във всички държави по света  БВП се използва като мерило за произведените материални и духовни блага . Така е и в Европа и в България. Въпреки някои слабости на този показател, по-добър за практически цели засега няма. Известно е също, че тези блага са произведени от всички заети в общественото производство. Отношението между стойността на произведените блага и броя на заетите, дава представа за  производителността на съвокупния работник в България.  Така е и в другите европейски страни. Ако вместо броя на заетите, който по-трудно се определя, използваме броя на населението, установяваме, че произведеният  БВП на човек от населението у нас сега е 49% от същата средна величина в ЕС.  Това ни съобщава официалната статистика. Логично е нашият съвокупен работник да получава толкова или приблизително толкова по-малък доход от европейския си колега, колкото по-ниска е неговата производителност,  т. е. около 45-50% от неговия доход. Средните доходи на един работещ в България обаче са  23-25%  от средните в ЕС. Дори и да са около 30%, това е доста по-малко, отколкото предполага неговата производителност, в сравнение с европейската. Макар и измерена по този груб начин. За да сме сигурни нека анализираме  структурата на БВП по елементи на добавената стойност у нас и в ЕС.  Делът на така наречените компенсации на наетите, (заплати и социално-осигурителни вноски) по официални данни у нас е около  40%  от БВП.  Средното в ЕС е 47,4%,  а в някои страни членки достига  52,9%.  Ако доходите бяха съпоставими с производителността нашият дял на компенсацията на наетите трябваше да е съпоставим със средния в ЕС, т. е.  два пъти по-нисък, а не четири пъти.  Следователно и по този измерител на доходите, българският съвокупен работник получава далеч по-малко от средния си европейски колега, отколкото му се полага според по-ниската производителност. Така е не само през 2017 г., а за всички години през последните десетилетия. През отделни години е било и доста по-лошо. Здравият разум подсказва, че  това не може да продължава безкрайно. И понеже става дума за нещо много важно, нека проверим как се е променяло производството и заплащането у нас от 1990 г. до сега. Ако проследим изменението на производството и на заплатите у нас по съпоставими цени от 1990 г. до сега, установяваме, че производството изпреварва силно растежа на заплатите. С други думи,  производителността на труда расте доста по-бързо от средната работна заплата.  В продължение на25-26 години  българският бизнес постъпваше непочтено, меко казано, спрямо наемния труд , като потискаше прираста на заплатите далеч под прираста на БВП (виж графиката). Той се опитва да го прави и сега. Както казах, недаденото трябва да се даде, макар и със закъснение, чрез  форсирано повишение на заплатите  през следващите години  над производителността .  Друг начин няма . Бизнесът до сега си затваряше очите за връзката между производителност и доходи и налагаше продължително изоставане на растежа на заплатите след растежа на производителността. Динамика на БВП и на работната заплата в България В свое изказване миналата година, един от ръководителите на българските работодателски организации, заяви, че българските работници не получавали толкова ниски доходи, както се внушавало на обществото. Аргументът му беше, че  около 70% от работещите по света получавали по-малко от нашите работници.  Това е, меко казано, некомпетентно сравнение. Дори ако допуснем, че е вярно за средните доходи в Африка, Близкия и Средния Изток, Южна и Източна Азия, Карибския регион, части от Латинска Америка и други региони. Но ние живеем и работим в Европа, а не в тези региони.  При оценка на нашите доходи и на производителността ни трябва да се прилагат европейски, а не африкански стандарти. Ако в продължение на десетилетия се допускат такива големи различия в доходите и в качеството на живота като цяло, между нас и останалите европейски държави, високо и средно квалифицираните българи нямат друг изход, освен да напуснат родината си и да търсят работа и доходи в Западна Европа. И го правят. И никой няма право да ги обвинява! След като прецени, под обществен натиск, че този произвол не може да продължава безкрайно, бизнесът започна напоследък да напомня за връзката между производителност и заплати  и да настоява заплатите да не нарастват по-бързо от производителността. Това е начин да се предотврати ускореното изпреварващо годишно повишение на реалната заплата с 13-15% през следващите години и да се ограничи до 2-3-4%, колкото е нормалното трайно нарастване на производителността на труда в страни като нашата. То би означавало  удължаване до безкрайност на периода за сближаване на доходите и производителността с тези в ЕС.  А следователно и за още по-мащабно напускане на високо- и средно-квалифицирани работници и специалисти от България. Това е неприемливо и не трябва да се допуска! . Прогонени от собствената си държава и работодатели, те търсят препитание за себе си и своите семейства в чужбина.  Причините за масовата емиграция от България през последните 20-25 години са много, но главната е липсата на работа и ниското заплащане у нас. През тези години по неофициални оценки около 1,5-2,0 млн. българи направиха този избор. Пак по неофициални данни поне около един милион души са работоспособни и то високо и средно квалифицирани работници, инженери, лекари, програмисти, агрономи и други специалисти. Странното е, че след като принудиха стотици хиляди свои специалисти да заминат за чужбина поради липса на работа и ниско заплащане, правителството и бизнесът търсят сега заместители от други страни, надявайки се, че ще си ги осигурят при по-ниско заплащане. Съмнявам се дали тези очаквания ще се потвърдят. Но нека за момент допуснем, че успеят да наемат чужденци.  Правилно ли е българската държава да позволи такава гигантска демографска рокада?  Не само че е погрешно. Това би било недопустим произвол, дори подигравка със живота на стотици хиляди хора и с техните близки! Решението е в създаването на подходящи икономически и социални условия за затихване на емиграцията и за постепенно завръщане на част от емигриралите по тяхна собствена воля. Най-ефикасният инструмент е  ускореното повишаване на заплатите в България. Това изисква  алтернативна политика по разпределение на новата  стойност между печалба на работодателите и заплата на наемния труд, с цел -  повишаване дела на заплатите.  През следващите десетина години трябва да се преодолее натрупаното силно изоставане на заплатите от производителността на труда у нас. Това може да се постигне само чрез ускорено изпреварващо нарастване на заплатите пред производителността. Това, обаче  няма да е благодеяние за трудовите хора, „щедър” подарък на богатите за бедните,  а  възстановяване на нарушената справедливост.  Даване на недодаденото през годините. Същото важи и за пенсиите. Трайното потискане на доходите създава социална несправедливост, а тя поражда социално напрежение и конфликти.  Това е нежелателно за обществото като цяло и за наемния труд, но вреди и на самия бизнес. По-добре е различията в интересите да се разрешават на масата за преговори, а не на улицата! Това е азбучна истина. С този анализ не култивирам враждебност срещу бизнеса, а му подсказвам нещо, което е и в негов интерес, но той, като че ли не го разбира. С това вреди и на себе си. Бизнесът също се нуждае от социална стабилност и от спокойствие в обществото.  В стратегически план, строго погледнато, той се нуждае и от социална справедливост. Защото  не е възможна спокойна и ефективна стопанска дейност в обстановка на трайно социално изнудване, конфликти  и улични вълнения. Социалната справедливост е ключово понятие на общочовешкия морал. А и на деловия морал. Тя е абсолютно необходима за нормално функциониране на икономиката. България е страната с най-ниска средна месечна заплата в ЕС.  Това личи от таблица 1: Таблица 1. Средни заплати в някои страни от ЕС  в евро Страни Бруто Нето Европейски съюз - 1508 България 519 406 Румъния 724 524 Литва 793 618 Латвия 836 615 Словакия 901 692 Унгария 922 613 Полша 944 670 Чехия 1008 750 Хърватска 1022 750 Естония 1119 902 Гърция 1127 947 Португалия 1187 984 Словения 1687 1087 Испания 2143 1718  Източник:  Евростат Както посочих по-горе, средната заплата у нас по паритетни стандарти е значително по-ниска, отколкото би трябвало да е при настоящото съотношение между производителността на труда у нас и в ЕС. През следващите години нашите реални заплати трябва да растат ежегодно с 13-15%,  за да се компенсира изоставането.  При 1050 лв брутна месечна заплата в 2017 г., тя следва да нараства със 130-150 лв. всяка следваща година и да достигне около 5000 лв в 2040 г. (виж таблица 2.). Таблица 2. Средна месечна заплата  лева Години Средна заплата 2016 960 2017 1050 2018 1200 2020 1500 2025 2250 2030 3200 2040 5000 Източник:  Собствени оценки Някои хора може да си помислят, че подобно повишение на заплатите ще срине конкурентоспособността на нашата икономика. За същата опасност ни предупреждават често от МВФ и Световната банка. Това обаче не е вярно! Първо, производителността на труда у нас през следващите две десетилетия следва да нараства с около 10% средногодишно. Второ, както посочих по-горе, компенсацията на наетите у нас е около 40% от БВП по елементи на доходите, при 47,4% средно в ЕС. Измерена чрез националния доход, компенсацията на наетите у нас е била 43,6% през 2017 г., което е много по-ниско от другите европейски страни. Освен на по-ниската производителност, това е резултат и на дългогодишното потискане на доходите у нас.  Доходите в България не са били и не могат да бъдат ограничители на конкурентоспособността в обозримото бъдеще. България е страната и с най-ниски пенсии в ЕС  – значително по-ниски от това, на което следва да са при нашето равнище на развитие и многократно по-ниски в номинално изражение от развитите западноевропейски страни. За преодоляване на това изоставане е  необходимо ускорено нарастване и на пенсиите. То трябва да започне още от втората половина на 2019 г –  с повишение на средната реална месечна пенсия  от 1 юли с 50 лв. Повишението на месечната пенсия през 2019-2040 г. следва да бъде далеч по-висок,  а не с 4-5 лева или с 3,8% (което означава 1,9% средногодишно), както предвижда правителството от 1 юли 2018 г.Средната пенсия за трудов стаж от 360 лв. в 2017 г., следва да достигне около  2600 лв към 2040 г.  (виж таблица 3.). Таблица 3. Средна месечна пенсия лева Години Средна пенсия 2016 330 2017 360 2018 420 2020 570 2025 950 2030 1440 2040 2600  Източник:  Собствени оценки През 2017 г. средната месечна пенсия е била 34% от средната работна заплата. Според тези оценки през 2020 г. тя ще достигне 38%, в 2030 г. 45% и в 2040 г. 52%. Това съотношение между пенсия и заплата е по-рационално и съответства на европейската практика. Общото стопанско оживление ще активизира производството, износа и заетостта в цялата икономика,  ще увеличи доходите на физическите лица и печалбите на компаниите. Това пък  ще увеличи постъпленията в бюджета от преки и косвени данъци  и ще повиши потенциала на държавата да разширява финансирането на важни обществени програми. При тази икономически освежена обстановка е възможно, дори желателно, през следващите години да навлезем в  режим на здравословна инфлация до 2,0-2,5%,  каквато се толерира и от Европейската централна банка. Политиката на доходите у нас е несправедлива.  За характера на тази политика може да се съди по разпределението на новата стойност между труда и капитала (т.е.  между заплати и печалби ) и по равнището на данъчното облагане (това, което мобилизира държавата с  данъците  и това, което оставя на работодателите). Те намират обобщен израз в  дела на държавните приходи и разходи в консолидирания бюджет.  Този дял у нас е около  35-36%,  а ако се вземат само данъчните приходи –  под 30%,  при  48,5% средно в ЕС . Зад ниските проценти в България се крие траен стремеж на властите да оставят преобладаващата част  от новосъздадената стойност на предприемачите и да ощетяват работещите, интелигенцията, младите хора, дребния бизнес, пенсионерите. Това изостря доходното неравенство в продължение на много години. То се оказа възможно поради икономическата агресивност на капитала в България, пословичната търпимост, на българите и липсата на активни синдикати и неподкупни политически партии, които да ги поведат в защита на фундаменталните им интереси. Справедливото заплащане е и  важен фактор за задържане на специалистите и квалифицираните работници у нас.  Както вече отбелязах, сега има голям отлив на средно- и високо квалифицирани кадри, поради силното подценяване на труда им у нас в продължение на дълги години. Медиците са един от многото примери. Високо и средно квалифицираният технически персонал също. Както посочих по-горе, по приблизителни оценки около 1 млн. българи в работоспособна възраст са емигрирали в другите европейски страни и извън тях. Преобладаващата част са високо и средно квалифициран персонал. Предприемчиви млади и хора на средна възраст.  Дори след катастрофални войни през миналия век, не сме губили такъв човешки капитал. Тази загуба има катастрофален характер.  Независимо от значителните парични трансфери, които работещите в чужбина българи правят на свои близки у нас. Някои наши специалисти оценяват, че това изтичане на човешки капитал ни струва над 100 млрд. щатски долара. Малко хора у нас си дават сметка за това огромно кадрово обезкръвяване.  Отливът на квалифицирана работна сила е един от преките деструктивни резултати от потискането на доходите.  И свързаното с това искане да се облекчи привличането на работници и специалисти от трети страни (Украйна, Молдова, Грузия, Виетнам и други). Сами си създаваме сложна ситуация. Поддържаме ниски заплати на нашите квалифицирани работници и специалисти и ги принуждаваме да напуснат България. А сега търсим заместници от други страни, при много повече рискове и неизвестни. Още по-тревожни са и другите резултати от такава политика по доходите  на нашата държава и на частния ни бизнес. Като правило, при що годе нормално заплащане, мъжете и жените на средна възраст предпочитат да останат в родината си при своите родители и при децата си. Принудени да отидат на гурбет, те оставят тук децата си на бабите и дядовците, които не могат да ги заместят пълноценно. Това се отразява деструктивно върху възпитанието и израстването на децата им. Разрушават се все повече човешки съдби. Създава се контингент от млади бъдещи престъпници. Особено на децата, които по природа се нуждаят да растат в присъствието на баща и майка. Сега са лишени от един от тях или и от двамата. Българският бизнес и политиците ни явно не се интересуват от тази поколенческа катастрофа. С предлаганите от мен промени ще спадне делът на печалбата (и на степента на експлоатация) и ще нарастне делът на труда (заплатите)  в разпределението на новосъздадената брутна стойност. Това ще доведе до чувствително повишение на средната работна заплата. Освен по средната заплата,  за бедността в една страна може да се съди и по минималната заплата. Защото средната заплата често пъти е подвеждаща.  Тя може да расте не в резултат на подобрение на общото благосъстояние, а на рязко повишение на доходите на заможните и богатите (15-20% от населението), при неизменно и дори намаляващо равнище на доходите на бедните и средните слоеве (останалите 80-85%). Това се случва често у нас през последните десетилетия. По данни на Евростат  България е с най-ниската минимална месечна заплата в ЕС  през последните години(виж таблица 4.) Таблица 4. Минимални заплати в някои страни  от ЕС.- в евро Страни Минимална заплата България 235 Румъния 320 Латвия 380 Литва 380 Чехия, 407 Унгария 412 Хърватска 433 Словакия 435 Полша 453 Естония 470 Португалия 650 Гърция 684 Словения 805 Испания 826 Франция 1480 Германия 1498  Източник:  Евростат България беше единствената страна в ЕС с минимална заплата под 300 евро. А българският бизнес възразява дори и против тази заплата, понеже била „много висока”. България се нуждае от нова политика на разпределението и преразпределението:  Освен че трябва да се повишава общото равнище на доходите, финансовото бреме на данъчните и други плащания трябва да се премества постепенно от бедните и средни слоеве, както е сега, към заможните и богатите, както е в Европа .  Това е и справедливо, защото е балансиран подход в отношението към труда и капитала, към който всяко българско правителство трябва да се придържа през следващите години и десетилетия. Крещяща е потребността от ограничаване на голямото доходно неравенство.  Както е известно, то се измерва с коефициента Джини. Колкото по-висок е той, толкова по-голямо е неравенството (виж таблица 5.). Таблица 5. Коефициенти Джини  след социалните трансфери Страни Коефициенти Европейски съюз 31,0 България 38,0 Румъния 37,4 Литва 37,9 Словакия 23,7 Норвегия 23,9 Словения 24,5 Чехия 25,0 Швеция 25,2 Финландия 25,2 Холандия 26,7 Австрия 27,2 Унгария 28,2 Франция 29,2 Германия 30,1 Хърватска 30,6 Полша 30,6  Източник:  Евростат В момента коефициентът превишава 40,0. Към 2030 г. България трябва да се стреми към коефициент на Джини около 24,0-25,0,  каквото е сегашното равнище в Чехия, Словакия и Словения. Той трябва да бъде запазен и дори намален до 21,0-22,0 към 2040 г. Същото се потвърждава и с друг надежден измерител на доходното разслоение –  съотношението между доходите на най-богатите и най-бедните 20% от населението.  Средното в ЕС през 2017 г. е било 5,1 пъти. България е рекордьор с 8,2 пъти, а в Чехия и Словения е най-ниско – около 3,5 пъти. Доходното разслоение между най-бедните и най-богатите 20% в България расте с ускорен темп през последните години. При 6,1 пъти в 2012 г. достигна 8,2 пъти в 2017 г. Като имаме предвид, че богатите хора у нас масово не регистрират важна част от доходите си,  тази разлика вероятно е над 10 пъти. Съчетаването на масова бедност едновременно с остро доходно неравенство формира социалната мизерия. При сравняването на различни страни по средно равнище на бедност и по вътрешно доходно неравенство, се установява къде е  постигната най-висока социална мизерия. Българските правителства са шампиони  и по този важен критерий за социално-икономическа безотговорност пред своя народ. Ние имаме най-ниско средно равнище на доходите (най-ниска минимална и средна заплата, и най-ниска минимална и средна пенсия), припокриващи се с най-високо доходно неравенство. Наличието на голямо доходно неравенство при масова бедност е много болезнено. Защото, едно е да си беден в Норвегия, Швеция или Швейцария, друго е да си беден в България или Литва. Това умножава и изостря до нетърпимост нашата социална мизерия. Големият въпрос е – до кога народът ще я търпи? С предлаганите от мен промени  ще спадне делът на печалбата  (и на средното равнище на експлоатация)  и ще нарастне делът на труда (заплатите)  в разпределението на брутната новосъздадена стойност. Ще бъде леко смекчена дългогодишната социална мизерия на нашия народ. Дано правителствата и бизнесът пристъпят към тези мерки преди да е избухнала социалната експлозия! А тя се задава на хоризонта, въпреки пословичното покорно търпение на българите!      ", "date": "2018.12.05", "title": "Алтернативна политика по доходите в България"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/390168-%D0%B7%D0%B0-%D0%BD%D0%BE%D0%B2%D0%B0%D1%82%D0%B0-%D0%B3%D0%BE%D0%B4%D0%B8%D0%BD%D0%B0-%D0%B2%D0%B8-%D0%BF%D0%BE%D0%B6%D0%B5%D0%BB%D0%B0%D0%B2%D0%B0%D0%BC-%D0%BF%D0%BE-%D1%87%D0%B8%D1%81%D1%82-%D0%B2%D1%8A%D0%B7%D0%B4%D1%83%D1%85", "text": "Темна е мъгла паднала над София, а в нея човек може да открие какво ли не – рак на белите дробове; чудовища от роман на Стивън Кинг; хобити, тръгнали \"отвъд Мъгливите планини\" да спасяват златното си имане от дракон... Само въздух няма, поне не чист. И не се диша, направо се яде, че и леко нагарча. Шеги и закачки. Това е отражението на гражданското недоволство срещу първите дни с видимо мръсен въздух в София и други градове из страната тази зима - нищо, че положението плаче за сериозност.     Напоената с фини прахови частици (ФПЧ10) мъгла ни напомни, че дишането не винаги е живот, както и че за година нещата не са се променили особено. Институциите все още \"планират\" и \"обсъждат\", а ние все още дишаме отрови. Изненадани? И преди 365 дни пак си говорихме за това, че въздухът е замърсен, че има нужда от спешни мерки, както и за бавното оформяне, обсъждане и прилагане на такива от страна на екоминистерството и общините. Превъртаме лентата до тази зима, в която не можеш да видиш съседния блок през прозореца, и се оказва, че отново официални и неофициални датчици пищят за превишени стойности на замърсяването с ФПЧ, а шумът се прехвърля в медийното пространство (до появата на \"по-важна\" новина). Докъде я докараха властите за тази една година? До никъде. Отново да се говори за планове и бъдещи мерки, конкретиката около които – кой, кога, на кого, как – се губи, а когато я има, става дума за срокове след 2, 3 или повече години. А проблемът е навсякъде около нас и в този момент. От Столична община посочват, че по техни данни 55 000 домакинства в столицата се отопляват на твърдо битово гориво – основният причинител на замърсяването на въздуха. Голямата цел на общината е 16 500 домакинства да минат на ток, парно или екопечки, ама до 2021 г. Т.е. 30 процента от всички в някакъв бъдещ момент, може би и дано стане. Кръстим се и стискаме палци. Пилотно по два проекта ще бъдат подкрепени 170 домакинства, които да спрат така нагло да тровят въздуха. Браво! А другите 54 830 какво ги правим? За момента, очевидно нищо. А докато минат тези три години, хората в столицата, нарочени за \"замърсители\", вероятно ще са станали дори повече от сега. Една от мерките, които залегнаха в програмата на Столична община, е представители на столичния инспекторат да правят проверки за неправомерно горене на отпадъци. Познайте какво откриха при проверките във \"Факултета\" в нощта на понеделник срещу вторник? Браво, познахте! Нищо. Планираният голям проект по оперативна програма \"Околна среда\", който ще позволи помощ за домакинствата за прехода им към екоотопление, още \"се подготвя\". С други думи полза от него тази година няма да има. До реализацията му ще разчитаме на пожелания и препоръки в духа на \"Столична община учтиво моли да не палите печката си днес\". И нищо. И въпреки че битовото отопление на твърдо гориво е посочвано като основният замърсител, призивите и \"мерките\", които се задействат първи по общинския механизъм, незнайно защо се целят първо към шофьорите.  Като зеления билет за градския транспорт или буферните паркинги по булевардите, чиято цел е повече хора да оставят колите си и да ползват метро или автобус. Но и там всичко е с пожелателен характер - \"много бихме се радвали, ако направите това, това и това\". А още по-големият проблем е как точно се очаква шофьорите да разбират за тези инициативи ден за ден – с постоянно следене на сайта на Столична община или на Facebook профила на Йорданка Фандъкова? И да, ясно е, че не е само София. Замърсявания над нормата биват отчитани във въздуха в Пловдив, Шумен, Горна Оряховица, Русе и други населени места. Въпросът с мерките излиза извън границите на местните политики и се прехвърля на централно ниво, колкото и екоминистърът Нено Димов да прехвърля топката на общините. А какво е направено от Министерството на околната среда и водите за тази година? Дългата версия: мерките за подобряване на въздуха там все още са на фаза \"обсъждания\" и са забулени във въпросителни. А и идеи като въвеждането на изисквания за качество за твърдите горива няма как да породят оптимизъм, когато все още не е ясно кой ще го проверява това качество (някой ден, нали...). Кратката версия: Нищо. Още просто си \"говорим\". А от полския град Катовице, където е на конференция за промените в климата, Димов успокоително обяснява, че се полагат усилия за трайно решаване на проблема. Бихме си отдъхнали, но не знаем какво ще вдишаме веднага след това... На всичкото отгоре министърът опита да оправдае бавенето и с липсата на \"политически консенсус\", т.е. с опозицията. Когато проверихме за последен път, Димов беше министър в кабинет, който се радва на подкрепа на мнозинството в парламента, но да, сигурно в опозицията е проблемът. Има поне една институция, която предприема нещо - Европейската комисия, на която толкова й писна от липсата на напредък за подобряване на качеството на въздуха у нас, че планира да заведе дело срещу България и да поиска налагането на глоба. Която евентуално ще плаща държавата, сиреч същите, които дишат този мръсен въздух. Честито! Честито? И така, в този порочен кръг от \"обсъждания\", \"планове\", \"молби\" и \"призиви\", когато слушаме до безкрай частицата за бъдеще време \"ще\", се връщаме пак до началото – до отровите, които дробовете ни поемат тук и сега. И, разбира се, до гореспоменатите шеги, които са просто израз на безсилие от страна на \"обикновения човек\". Онзи, когото от Столична община призовават да остави колата си при минусови температури и да ползва градски транспорт. Онзи, когото молят \"при възможност\" да спре да се отоплява на печка и да мине на алтернативен, екологичен метод за отопление. И, разбира се, онзи, който макар и възмутен от въздуха, ще си каже \"Ще минат и без мен\". Който ще завърти ключа на колата си както винаги с идеята, че някой друг ще е по-екологично настроен и няма да го направи вместо него (и накрая всички ще си карат както обикновено). Който ще наблъска лошите въглища в печката, защото някой друг според него ще склони да се топли на духалка. Или просто защото само това може да си позволи. Така шеговитото безсилие се превръща в напълно сериозна безотговорност. Тя се лекува с контрол, санкции и ефективни мерки. Не с планове, не с обещания от типа \"догодина може и да стане\". Ясно е вече откъде идват и контрола, и санкциите, и мерките. Само че не идват. Има ги уж нейде там, из мъглата, но нещо хич не се виждат. Но дано догодина дишаме по-чист въздух. Дано.", "date": "2018.12.05", "title": "За новата година ви пожелавам по-чист въздух"}
{"url": "http://www.classa.bg/%D1%81%D0%B2%D1%8F%D1%82/item/390159-%D1%82%D0%B0%D0%B9%D0%BD%D1%81%D1%82%D0%B2%D0%B5%D0%BD-%D0%BF%D0%BE%D0%B3%D0%BB%D0%B5%D0%B4-%D0%BC%D0%B5%D0%B6%D0%B4%D1%83-%D0%BF%D1%83%D1%82%D0%B8%D0%BD-%D0%B8-%D0%BC%D0%B5%D0%BB%D0%B0%D0%BD%D0%B8%D1%8F", "text": "Тайнствен поглед между Владимир Путин и първата дама на САЩ Мелания Тръмп предизвика оживени коментари в социалните мрежи. Размяната на погледи бе уловена от фотограф по време на срещата на върха на Г-20 в Буенос Айрес.      Болшинството от коментаторите допускат, че заради тази снимка президентът Доналд Тръмп ще откаже да се сеща с Путин.  Дали отношенията между Москва и Вашингтон ще охладнеят, тепърва предстои да видим. ", "date": "2018.12.05", "title": "Тайнствен поглед между Путин и Мелания"}
{"url": "http://www.classa.bg/%D1%81%D0%B2%D1%8F%D1%82/item/390154-%D1%80%D0%B0%D0%B7%D0%BA%D1%80%D0%B8%D1%85%D0%B0-%D1%80%D0%BE%D0%BB%D1%8F%D1%82%D0%B0-%D0%BD%D0%B0-%D0%B7%D0%B0%D0%BF%D0%B0%D0%B4%D0%B0-%D0%BF%D1%80%D0%B8-%D0%B2%D1%8A%D0%B2%D0%B5%D0%B6%D0%B4%D0%B0%D0%BD%D0%B5%D1%82%D0%BE-%D0%BD%D0%B0-%D0%B2%D0%BE%D0%B5%D0%BD%D0%BD%D0%BE%D1%82%D0%BE-%D0%BF%D0%BE%D0%BB%D0%BE%D0%B6%D0%B5%D0%BD%D0%B8%D0%B5-%D0%B2-%D1%83%D0%BA%D1%80%D0%B0%D0%B9%D0%BD%D0%B0", "text": "каза журналистът Дмитрий Гордон в ефира на телевизионния канал . Според журналиста, въвеждането на военното положение е било планирано няколко месеца по-рано в качеството си на «запасен сценарий» за един от кандидатите за президент на Украйна. На 29 ноември законът за военното положение в редица области на Украйна влезе в сила. Порошенко заяви, че страната се намира под заплахата от пълномащабна война с Русия, във връзка с това е било взето решението. По-рано съобщихме, че въвеждането на военно положение в гранични региони на Украйна крие риск от ескалация на конфликта в някои области от страната, особено в югоизточните. Това мнение изрази говорителят на Кремъл Дмитрий Песков в отговор на журналистически въпроси, предаде ТАСС. Ситуацията в Керченския проток не изисква преки преговори между президентите на Русия и на Украйна — Владимир Путин и Петро Порошенко, смята прессекретарят на руския държавен глава. Той коментира предложението на държавния секретар на САЩ Майк Помпейо двамата лидери да преговарят директно за уреждане на въпроса. «В най-близките дни позицията на президента (Путин) ще бъде огласена. Би било неправилно да се подценява значението и опасността от подобни провокации», добави Песков. Русия задържа в неделя в Керченския проток край анексирания от Москва полуостров Крим три украински военни кораба и екипажите им с обвинение, че са навлезли неправомерно в руски териториални води. Руският външен министър Сергей Лавров нарече случая «провокация» на Киев. Върховната рада утвърди снощи въвеждането на военно положение в граничните райони на Украйна за 30 дни от 28 ноември на фона на напрежението с Русия.", "date": "2018.12.05", "title": "Разкриха ролята на Запада при въвеждането на военното положение в Украйна"}
{"url": "http://www.classa.bg/%D1%81%D0%B2%D1%8F%D1%82/item/390155-%D0%BA%D0%BE%D0%BB%D0%BA%D0%BE-%D0%B2%D0%B5%D1%80%D0%BE%D1%8F%D1%82%D0%B5%D0%BD-%D0%B5-%D0%B2%D1%82%D0%BE%D1%80%D0%B8-%D1%80%D0%B5%D1%84%D0%B5%D1%80%D0%B5%D0%BD%D0%B4%D1%83%D0%BC-%D0%B7%D0%B0-%D0%B1%D1%80%D0%B5%D0%BA%D0%B7%D0%B8%D1%82", "text": "Провеждането на втори референдум може да е изход от сегашния хаос за Великобритания, но резултатите отново може да бъдат близки. Има ли достатъчна подкрепа за втори референдум в Камарата на общините (долната камара на британския парламент)? Не и в момента. Но беше казано, че ако Тереза Мей загуби гласуването за постигнатото от нея споразумение за Брекзита в Камарата на общините и ако Лейбъристката партия се опита, но не успее да предизвика избори, възможен е вариантът с втори референдум. Ако Лейбъристката партия подкрепи втори референдум, ще има нужда от подкрепата и на несъгласни с партийната политика депутати на Консервативната партия. Някои вече го подкрепиха, но ще има нужда и от други гласове – а някои лейбъристки депутати ще откажат да го подкрепят.     Има ли достатъчно време? От реалистична гледна точка, процесът по Брекзита ще трябва да бъде спрян, за да стане възможен втори референдум. Но предвид, че това може да се окаже единственият начин за излизане от задънената улица, Брюксел може с удоволствие да се съгласи. Експертите смятат, че целият процес ще отнеме най-малко 24 седмици. Какъв въпрос ще бъде зададен на референдума? Ще има яростни спорове какъв да е въпросът, изписан на бюлетините. Трябва ли да бъде оставане в ЕС срещу споразумението на Тереза Мей, никакво споразумение срещу оставане в ЕС, или никакво споразумение срещу споразумението на Мей? Или трябва да бъдат включени и трите опции? Тези, които агитират за референдум, казват, че в бюлетината трябва да бъдат включени само тези варианти, които са възможни – така че всяко споразумение, което не се ползва с подкрепа в Брюксел, трябва да отпадне. Кой ще определи въпроса? Според закона Избирателната комисия е тази, която дава съвети и проучва потенциалния въпрос, но в крайна сметка формулировката се определя от парламента. Кой ще може да гласува? Спор ще има и за правото да се гласува. Тези, които подкрепят втори референдум, искат този път да разрешат и на 16 и 17-годишните да гласуват. Това ще доведе до още един парламентарен сблъсък. Няма ли повечето вестници да подкрепят отново напускането на ЕС? В. „Дейли мейл“ – който през 2016 г. води агресивна кампания за напускане на ЕС – промени позициите си под ръководството на новия си редактор. „Саботьорите“, които изданието критикува, вече не са тези, които искат оставане в ЕС, а привържениците на твърдия Брекзит – макар че в момента вестникът подкрепя споразумението на Мей, а не оставането в ЕС. Какво се промени от последния референдум насам? Сгъстиха се геополитическите облаци. Вариантът да се залага на Доналд Тръмп за сключване на търговско споразумение – план А за привърженици на твърдия Брекзит – никога не е изглеждал толкова непривлекателен. Въпросът за имиграцията вече не оказва такова въздействие, а някои от свързаните с Брекзита усложнения и неудобства се изясниха след лятото на 2016 г. Влиятелни фигури, агитирали за напускане на ЕС, бяха дискредитирани от скандали, свързани с финансирането на кампаниите и нарушения на избирателния закон. Защо същите гласоподаватели биха гласували различно? Много млади хора – за които е по-вероятно да подкрепят оставането в ЕС – навършиха 18 години от 2016 г. и повече от старото поколение, за които е по-вероятно да бъдат евроскептично настроени, починаха след последния референдум. Следващата кампания ще бъде ли също толкова подвеждаща? Тя ще се води безкомпромисно. Мнозина ще твърдят, че „се предава волята на народа“. Министри заявиха, че тя може да разклати уважението към демокрацията. Обаче, за разлика от 2016 г., на масата ще е поставено споразумение за напускане и ще могат да бъдат преценени твърденията какво е възможно да се постигне. Кой ще спечели? Макар че след референдума през 2016 г. изглежда има известно преминаване на гласоподаватели към лагера, подкрепящ оставането в ЕС, социологическите агенции са разделени по въпроса до каква степен хората са променили позициите си. Изглежда сигурно, че резултатите ще са близки – и няма никаква гаранция, че ще спечелят тези, които са за оставане в ЕС.   БТА", "date": "2018.12.05", "title": "Колко вероятен е втори референдум за Брекзит?"}
{"url": "http://www.classa.bg/%D1%81%D0%B2%D1%8F%D1%82/item/390156-%D0%BA%D0%B0%D0%BA%D0%B2%D0%BE-%D0%BD%D0%B5-%D0%B1%D0%B5%D1%88%D0%B5-%D0%BA%D0%B0%D0%BA%D1%82%D0%BE-%D1%82%D1%80%D1%8F%D0%B1%D0%B2%D0%B0-%D1%81-%D0%B4%D0%BE%D0%BD%D0%B0%D0%BB%D0%B4-%D1%82%D1%80%D1%8A%D0%BC%D0%BF-%D0%BD%D0%B0-%D1%81%D1%8A%D1%81%D1%82%D0%BE%D1%8F%D0%BB%D0%B0%D1%82%D0%B0-%D1%81%D0%B5-g20", "text": "Според някои политолози Доналд Тръмп остана изолиран на срещата на върха на G20. Това беше истинската причина за преждевременното му заминаване от Аржентина. Нека да започнем с факта, че участниците в срещата на високо равнище обсъдиха теми, които бяха отвратителни за Тръмп. \r\n Например предоставянето на материална помощ на бежанците. Тръмп не просто не иска да окаже помощ на мигрантите, той ще строи стена на границата с Мексико. И неотдавнашния миграционен керван от Южна Америка, американската полиция по всякакъв начин се опита да разпръсне, без да се срамува от използването на крайно твърди мерки. \r\n   \r\n   И това беше въпреки факта, че в американското законодателство ясно е написано, че е необходимо да се разглеждат молбите на всички, които искат да получат убежище в Съединените щати. Преди разглеждането, мигрантите трябва да се намират в специални лагери. \r\n Да видим по-нататък. Политиците на G20 обсъдиха също Парижкото споразумение за климата, излизането от което Тръмп анонсира миналата година, заявявайки, че споразумението е \"нечестно по отношение на САЩ\". \r\n Е, не трябва да забравяме, че голямо внимание от страна на обществеността беше приковано към двустранните срещи между политиците. И докато Путин \"даде пет\" на принца-наследник на Саудитска Арабия, американският лидер се позореше. \r\n Отначало той мина покрай президента на Аржентина, в момента, в който трябваше да спре и да направи снимка с него. Той хвърли слушалките на пода, когато не хареса превода по време на срещата със същия Маурисио Макри. \r\n След това той изобщо си замина, без да проведе пресконференция. Официалната причина е смъртта на 41-я американски президент Джордж Буш, но погребението му е насрочено за 6 декември, което означава, че Тръмп напълно би могъл да остане до края на G20. \r\n Изобщо, както винаги, Тръмп се оказа не толкова дипломатичен и мъдър политик. Но този път беше очевидно, че се чувстваше неуютно и самотно на G20. И докато Владимир Путин дружелюбно общуваше с много политици лично и по време на съвместните мероприятия, обсъждайки сътрудничеството на Русия със страните от Европа и Азия, Тръмп се оказваше в смущаващи ситуации и също така си замина предсрочно. \r\n   Превод: М.Желязкова \r\n          ", "date": "2018.12.05", "title": "Какво не беше както трябва с Доналд Тръмп на състоялата се G20?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/390157-%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D1%8F%D0%BC%D0%B0-%D0%B8%D0%B4%D0%B5%D1%8F", "text": "Обещанието на държавата да съхрани статуквото в българския въгледобив е чиста лъжа. Или най-малкото премълчаване на истината. А тя е, че въглищата са обречени. Държавата го знае, но бездейства.  От егоизъм и късогледство.           Опустошителните последици от климатичните промени стават все по-очевидни. Мнозина твърдят, че шансовете да бъдат предотвратени или ограничени бързо се изпаряват. Защото светът се движи твърде бавно и в погрешна посока. През това време списъкът от последователи на Тръмп, които се канят да се оттеглят от Парижкото споразумение, отчетливо набъбва. България не е сред тях. Но пък е против поставянето на по-амбициозни екологични цели, защото, както каза държавният глава в Катовице, ние държим на „социалния аспект“ и „запазването на хиляди работни места“. Ето какво означава това на практика. Протестиращи и власт: пълно единодушие Миньори и енергетици протестират - първо в Раднево, на другия ден в София под прозорците на властта. Което е излишно, тъй като властта е на тяхна страна - цари пълно единодушие. Мантрата, че тецовете цапат, е лъжа, казва синдикалист. „Запазването на комплекса \"Марица изток\" е и за по-чист въздух, защото битовото отопление е основният замърсител\", подкрепя го министърът на околната среда. И уверява,  че ТЕЦ \"Марица изток 2\" ще може да оперира с въглищата до изчерпване на количествата (още 50-60 години). \"Европа иска да ни затвори, за да не добиваме въглища. За нас без \"Мини Марица изток\" няма живот“, казва протестиращат миньор. Мините и ТЕЦ-ът категорично имат бъдеще, защото държавата си е на мястото. Съкращения няма да има, уверява министърът на енергетиката в Раднево. А в София добавя: \"Правителството стои твърдо зад българските миньори и зад българския въгледобив. Продължаваме заедно напред\". Притесненията са основателни, обещанията  -  не толкова Засега централата няма как да спре, защото (особено през зимните месеци) няма какво да я замести. Но притесненията на протестиращите за работните им места и за доходите им са напълно основателни. Което не може да се каже за успокоителните уверения и обещания на управляващите. Първо, защото в действителност тази централа е сред най-силно „цапащите“ в Европа. И второ, защото заради това „цапане“ не само тя, но и целият европейски въглищен сектор са подложени на натиск едновременно от две посоки, като в менгеме. От едната страна са новите изисквания за пречистване на изхвърляните във въздуха серен диоксид и азотни оксиди. Те са вредни сами по себе си, но освен това във взаимодействие с амоняка формират една от най-опасните разновидности на фините прахови частици. (В това отношение „приносът“ на „Марица изток 2“ се разпростира чак до Крит.) До началото на 2021 година централите трябва да инвестират, за да покрият тези изисквания. В противен случай трябва да спрат работа. От другата страна са рязко поскъпналите през тази година въглеродни квоти. Причина за поскъпването е реформата на европейската схема за търговия с емисии (на предизвикващия климатичните промени въглероден диоксид), която цели да стимулира индустрията да инвестира за намаляване на тези емисии. Или просто да спре работа - правото да замърсяваш атсферата е вече толкова скъпо, че производството става икономически неизгодно. Спасението ще е само временно Как българската държава се опитва да се измъкне от това менгеме? От една страна очаква ЕК да ѝ разреши отсрочка за пречистване на отровните газове - с аргумента, че „нужните инвестиции ще имат тежка социална цена“. Разбирай: ще се отразят на цената на тока, което за властта е по-страшно и от миньорски протест. От друга страна чрез всевъзможни еквилибристики налива десетки и стотици милиони (повечето от които, естествено, не влизат в цената на тока) в и без това затъналата в дългове централа, за да може тя да продължи да работи. С надеждата, че ЕК ще се смили и за квотите и че спрямо страни като България ще приложи някакъв „диференциран подход“. В краткосрочен план тази тактика може и да свърши работа, централата може и да бъде спасена. Още повече, че България не е сама в тази ситуация. А и няма какво друго да направи. Спасението обаче ще е само временно. Защото е ясно, че безсрочна отсрочка не може да има, а изключението от новите изисквания може да продължи най-късно до 2030 година. И защото дори и цената на въглеродните квоти да понамалее, безкрайното наливане на пари и трупане на загуби и дългове може да закопаае цялата държавна енергетика. Да не говорим, че сметката се обърква още повече от липсата на реален пазар - токът от съседните частни, т.нар. американски централи има гарантирани цени, а те също трябва да купуват въглеродни квоти. \"Бъдещето\" на въглищата и алтернативата, за която никой не мисли При това положение обещанието на държавата да съхрани статуквото е просто лъжа. Или най-малкото премълчаване на истината. А тя е, че въглищата, колкото и несправедливо да изглежда това сега, са обречени. Мините и ТЕЦ-ът може и да имат бъдеще, но то ще е кратко и твърде проблематично. При това не само заради напиращите климатични промени и затягащите се екологични стандарти, а и заради задаващите се по-чисти, ефективни и евтини алтернативи, които неизбежно ще ги изместят. Впрочем, тази истина не пада сега изневиделица от небето - тя е отдавна известна. И държавата щеше наистина да „си е на мястото“, ако беше започнала навреме да мисли и да действа за по-плавен и безболезнен преход. Но, уви, нищо такова. Провалени бяха и най-плахите опити за реформиране, за оптимизиране на разходите и съкращаване на раздутия персонал (поне с една трета в мините и 4-5 пъти в централата), за да се смекчат предстоящите финансови и социални трусове. България няма идея как да преструктурира въглищния си сектор, да не говорим за някаква стратегия или програма за енергийна, икономическа, трудова и социална алтернатива в района на „Марица изток\". Тя е единствената от страните с подобен проблем, която не е намерила време да се възползва от съществуващите европейски фондове и програми за преструктуриране на въгледобива. Да не говорим, че това преструктуриране е не само спасение за днешните миньори и енергетици, но и възможност за ново, модерно и динамично индустриално и икономическо развитие. Включително за съхраняване на „Марица изток\" като енергиен център, като се даде път на развиващите се нови технологии. Всичко това би излязло по-евтино от безкрайните опити за спасяване на неспасяемото.     Егоистично и безотговорно Нищо такова не се чува засега, а времето изтича. Българските политици са така обсебени от желанието да избягват всякакви протести и политически рискове (в съчетание с характерното туткане и влачене по инерция), че на практика не правят нищо нито за екологията, нито за „социалните аспекти“. От гледна точка на собствената им съдба тази позиция е политически късогледа. А спрямо сегашните и бъдещите поколения (включително протестиращите миньори и енергетици) тя е егоистична и безотговорна. Впрочем, пред избор е изправено цялото общество. Всяко нещо си има цена, която рано или късно, под една или друга форма (включително човешко здраве и живот) неизбежно се плаща. Нещо повече дори: колкото повече се отлага плащането, толкова по-висока става цената. Късогледо и безотговорно е да оставим цялата сметка на поколенията след нас.    ", "date": "2018.12.05", "title": "А България няма идея"}
{"url": "http://www.classa.bg/%D1%81%D0%B2%D1%8F%D1%82/item/390158-%D0%BF%D0%BE%D0%B1%D0%B5%D0%B4%D0%B0-%D0%B2%D1%8A%D0%B2-%D1%84%D1%80%D0%B0%D0%BD%D1%86%D0%B8%D1%8F", "text": "Френското правителство отменя увеличението на акциза върху горивата от 1 януари, съобщи правителствен източник, цитиран от агенция Франс прес. Именно планираното увеличение от догодина беше в основата на бурните протести в страната през последните две седмици.     Очаква се премиерът Едуар Филип да обяви стъпката по-късно днес, както и други мерки, целящи успокояване на националните демонстрации, които се превърнаха в бунт срещу президента Еманюел Макрон. Отмяната на увеличаването на акциза бе едно от основните искания на лидерите на „жълтите жилетки”, заедно с по-висока минимална заплата и връщането на данък „богатство” за печелещите повече, който бе отменен миналата година.  Макрон решил да замрази планираното увеличение на акциза късно в понеделник. ", "date": "2018.12.05", "title": "Победа във Франция!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/390150-%D0%BC%D0%BE%D0%B4%D0%B5%D0%BB%D0%BA%D0%B0-%D1%81%D0%BF%D0%B8%D0%BF%D0%B0-%D0%BF%D0%B5%D1%80%D0%B2%D0%B5%D1%80%D0%B7%D0%BD%D0%B8%D0%BA", "text": "Жител на Тайланд бе арестуван и обвинен в тормоз, след като станало ясно за неговия хитър начин да снима момичета под полите. Жертва на мъжа станала популярната моделка и телевизионна звезда Танчанок Худ, която разобличила 40-годишния перверзник по време на модно шоу в мол в Патумван, съобщава \"Дейли Мейл\".      21-годишно момиче разказало на полицията, че мъж на име Натавут се е приближил до нея по време на почивка в шоуто. Нейният гримьор забелязал дупка в обувката му, от която снимала камера.      Веднага след това Танчанок Худ извикала охраната и перверзникът бързо бил задържан. В обувката на мъжа полицията открила мобилен телефон. По-късно Натавут признал, че е снимал момичетата за сексуално удовлетворение.      Поради тази причина той се промъкнал на модното шоу преструвайки се на журналист. Сега той е изправен пред присъда до 10 години затвор.", "date": "2018.12.05", "title": "Моделка спипа перверзник"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/390151-%D0%BD%D0%BE%D0%B2%D0%B8-%D1%8F%D0%B4%D0%BE%D0%B2%D0%B5-%D0%B7%D0%B0-%D0%BC%D0%B5%D0%B3%D0%B0%D0%BD-%D0%BC%D0%B0%D1%80%D0%BA%D1%8A%D0%BB", "text": "Много ядове налегнаха най-новата булка в английското кралско семейство Меган Маркъл в края на годината – хлад в отношенията с нейната етърва Кейт Мидълтън, напрежение между двамата братя Уилям и Хари, забележки за поведението й, обявяването й за парвеню от английските медии.     За капак и сватбата й с Хари няма шанс да остане поне сватба на годината, стана ясно след като се разкриха подробности за тържеството на индийската суперзвезда Приянка Чопра с нейния избраник Ник Джонас.     Тя се оказа по индийски пищна, а сватбената рокля на Приянка засечни напълно тази на американката, с която уж са приятелки: не само с кристалите „Сваровски\", 135-те покрити със сатен копчета, перлените пайети и т. н., но и с дължината си.     Ушитата на ръка за 1826 рокля на индийката бе с дължина 22,86, м, тоест 4,5 пъти по-дълга от тази на колежката и приятелката й Меган, чиято дължина бе „едва\" 4,87 м.                ", "date": "2018.12.05", "title": "Нови ядове за Меган Маркъл"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/390152-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-5-%D0%B4%D0%B5%D0%BA%D0%B5%D0%BC%D0%B2%D1%80%D0%B8", "text": "ОВЕН ( 21 март - 20 април ) Ще се занимавате с такъв интересен проект, че всички останали дела, ще останат на заден план. Спорове могат да възникнат с лице, с което не може да намерите общ език. Любимия човек, ще ви изненада с изключителна постъпка. Основното е, да не си правите веднага заключения, в противен случай, ще преживеете много сътресения и разочарования. ТЕЛЕЦ ( 21 април - 21 май )  Очаква ви плодотворен ден. Работата ви, най-накрая ще донесе плодове, както и ще отворят ново хоризонти в професионално направление. Странно ще ви изглежда поведението на близък приятел, който ще се държи грубо и агресивно. Вечерта е възможно здравословното ви състояние да се влоши, вземете мерки. БЛИЗНАЦИ ( 22 май - 21 Юни ) Много неща ще работят по-добре за вас, отколкото преди. Просто правете всичко навреме, за да не пропуснете многообещаващи възможности. Ако имате възможност, обсъждайте всички проблеми с приятели. От общуване с роднини, е по-добре да се откажете. Едва ли това, ще доведе до нещо конструктивно.   РАК ( 22 юни - 23 юли ) Препоръчително е предварително да обсъждате с колегите си, съвместната работа. Вашето поведение, ще бъде считано от мнозина за предизвикателно, затова бъдете сдържани и учтиви. Трябва да се съсредоточите върху онези задачи, с които по-рано сте се проваляли. Активно действайте по финансовите въпроси, в противен случай са възможни глобални загуби. ЛЪВ ( 24 юли - 23 август ) Възможно е да се занимавате с регистрация на документи, свързани с недвижими имоти. Ако имате възможност, свържете се с държавни органи, а не с частни адвокати. Любовта от пръв поглед, няма да е химера. Днес може да се влюбите и да се замислите за сериозна връзка с новия си любим. ДЕВА ( 24-ти август - 23 септември ) Очаква ви много работа, така че трябва да сте концентрирани, за да свършите всичко. Вашият труд, ще ви се изплати стократно, но през следващия месец. Отложените проекти, също трябва да вземете под внимание, докато новите трябва да отложите. Вечерта, може да се наложи да решавате проблемите на близък роднина, най-вероятно финансови. ВЕЗНИ( 24 септември - 23 октомври) Очаква ви обещаващ ден, но няма да имате достатъчно време за всичко. Разбира се, близките хора ще оценят вашия оптимизъм, но няма да искат да ви помагат да решите належащите проблеми. В личния живот, ревността ви, ще надхвърли всички възможни аспекти. Ако е необоснована, спрете да мъчите любимия си с подозрения.   СКОРПИОН ( 24 октомври - 22 Ноември ) Трябва сериозно да се отнесете към тези въпроси, които са в категорията \"първостепенни\". Възможно е да има недоразумения при комуникацията с колеги, затова пазете границите на благоприличието. Вие обичате да говорите, но днес е по-добре да мълчите. В противен случай, може да изпаднете в сложно положение в работната и личната сфера.   СТРЕЛЕЦ ( 23 Ноември - 21 Декември ) Всички въпроси, свързани с кариерата и парите, ще бъдат важни за вас днес. При дълги пътувания, трябва да сте колкото е възможно по-внимателни, в противен случай са възможни неприятни последици. В личния си живот, трябва да измислите нещо неординарно. Ако сте на една и съща вълна с любимия, тогава не се страхувайте от експерименти в интимната сфера. КОЗИРОГ (22 Декември - 20 януари ) Трябва да спрете да витаете в облаците и да станете по-реалистични в делата. Добър ден за творчески занимания, които може да приложите незабавно на практика. Отказът от вредни навици, ще ви помогне да съхраните доброто си здраве. Ако искате да отслабнете, ходете на фитнес. Тогава до отпуската, ще изглеждате чудесно.  ВОДОЛЕЙ ( 21 януари -  19  февруари ) Предстои ви да се справите с много трудности, както и да неутрализирате конфликтите в колектива. На вас, се осланят тези, с които работите отдавна. В комуникацията с роднините, ще възникне напрегнат момент. Причината ви е била ясна от дълго време, обстоятелствата ще ви подскажат как да действате. На път, не тръгвайте без документи.   РИБИ ( 20 февруари - 20 март ) Възможно е да получите бизнес предложение, което трябва да разгледате до най-малката подробност. Работата ще върви по плана, който сте набелязали. Възможно е днес, да имате късмет в тази област, в която изобщо не сте очаквали. Финансовото ви положение ще се подобри, ако не сте прекалено взискателни към доходите си.", "date": "2018.12.05", "title": "Дневен хороскоп 5 декември"}
{"url": "http://www.classa.bg/%D1%81%D0%B2%D1%8F%D1%82/item/390153-%D0%BC%D0%B0%D0%BB%D0%BA%D0%BE%D1%82%D0%BE-%D1%81%D0%B5%D0%BB%D1%86%D0%B5,-%D0%B7%D0%B0%D1%80%D0%B0%D0%B4%D0%B8-%D0%BA%D0%BE%D0%B5%D1%82%D0%BE-%D0%B5%D0%B2%D1%80%D0%BE%D0%BF%D0%B0-%D0%BF%D1%8A%D1%82%D1%83%D0%B2%D0%B0-%D1%81%D0%B2%D0%BE%D0%B1%D0%BE%D0%B4%D0%BD%D0%BE", "text": "Ако мигнете, можете да пропуснете, че сте преминали през някоя от по-малките европейски държави. Прекрасен пример е Люксембург, който може да бъде прекосен с кола за малко повече от час в най-широката си точка. Преди да го осъзнаете, вече сте излезли в околните Франция, Германия или Белгия, като само особено наблюдателните ще забележат граничния знак и знамето с ивици на Великото херцогство далеч назад.     Сега прочутото Шенгенско споразумение беше подписано в малко селце в югоизточен Люксембург, локация, потънала в символизъм   Възможността да се случи това донякъде се дължи на скромните размери на страната, но и на люксембургското историческо наследство: договор, подписан преди повече от 30 години в малкото селце Шенген в крайната югоизточна част на страната. Сега прочутото Шенгенско споразумение драстично промени начина, по който пътуваме из Европа, и продължава да еволюира и до днес. Не толкова малкият Люксембург На пръв поглед Люксембург би могъл да се възприема като педантично скучен търговски център, където едрите европейски риби си намират занимавка и се печелят пари. Също така изглежда, че той заема много малко място на картата и в резултат на това често неволно бива пренебрегван като дестинация в полза на по-големите си съседи. Член и основател на това, което сега е известно под името Европейски съюз, малката държава приютява една от трите столици на ЕС - град Люксембург (наравно с Брюксел и Страсбург) - и остава основен играч в управлението на Евросъюза. Люксембург е конституционна монархия, вклинила се между двете гигантски републики Франция и Германия, и плаща цената за местоположението си не в една, а в цели две световни войни, което гарантира, че има достатъчно богата история. Тя има процъфтяваща местна винена индустрия, впечатляваща ресторантска сцена, безброй музеи и мемориали (от включената в списъка на ЮНЕСКО крепост и стария градски център до гроба на генерал Джордж С. Патън-младши) и привидно вродена любов към морските дарове, сиренето и всякакви печива. През 1985-а Люксембург също така е решаващ фактор в създаването на фундаментален законодателен акт: подписването на Шенгенския договор, едностранно споразумение, гарантиращо пътувания без граници между членките на ЕС. В търсене на това историческо място трябва да търгнете по долината на Мозел, тиха, непретенциозна част от източен Люксембург. Река Мозел бавно се вие на юг като служи като естествена граница между Люксембург и Германия. Долината има водеща роля за винопроизводството в страната, а редове от лозя надвисват над ниските хълмове, прекъсвани само от струпвания на градове и села. Точно когато смятате, че вече излизате от страната, пристигате в малкия Шенген, скътан сред лозята по западния бряг на Мозел. С по-малко от 520 жители, той определено не е нашумяло име и популярна оживена дестинация, каквато би се очаквала предвид споразумението, променило начина, по който хората пътуват в Европа. Въпреки това точно там, в мрачна сутрин на 14 юни 1985-а, представители на Белгия, Франция, Люксембург, Западна Германия (по това време) и Холандия са се събрали официално да сключат споразумението за тази революционна нова зона без граници. Малко история Броят европейски договори, съюзи, контра-съюзявания и контра-договори, появили се през втората половина на XX век, е главозамайващ. Списъкът подчертава бюрокрацията, но разбирането на част от различните съюзи по това време доста улеснява подготовката на случилото се в Шенген, така че имайте търпение. След края на Втората световна война Белгия, Люксембург и Холандия се съюзяват, за да основат \"Бенелюкс\". Този тристранен съюз признава предимствата, които биха възникнали от неизбежно трудните десетилетия на съвместна работа, и се надява да насърчи търговията чрез митническо споразумение. На база Бенелюкс, Римският договор от 1957-а създава Европейската икономическа общност (ЕИО), разширен митнически съюз от шест страни-основателки (Бенелюкс и Западна Германия, Франция и Италия). Към началото на 80-те години членките на ЕИО вече са 10 и въпреки че са въведени само бързи гранични проверки между тези държави, реалността е, че това все пак спира потока от трафик, изисква човешки ресурс и все повече се възприема като ненужни формалности. Концепцията за едностранно вътрешно пътуване без граници обаче разделя членките - половината искат свободно движение само за граждани на ЕС и поради това държат да продължават да се ангажират с вътрешни гранични проверки, за да правят разграничение между граждани и не-граждани на ЕС. Както обяснява Мартина Кнейп, ръководител на Европейския музей в Шенген, идеята за отворени граници през 1985-а е била нещо изключително - почти утопия. Никой реално не е вярвал, че това ще се превърне в реалност. Петте оставащи членки (Бенелюкс, Франция и Западна Германия), стремящи се да реализират свободно движение на хора и стоки, се ангажират да наложат създаването на тази свободна зона, на която Шенген впоследствие дава името си. Защо точно Шенген? Когато Люксембург предстои да поеме председателството на ЕИО, малката държава получава правото да избере къде да се случи подписването на договора. И се получава така, че Шенген е единственото място, където Франция и Германия имат обща граница с членка на Бенелюкс, което осигурява предпочитаната дестинация за важното събитие. На мястото, където се срещат трите държави, изборът на Шенген тъне в символизъм. За да се гарантира, че случващото се е неутрално събитие, подписващите договора се събират на увеселителен круизен кораб, \"Принцеса Мари-Астрид\", където подписват споразумението. Круизният кораб е закотвен максимално близо до тройната граница, която преминава по средата на река Мозел. Въпреки това подписването на договора в Шенген не успява да привлече голяма подкрепа или внимание по онова време. Освен пет от членките на ЕИО, които открито са против него, много представители на всички страни просто не вярват, че то ще влезе в сила или ще постигне успех. Поради това на този ден не е присъствал нито един държавен глава от петте подписващи договора държави. От самото начало споразумението бива подценявано и смятано за експеримент, а не за нещо, което ще просъществува дълго. Това се утежнява от неизбежната бюрокрация, която гарантира, че пълната отмяна на вътрешните граници между петте страни-основателки не се случва по-рано от 1995 г. Шенгенската зона сега Понастоящем Шенгенската зона включва 26 страни-членки. От тях 22 са членове на ЕС, а четири (Исландия, Швейцария, Норвегия и Лихтенщайн) не са в съюза. Шенген си има своите критици и сега, също както ги е имал и тогава. Мигрантската криза в последно време и терористичните атентати в Париж през 2015-а подкопаха принципите на Шенген, като дадоха на противниците на отворените граници предостатъчно амуниции, за да нанесат удар на усилията за приобщаване в споразумението. Въпреки това Шенгенската зона продължава да се разраства, макар и процесът на присъединяване към нея да остава труден и тромав. Политически решения все още определят кой може да се присъедини, тъй като новите членки трябва единодушно да получат одобрение. България и Румъния например редовно са получавали вето срещу присъединяването към Шенген, основно заради опасения от вътрешната корупция и сигурността на външните им граници. Всъщност никоя държава не се е присъединявала към Шенгенската зона от няколко години; Лихтенщайн беше последната добавена държава през 2011 г. Въпреки това предимствата на Шенген много надминават недостатъците, поне за повечето хора. Шенгенското споразумение е нещо, което засяга ежедневния живот на сички страни-членки на Шенген - около 400 млн. души. За местните жители това означава най-различни неща - от посещаване на приятели и отиване на работа до отскачането в Люксембург, за да се възползват от относително ниските акцизи на горивата в страната, сравнени с нейните съседи, особено по отношение на дизела. Що се отнася до пътешествениците, Шенгенското споразумение дава незабавен достъп до всички страни-членки, като прави пътуването - по обичайни пътища, с влак или по въздуха - по-бързо и по-лесно. Ако добавим към това и Шенгенската виза, която позволява на пътешественици, които не са от ЕС, да кандидатстват за само една виза, важаща за 90 дни, с право на влизане във всички страни-участнички, привлекателността на Шенген е очебийна, доколкото споразумението пести на пътниците и време, и пари. Какво да кажем за самия Шенген? Тъй като Шенген е далеч от каквито и да е основни пътни артерии, вероятно е да се окажете там само ако съзнателно го изберете като дестинация. На около 35 км от град Люксембург пътят отвежда през гори, през селскостопански земи и в долината на Мозел. Пейзажите се променят доста забележимо. Оттам пътят е приятен и върви успоредно на реката, като се вие между покритите с лозя склонове и река Мозел до епицентъра на Шенген, Европейския музей. Там историята как се е появила Шенгенската зона е умело разказана чрез интерактивна експозиция вътре и разнообразни монументи отвън. Не е за изпускане витрината с официални кепета на граничари от страните-членки към момента, в който те са се присъединили към зоната, всяка от тях демонстрираща национална идентичност, пожертвана в името на функционирането на Шенген. Части от Берлинската стена са разположени перфектно пред музея, за да ни напомнят, че стените - в този случай, световноизвестният армиран бетон от една от основателките на споразумението - не е задължително да остават на мястото си завинаги. По-нататък пред музея ще откриете три стели или стоманени плочи, всяка със собствена звезда, отдаваща почит на основателите на Шенген. Накрая стоят поразителните Колони на нациите, които прекрасно разкриват емблематични гледки от всяка от членките на Шенгенската зона. Естествено, това спокойно гранично селце може да предложи много повече от само международното законодателство. Посетителите могат да останат за по-дълго, за да се насладят на речен круиз по Мозел, да изкачат пеша или с колела околните хълмове, или да пробват креман (уважаваното пенливо бяло вино, присъщо на региона), за да усетят какъв е животът в Шенген, малкото провинциално селце, което вече завинаги е останало в аналите на историята.", "date": "2018.12.05", "title": "Малкото селце, заради което Европа пътува свободно"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/390149-%D0%B7%D0%BB%D0%B0%D1%82%D0%BA%D0%B0-%D1%81%D0%B5-%D1%80%D0%B0%D0%B7%D0%B4%D0%B8%D1%80%D0%B0-%D0%BE%D1%82-%D1%81%D1%8A%D0%BC%D0%BD%D0%B5%D0%BD%D0%B8%D1%8F", "text": "Плеймейтката Златка Райкова и футболистът Благой Георгиев-Джизъса очакват общ наследник. Това се обсъжда от известно време в Къщата на „Биг Брадър“ от съквартирантите, а съмненията на русокосата красавица стават все по-сериозни и тя поиска тест за бременност от Големия брат.     Това би била първа рожба за Райкова и четвърта за Джизъса. Той възпитава син и дъщеря от гимнастичката Христина Витанова, като се радва на още едно момченце от татарката Есмер Омерова.", "date": "2018.12.05", "title": "Златка се раздира от съмнения"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/390148-%D0%B3%D1%80%D0%B8%D0%B3%D0%BE%D1%80-%D0%BE%D1%82%D0%BA%D0%B0%D0%B7%D0%B0-%D0%B4%D0%B0-%D0%B8%D0%B3%D1%80%D0%B0%D0%B5-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Първата ракета на България Григор Димитров по много неприятен начин обяви, че няма да играе на турнира по тенис в България - Sofia Open 2019. Гришо заяви, че не вижда защо има напрежение в това да не играе в \"един частен турнир\". \"За момента не изглежда много добре (б.р. - шансът да играе в София). Решили сме да играем Ротердам и Акапулко. Знам, че може да е разочарование, но не виждам защо трябва да има напрежение да играя в един частен турнир\", каза шокиращо Григор в Монте Карло пред bTV. А за разочарованието на феновете заяви следното: \"Разбирам го това нещо, те пак ще ме видят. Има неща, които искаме да направим в България. Това е частен турнир. Защо трябва да правим частен турнир? Защо трябва да правим частен турнир, ако може да направим нещо повече, да се даде шанс не само на АТР играчи, а на нашите си играчи, за българите, защо да нямаме повече Фючърси и Чалънджъри в България?\", продължи хасковлията. \"Защо да не даваме шанс на повечето играчи? Ако се помага, нека се помага по правилния начин\", завърши първата ракета на България.", "date": "2018.12.05", "title": "Григор отказа да играе в България"}
