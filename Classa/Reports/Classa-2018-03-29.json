{"url": "http://www.classa.bg/%D1%82%D0%B5%D1%85%D0%BD%D0%BE/item/380212-2g-%D1%82%D0%B5%D0%BB%D0%B5%D1%84%D0%BE%D0%BD%D0%B8%D1%82%D0%B5-%D0%BE%D1%81%D1%82%D0%B0%D0%B2%D0%B0%D1%82-%D1%84%D0%B0%D0%BA%D1%82%D0%BE%D1%80-%D0%BD%D0%B0-%D0%BF%D0%B0%D0%B7%D0%B0%D1%80%D0%B0", "text": "Въпреки че ще се появят на пазара още в началото на следващата година, смартфоните с поддръжка на 5G ще започнат да набират популярност не по-рано от 2021 г., когато делът им ще достигне 5% от всички продажби, прогнозира анализаторската компания Strategy Analytics. Пречки за разпространението на 5G смартфоните са липсата на мрежи от пето поколение, по-високата цена на самите устройства, както и липсата на сценарии за използването на подобни устройства, които да покажат ясно предимствата на технологията 5G. Едва през 2021 година 5G покритието ще обхване много градски райони от ключови пазари като Азия и Северна Америка и това ще оправдае покупката на смартфони с поддръжка на 5G. Същевременно цените на 5G устройствата ще паднат, което ще доведе до популяризиране на новата технология. Но и по-късно, през 2023 година, най-популярни на пазара ще продължат да бъдат моделите с поддръжка на 4G. Анализаторите очакват дълъг живот и за 2G телефоните, докато 3G устройствата ще отидат в забвение. Търсенето на 2G апарати ще дойде от потребителите в развиващите се държави, предимно африканските, които купуват за първи път мобилен телефон. Макар че през 2023 г. продажбите на 5G смартфони ще започнат да нарастват бързо, всеки десети нов телефон ще бъде 2G, прогнозира Strategy Analytics.", "date": "2018.03.29", "title": "2G телефоните остават фактор на пазара"}
{"url": "http://www.classa.bg/%D1%81%D0%B2%D1%8F%D1%82/item/380207-%D0%BC%D0%BE%D1%81%D0%BA%D0%B2%D0%B0-%D0%BA%D0%B2%D0%B0%D0%BB%D0%B8%D1%84%D0%B8%D1%86%D0%B8%D1%80%D0%B0-%D0%BA%D0%B0%D1%82%D0%BE-%D0%BF%D1%8A%D0%BB%D0%B5%D0%BD-%D0%BF%D1%80%D0%BE%D0%B2%D0%B0%D0%BB-%D0%BD%D0%B0-%D0%BC%D0%B5%D0%B9-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8%D1%82%D0%B5-%D1%81%D0%BB%D0%B0%D0%B9%D0%B4%D0%BE%D0%B2%D0%B5-%D0%BF%D0%BE-%D0%B4%D0%B5%D0%BB%D0%BE%D1%82%D0%BE-%D1%81%D0%BA%D1%80%D0%B8%D0%BF%D0%B0%D0%BB", "text": "Москва отправи силна критика относно презентацията, направена на 22 март по случая Скрипал от британската дипломатическа мисия в Русия за представители на други чуждестранни посолства. Говорителят на руското министерство на външните работи, Мария Захарова, изрази съжаление, че няколко страни са решили да експулсира руски дипломати, на основа на този документ.   \"Това е пълен провал на Британския премиер Тереза Мей\", каза Захарова по отношение на слайдовете на презентацията, които не представи конкретни доказателства, за да инкриминират Москва за отравянето на двойния агент Сергей Скрипал и дъщеря му Юлия.   \"Бе разкрита най-голямата манипулация на световното обществено мнение, в която са замесени британските власти. Съдете сами: на базата на шест диапозитива, са взети решения за отговорността на една държава за химическа атака\", каза говорителката чрез Facebook.   От своя страна, руският посланик в Обединеното кралство Александър Яковенко във вторник свика подобна среща на международни дипломати, където самите участници са го информирали за липсата на доказателства от страна на Лондон. \"Въпросите и реакциите на участниците потвърдиха, че британската страна не дава на колегите факти за това, което се е случило в Солсбъри\", каза Яковенко, \"Тази линия създава объркване за дипломатическия корпус в Лондон, а оттам и за международната общност\", добави дипломатът, подчертавайки, че британската страна отказва да сътрудничи с Москва да разследва инцидента от 4 март, въпреки готовността, повтаряна от Русия в това отношение.   В тази връзка, посолството на Русия във Великобритания заяви, че Лондон ще трябва да представи всички доказателства на Русия и международната общност, дори и Мей да казва, че е абсолютно сигурно, че Москва е отговорна за инцидента. \"Това е мнението също на 160 страни, които не са членки на Западния блок\", заяви руската дипломатическа мисия в тази страна.", "date": "2018.03.29", "title": "Москва квалифицира като \"пълен провал\" на  Мей британските слайдове по делото Скрипал"}
{"url": "http://www.classa.bg/%D1%81%D0%B2%D1%8F%D1%82/item/380208-%D0%B8%D1%81%D1%82%D0%BE%D1%80%D0%B8%D1%87%D0%B5%D1%81%D0%BA%D0%B0-%D1%81%D1%80%D0%B5%D1%89%D0%B0-%D0%BD%D0%B0-%D1%81%D0%B8-%D0%B4%D0%B7%D0%B8%D0%BD%D0%BF%D0%B8%D0%BD-%D0%B8-%D0%BA%D0%B8%D0%BC-%D1%87%D0%B5%D0%BD-%D1%83%D0%BD-%D0%B2-%D0%BF%D0%B5%D0%BA%D0%B8%D0%BD", "text": "Китайският президент Си Дзинпин прие севернокорейския лидер Ким Чен-ун в Пекин, за неофициални разговори. Това е първото посещение на Ким в азиатския гигант и първото му пътуване в чужбина като лидер на Северна Корея.   Според съобщенията, северокорейският лидер пристигнал на китайска територия, за да поздрави лично Си за преизбирането му за президент на Китай. Слуховете за потайната среща се появиха преди дни, когато няколко медии съобщиха за \"изненадващо\" пристигане на лидера на Северна Корея на 34 години, в столицата на Китай, на борда на специален \"зелен влак\".   Посещението, което се провежда от началото на седмицата, продължи до вчера. Според АФП, Си Дзинпин се е съгласил да посети Северна Корея в близко бъдеще, по покана от Ким Чен-ун.   Последният път, когато се състоя такава среща, беше през 2011 г., когато бащата на сегашния лидер, Ким Чен-ир, посети Китай малко преди смъртта си.   Си Дзинпин заяви, че традиционното приятелство между двете страни трябва да се развива по-добре и непрекъснато да се предава. \"Това е стратегически избор и не бива да се променя от някакво изолирано събитие в определен период\", каза китайският президент. От своя страна Ким Чен-ун отбеляза доброто състояние на двустранните отношения, като представи като доказателство факта, че е избрал Китай за първото си международно пътуване. \"Тази пролет, пълен с щастие и надежда, мисля, че първата ми среща с генералния секретар Си Цзинпин ще донесе обилни плодове на приятелство между Северна Корея и Китай, както и улесняване на мира и стабилността на Корейския полуостров\", каза той.   Двамата лидери размениха мнения относно сегашната глобална ситуация и обсъдиха положението на Корейския полуостров, което по думите на Ким Чен-ун започна да се подобрява, благодарение на инициативата на Северна Корея.   \"Нашата последователна позиция е, че сме поели ангажимент да денуклеаризираме полуострова\", каза Ким. \"Този проблем може да бъде решен, ако Южна Корея и САЩ реагират на нашите усилия с добра воля, създадат атмосфера на мир и стабилност и приемат прогресивни и синхронни мерки за постигане на мир\", добави той.   Освен това лидерът на Северна Корея заяви пред китайския президент, че е готов да проведе срещата на върха със Съединените щати и е готов да се срещне с лидера им.", "date": "2018.03.29", "title": "Историческа среща на Си Дзинпин и Ким Чен-ун в Пекин"}
{"url": "http://www.classa.bg/%D1%82%D0%B5%D1%85%D0%BD%D0%BE/item/380209-%D1%81%D0%BF%D0%B5%D1%81%D1%82%D0%B8%D1%85%D0%BC%D0%B5-3532-%D0%B3%D0%B8%D0%B3%D0%B0%D0%B2%D0%B0%D1%82%D0%B0-%D0%B5%D0%BD%D0%B5%D1%80%D0%B3%D0%B8%D1%8F", "text": "В периода 2014-2016 г. в България са спестени 3532,2 гигаватчаса енергия, с което са изпълнени 42,4% от националната цел за енергийни спестявания до 2020 г., посочва в съобщение правителствената пресслужба. Това е посочено в годишния отчет за изпълнение през 2016 г. на Националния план за действие по енергийна ефективност 2014-2020 г., одобрен на днешното заседание на Министерския съвет. Постигнатите енергийни спестявания са в резултат от приноса на задължените лица и от изпълнението на енергоспестяващи мерки във всички икономически сектори, се посочва в отчета. Направените енергийни спестявания допринасят пряко за повишаване конкурентоспособността на икономиката и стимулират икономическия растеж и създаването на нови работни места. Те намаляват търсенето на конвенционални горива от внос и така оказват благоприятен ефект върху намаляването на търговския дефицит. В отчета е посочено още, че много от мерките, заложени в Националния план за действие по енергийна ефективност, могат да бъдат оценени едва след края на неговото действие. Очаква се реалният ефект от изпълнението на плана да бъде по-висок от отчетения досега, се посочва в съобщението.", "date": "2018.03.29", "title": "Спестихме 3532 гигавата енергия"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/380210-%D1%81%D0%BF%D0%B0%D0%B4-%D0%BD%D0%B0-%D1%82%D0%B5%D1%85%D0%BD%D0%BE%D0%BB%D0%BE%D0%B3%D0%B8%D1%87%D0%BD%D0%B8%D1%82%D0%B5-%D0%B0%D0%BA%D1%86%D0%B8%D0%B8-%D0%BD%D0%B0-%D1%83%D0%BE%D0%BB%D1%81%D1%82%D1%80%D0%B8%D0%B9%D1%82", "text": "Пазарът на акции на Уолстрийт стартира разнопосочно, като индексите DJIA и S&P500 опитаха първоначално предпазливо повишение, следейки внимателно посоката на движение на технологичния сектор. Около час след началото на търговия обаче, инвеститорите подновиха разпродажбите на акции на технологични компании, което доведе до понижение на индекса Nasdaq Composite с над едно на сто. За разлика от търговията във вторник, днешният основен губещ е Amazon.com, чийто акции се понижават с близо 6% след информация, че президентът на САЩ Доналд Тръмп е подгонил компанията, настоявайки тя да направи промени в данъчното си третиране. Това представлява най-солиден спад на нейните акции от февруари 2016-а година. Понижение с над 1% бележат и акциите на Apple Inc., като продължават продажбите и акции на водещи компании за производство на микрочипове. Акциите на Nvidia Corp. се понижават с 2,6%, а на Advanced Micro Devices – с 0,75%. На този етап технологичният сектор вече изтри през март над 6% от пазарната капитализация на влизащите в него компании, като това може да се окаже най-слабият му месец от октомври 2012-а година насам. Слабото представяне на акциите на Amazon.com повлече надолу и индексът на сините чипове DJIA, като той също вече излезе на червена територия, понижавайки се с 0,21%. И широкият индекс S&P500 обърна първоначалната позитивна посока и вече губи 0,38% от стойността си. Свързани публикации:", "date": "2018.03.29", "title": "Спад на технологичните акции на Уолстрийт"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/380211-%D0%B2%D1%8A%D0%BD%D1%88%D0%BD%D0%B8%D1%8F%D1%82-%D0%B4%D1%8A%D0%BB%D0%B3-%D0%BD%D0%B0%D0%BC%D0%B0%D0%BB%D1%8F", "text": "В края на януари 2018 година брутният външен дълг на България (частен и държавен) е в размер на 33,1384 млрд. евро (61,8% от прогнозния БВП), като намалява с 2,3%, или със 790,8 млн. евро спрямо началото на предходната година и с 0,5%, или със 170,4 млн. евро спрямо края на 2017-а година. Дългосрочните задължения в началото на новата година са в размер на 25,4579 млрд. евро (47,5% от БВП и 76,8% от брутния външен дълг), като намаляват с 1,0593 млрд. евро (с 4%) спрямо година по-рано и с 82,5 млн. евро (с 0,3%) спрямо края на 2017-а година. Към края на януари 2018-а краткосрочните задължения на България възлизат на 7,6805 млрд. евро (14,3% от БВП и 23,2% от брутния външен дълг), понижавайки се с 87,8 млн. евро (с 1,1%) спрямо края на предходната година, но нарастват на годишна база с 268,4 млн. евро (с 3,6%). Брутният външен дълг на сектор Държавно управление в края на януари 2018 година е в размер на 5,6663 млрд. евро (10,6% от БВП), намалявайки в рамките на година с 1,0699 млрд. евро (спад с 15,9%) и с 52,9 млн. евро (с 0,9%) спрямо края на 2017-а година. Външните задължения на банките в страна възлизат на 4,2018 млрд. евро (7,8% от БВП), като се понижават с 97 млн. евро (с 2,3%) спрямо месец по-рано, но се увеличават с 304,6 млн. евро (със 7,8%) спрямо януари 2017-а година. През първия месец на настоящата година са извършени плащания по обслужването на брутния външен дълг за 194,4 млн. евро (0,4% от БВП) спрямо плащания за 513,9 млн. евро (1% от БВП) точно преди година, отчита БНБ. Нетният външен дълг (разликата между размера на брутния външен дълг и размера на брутните външни активи) в края на януари 2018 година е отрицателен и в размер на 1,2906 млрд. евро, като намалява със 135,3 млн. евро (с 11,7%) спрямо края на предходната година. Това понижение на нетния външен дълг се дължи на по-голямо намаление на брутния външен дълг със 170,4 млн. еври, или с 0,5%, в сравнение с понижение на брутните външни активи с 35,1 млн. евро, или с едва 0,1% (брутните външни активи включват резервните активи на БНБ, активите на банките в чужбина и депозитите на нефинансовия сектор зад граница).", "date": "2018.03.29", "title": "Външният дълг намаля"}
{"url": "http://www.classa.bg/%D1%81%D0%B2%D1%8F%D1%82/item/380203-%D0%B2%D1%83%D0%BB%D0%BA%D0%B0%D0%BD%D1%8A%D1%82-%D0%B5%D1%82%D0%BD%D0%B0-%D1%81%D0%B5-%D0%BF%D0%BB%D1%8A%D0%B7%D0%B3%D0%B0-%D0%BA%D1%8A%D0%BC-%D0%BC%D0%BE%D1%80%D0%B5%D1%82%D0%BE-%D0%B8-%D1%81%D1%8A%D0%B7%D0%B4%D0%B0%D0%B2%D0%B0-%D1%80%D0%B8%D1%81%D0%BA-%D0%BE%D1%82-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0%D0%BB%D0%BD%D0%B8-%D1%86%D1%83%D0%BD%D0%B0%D0%BC%D0%B8", "text": "Етна, намиращ се на италианския остров Сицилия, бавно се плъзга към Средиземно море, докладва група от учени. Те предупреждават, че промените в активния вулкан биха могли да задействат катастрофални свлачища и опустошителни цунами.   Това проучване, публикувано в Бюлетина по вулканология, потвърди за първи път, че целият вулкан се движи в посока изток-югоизток, със средно 14 милиметра годишно.   \"Това е първият път, когато това се наблюдава при активен вулкан\", казва авторът на изследването Джон Мъри от Отворения университет на Обединеното кралство. \"Доколкото е известно, това появява в изгаснали вулкани, а тук за първия път се доказва, че целият активен вулкан се движи по този начин.\"   Изследователите успели да определят това движение, след като наблюдавали вулкана в продължение на 12 години с помощта на повече от 100 GPS станции, разположени около планината Етна.   Макар че бавното плъзгане на вулкана не представлява непосредствена заплаха, Мъри вярва, че е важно \"да продължим да го наблюдаваме, защото ако се случи нещо, последиците ще бъдат абсолютно опустошителни\".   \"Когато погледнете геоложките записи на изчезналите вулкани, особено в Южна Америка, повечето от тях, по-късно в своята история, показват тези катастрофални сривове надолу по едната страна на склона, така че знаем, че това може да бъде много тревожно в далечното бъдеще\".   Непрекъснатото движение може да създаде натрупване на стрес, който да предизвика промени в пейзажа, тъй като се намира върху слой от утаечни скали.   \"Етна е един от може би най-активните в този момент вулкани, не се вписва в стандартния модел на вулкан и продължава да изненадва учените\".", "date": "2018.03.29", "title": "Вулканът Етна се плъзга към морето и създава риск от катастрофални цунами"}
{"url": "http://www.classa.bg/%D1%81%D0%B2%D1%8F%D1%82/item/380204-%D0%B2-%D0%BD%D1%8E-%D0%B9%D0%BE%D1%80%D0%BA-%D0%B1%D1%8A%D1%80%D0%B7%D0%BE-%D1%81%D0%B5-%D1%80%D0%B0%D0%B7%D1%80%D0%B0%D1%81%D1%82%D0%B2%D0%B0-%D0%B5%D0%B4%D0%B8%D0%BD-%D0%BF%D1%80%D0%B0%D0%B7%D0%B5%D0%BD-%D0%B3%D1%80%D0%B0%D0%B4", "text": "В рамките на град Ню Йорк (САЩ) има цял \"празен град\", който расте по-бързо от всеки друг квартал в този град, съобщава Ню Йорк Дейли Нюз.   По данни на Службата за жилищното строителство и преброяване на САЩ, цитирани от вестника, в момента има 247,977 празни апартамента във всички нюйоркски квартали, което представлява повече от 11% от общия брой апартаменти под наем в Ню Йорк.   Тези данни показват, че броят на празните апартаменти се е увеличил с 65,406 единици от 2014 г. насам, което е увеличение от 35% за три години. Една от причините, довели до ръста на този индекс, според вестника, е високата цена на наема, която е около 1450 долара на месец.   От 247 977 празни апартамента, почти 28 000 вече са закупени или наети, но все още не са заети. Около 80 000 единици са ремонтирани и около 9 600 са в съдебно производство, а около 12 700 са освободени, тъй като техните собственици са се разболели или наемателите са в напреднала възраст.    Статистическите данни от Службата за жилищно настаняване също така установиха, че повече от 74 900 апартамента са временно заети и други 27 009 са извън пазара на недвижими имоти поради необясними причини.   От друга страна, в момента повече от 63,000 нюйоркчани живеят в приюти, а 30% от домакинствата в Ню Йорк трябва да харчат повече от половината от доходите си, само за наем на апартамент, информира вестникът.", "date": "2018.03.29", "title": "В Ню Йорк бързо се разраства един \"празен град\""}
{"url": "http://www.classa.bg/%D1%81%D0%B2%D1%8F%D1%82/item/380205-%D0%B8%D0%B7%D0%BB%D0%B0%D0%B3%D0%B0%D1%82-%D0%B7%D0%B0-%D0%BF%D1%80%D1%8A%D0%B2-%D0%BF%D1%8A%D1%82-%D1%80%D1%8A%D0%BA%D0%BE%D0%BF%D0%B8%D1%81%D0%B0-%D0%BE%D1%82-%D0%BC%D1%8A%D1%80%D1%82%D0%B2%D0%BE-%D0%BC%D0%BE%D1%80%D0%B5-%D1%81-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%BD%D0%B0-%D0%BD%D0%BE%D0%B9,-%D1%80%D0%B0%D0%B7%D0%BA%D0%B0%D0%B7%D0%B0%D0%BD%D0%B0-%D0%BE%D1%82-%D0%BF%D1%8A%D1%80%D0%B2%D0%BE-%D0%BB%D0%B8%D1%86%D0%B5", "text": "Музеят на Израел (в Йерусалим) започна на 20 март да излага за първи път един фрагмент от енигматичните свитъците от Мъртво море, открити преди 70 години, съобщава Associated Press.   Това е така нареченото \"Битие Апокриф\", единственото съществуващо копие на древен еврейски текст, който разказва истории от първата книга на Библията. Този ръкопис, който е част от Свитъците от Кумран, датира от 1 век пр.н.е. и е един от първите седем свитъка от Мъртво море, открити в пещерите на Западния бряг през 40-те и 50-те години.   Документът, показан на обществеността в продължение на три месеца, е написан на арамейски и описва живота на Ной, Авраам, Енох и Ламех, герои в книгата Битие, като най-важното е, че пасажите не са разказани в трето лице, а самият Ной разказва историята от първо лице.   \"По някакъв начин това, което имаме, са паралелни истории, които не са включени в еврейската Библия, където патриарсите са представени по различен начин, от това което имаме днес в Петокнижието (първите пет книги от Библията)\" обясни Адолфо Ройтман, директор на Светилището на книгата на Израелския музей.   Фрагментът от пергамент, разказва историята на Ноевия ковчег, застанал на върха на планината Арарат след легендарния потоп. Ной разказва как \"е извършил изкупление за цялата земя в своята цялост\", като предложил различни животински жертвоприношения.   \"Днес ние имаме възможност да видим ръкописа за няколко месеца. Той след това ще се върне в хранилищата и няма да види светлината десетки години\", каза директорът на музея, Идо Бруно.", "date": "2018.03.29", "title": "Излагат за пръв път ръкописа от Мъртво море с историята на Ной, разказана от първо лице"}
{"url": "http://www.classa.bg/%D1%81%D0%B2%D1%8F%D1%82/item/380206-%D0%BE%D0%B1%D0%B2%D0%B8%D0%BD%D0%B8%D1%85%D0%B0-%D1%81%D0%B2%D0%B8%D0%B4%D0%B5%D1%82%D0%B5%D0%BB%D0%B8%D1%82%D0%B5-%D0%BD%D0%B0-%D0%B9%D0%B5%D1%85%D0%BE%D0%B2%D0%B0-%D0%B7%D0%B0-%D0%B7%D0%B0%D0%B3%D0%BB%D1%83%D1%88%D0%B0%D0%B2%D0%B0%D0%BD%D0%B5-%D0%BD%D0%B0-%D0%B6%D0%B5%D1%80%D1%82%D0%B2%D0%B8%D1%82%D0%B5-%D0%BD%D0%B0-%D0%BF%D0%B5%D0%B4%D0%BE%D1%84%D0%B8%D0%BB%D0%B8%D1%8F%D1%82%D0%B0", "text": "Във Великобритания, повече от 100 членове и бивши членове на Свидетелите на Йехова са признали пред The Guardian, че са били жертви на сексуално насилие като деца, физическо насилие и други нарушения, извършени от висши членове на тази религиозна общност.   Жертвите твърдят, че \"съществува култура на прикриване\" в рамките на организацията в продължение на десетилетия, а религиозните лидери обезкуражават хората, пострадали от някакъв вид злоупотреба, да се оплачат на властите, за да не се провокират \"отмъщението на Йехова\" или да бъдат експулсирани от събранието и да загубят контакт дори с членовете на семейството си.   \"Свидетелите на Йехова трябва да загубят статута си на благотворителна организация, защото не защитават децата\", заяви една от жалбоподателките, която твърди, че е малтретирана сексуално на възраст между 3 и 12 години\". \"Аз съм напълно ужасена от Свидетелите на Йехова. Аз не получих подкрепа и преживях 10 години на злоупотреба\", каза друга жертва, като добави, че старейшините на обществото са знаели за тези атаки, но \"никога\" не са направили нищо, за да й помогнат.   В същото време, други бивши членове на обществото са разкрили, че са били принудени да разказват в подробности пред комисия под председателството на старейшините (процес, в който признават грешки и грехове) за първите си сексуални преживявания. Според The Guardian, в централата на Свидетелите на Йехова в Обединеното кралство има база данни от твърдения за злоупотреби в рамките на организацията, но това не е било предадено на съответните органи.   От своя страна религиозното общество твърди, че закрилата на децата е от изключителна важност. То също така посочи, че жертвата и нейното семейство имат право да съобщават на полицията случаи на злоупотреба с деца. Според Свидетелите на Йехова, съветите на старейшините на тази организация третират жертвите на злоупотреби със \"състрадание, разбиране и доброта\" и извършват съответното разследване на всеки отделен случай.", "date": "2018.03.29", "title": "Обвиниха Свидетелите на Йехова за заглушаване на жертвите на педофилията"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380201-%D0%B3%D0%B5%D1%80%D0%B4%D0%B6%D0%B8%D0%BA%D0%BE%D0%B2-%D0%BF%D0%BE%D0%B2%D0%B5%D1%87%D0%B5%D1%82%D0%BE-%D0%B7%D0%B0%D0%BA%D0%BE%D0%BD%D0%B8-%D1%81%D0%B0-%D0%B1%D0%B5%D0%B7%D1%83%D0%BC%D0%BD%D0%B8-%D0%BA%D0%B0%D1%80%D0%B0%D1%8F%D0%BD%D1%87%D0%B5%D0%B2%D0%B0-%D0%BE%D1%82%D0%BA%D0%B0%D0%B7%D0%B2%D0%B0-%D0%BA%D0%BE%D0%BD%D1%82%D0%B0%D0%BA%D1%82-%D1%81-%D0%BF%D1%80%D0%B0%D0%B2%D0%BD%D0%B8%D1%8F-%D1%81%D1%8A%D0%B2%D0%B5%D1%82,-%D0%B7%D0%B0-%D0%B4%D0%B0-%D0%BD%D0%B5-%D0%B8%D0%BC-%D0%BF%D1%80%D0%B5%D1%87%D0%B8%D0%BC", "text": "Управляващите искат да приемат закони, както ги виждат, а не ние да им се пречкаме с някакви си изисквания, заяви бившият служебен премиер   Ще бъде ли закрит Консултативният съвет по законодателство към председателя на парламента? Този въпрос се превърна в табу за управляващото мнозинство, след като преди две седмици председателят му Огнян Герджиков отправи остри критики към приеманите от 44-ото НС закони, определяйки ги като „безотговорни, популистки и противоконституционни\".      Герджиков, който беше премиер на служебния кабинет на президента Румен Радев, заяви, че председателката на Народното събрание Цвета Караянчева отказвала среща с него. Поради тази причина в парламента тръгна упорит слух, че ГЕРБ и „Обединени патриоти\" планират закриване на Правния съвет, за да „могат без проблеми да приемат каквито си поискат закони\".   „До този момент председателката на Народното събрание не е потърсила контакт нито с мен, нито с някого от колегите в Правния съвет\", каза проф. Огнян Герджиков пред Епицентър.бг. Той поясни, че до края на 2017 г., Цвета Караянчева е поискала и получила две становища за законопроекти. „След Нова година – нищо\", лаконичен бе юристът.   Той обаче смята, че проблемът не е в настоящата шефка на парламента, на която се наложи набързо да заеме поста на отстранения Димитър Главчев. Огнян Герджиков е на мнение, че в ръководството на ГЕРБ са недоволни от работата на Правния съвет, а Цвета Караянчева само следвала и прилагала позицията им.   „Има скрита съпротива, тъй като вероятно спъваме работата на парламента. Ние слагаме една цедка, а те не искат да има такава. И понеже от тях зависи дали да има „правна цедка\", управляващите искат да приемат закони, както ги виждат, а не ние да им се пречкаме с някакви си изисквания\", категоричен е Огнян Герджиков. И допълни: „Не смятам това за отношение на председателя, или поне така си мисля. Но знам ли как стоят нещата в действителност?\".   Като нормативен документ, който противоречи драстично на Конституцията, Огнян Герджиков определи приетите промени в Закона за банковата несъстоятелност. Президентът Румен Радев го върна, но управляващото мнозинство дружно отхвърли ветото му. „Там нарушенията са доста груби, тъй като със задна дата сделки се обявяват за недействителни – нещо, на което съвременният правен свят би се изумил\", категоричен е все още шефът на Консултативният съвет по законодателство.   Проф. Герджиков допълни, че други закони също търпят сериозна критика. Те обаче не били противоконституционни. „В някои от тях има вътрешни противоречия, едни глупави решения бих казал. Имаше един закон за 2 лева капитал за ООД (промените в Търговския закон, б.р.). \"Това не противоречи на основния ни закон, но е безумие, каквото светът не познава\", категоричен бе юристът.   Самата Цвета Караянчева потвърди пред Епицентър.бг, че все още не е разговаряла с Огнян Герджиков след обвиненията му, че ръководената от нея институция бълва „безотговорни, популистки и противоконституционни закони\". „Ще разговарям с него\", каза тя. И допълни, че към момента не се планира закриване на Консултативният съвет по законодателство. Караянчева отказа да изрази по-пространно позициите си с мотива, че е \"затрупана с ангажименти\".", "date": "2018.03.29", "title": "Герджиков:Повечето закони са безумни. Караянчева отказва контакт с Правния съвет, за да не им пречим"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380202-%D1%81%D1%8A%D1%80%D0%B4%D0%B8%D1%82%D0%B8-%D1%81%D1%82%D0%B0%D1%80%D1%87%D0%B5%D1%82%D0%B0-%D1%81-%D1%87%D0%B5%D1%80%D0%B2%D0%B5%D0%BD%D0%B8-%D0%B3%D0%B0%D1%89%D0%B8", "text": "  Дали не е случайност? Според мен няма как да е случайно. Няма как да е случайно, че най-наглите обиди към българските и европейските граждани идват неизменно откъм БСП. Започвайки през танковете на Петър Младенов, минавайки през „поемаме вината само с мезета“ на Филип Боков, през „Здравейте, циркаджии“ на Сергей Станишев, „интернет лумпените“ на Христо Монов и стигайки до скорошното „Вий сте идиоти“ на лицето Таско Ерменков.  Но защо, ще кажете, все така се получава?  Защото това са гените на тази партия, уважаеми. Партия, наследник на най-кървавата и мразеща народа и родината си организация, наречена БКП. Партия, наследник на организация, която извършва най-кървавия терористичен акт в българската история, взривявайки църквата „Света Неделя“. Наследник на БКП, която без съд и присъда избива десетки хиляди български граждани в годините след края на Втората световна война само защото са богати, успели или несъгласни с комунистическата идеология.      Наследник на БКП, която насилствено откъсна Македония от България по заповед на Коминтерна и Георги Димитров. Наследник на БКП, която официално предложи България да изчезне, първо, ставайки част от Югославия, а после - ставайки част от СССР.  Та как можем да очакваме от тези хора и наследниците им да обичат народа си?  Как можем да очакваме от тези хора да уважават международното право и да уважават фактите, а именно, че в Крим беше свикан нелегитимен референдум под дулата на оръжията на зелените човечета? И че една чужда територия беше присъединена едностранно от Русия само и единствено от позицията на силата? Как можем да очакваме други изборни резултати в този район, показно лишен от демокрация, свобода и базовите човешки права на съвременните общества? Всъщност случи се нормалното – депутат от същата тази БСП, която е наследник на същата онази БКП, обяви ЕС и лидерите му, които, видиш ли, са решили да уважават международното право и да защитават принципите за териториална цялост на суверенните държави, за идиоти.  Както стана ясно – пишейки на колене на лаптопа си, късно вечер, по къси гащи и тениска.  Да де, ще кажете, но той пише на избирателите си, сигурно и те също мислят така, та може би не е чак такава драма? Ами не, проблем е. И то огромен. Защото когато, само за да се харесаш на избирателите си, обвиняваш най-значимия мирновременен политически съюз в историята, воглаве с неговите най-значими политически лидери, за идиоти, проблем определено има. И този проблем далеч не се изчерпва само с късите гащи на Таско и със скромните му политически и интелектуални възможности. Де да беше така.  Проблемите са други.  Проблемът е, че с такава реторика и с вътрешните си битки БСП е напът окончателно да прекрати международната кариера на Сергей Станишев, който, бидейки изключително спорна политическа фигура, е несъмнен национален капитал, заемайки поста председател на ПЕС. Проблемът е, че с такава реторика се засилват антиевропейските настроения и вярването, че да се погазва международното право, е повод за гордост, у голяма част от заблудените хора, за които мнението на такива като Таско има някакво значение. Защото за такива като Таско няма никакво значение, че част от територията на чужда държава е превзета със сила и там е останало само население, което (разбира се) ще гласува само за своя човек. За този със силата. За този, който взе тази територия само за тях и прогони оттам досадните чужди националности и етноси.  И за Таско това е нормално.  Защото Таско, уважаеми читатели, не вижда по-далеч от носа си. За Таско са важни лайковете и късите гащи. Таско не се притеснява, че в България също има територии, населени предимно с хора от друга националност и етнос, към които територии друг диктатор продължава да загатва своите исторически претенции. Таско не се притеснява, че в България също има територии, които граничат с неизмеримо по-голяма държава с неизмеримо по-голяма армия. Таско не се притеснява, че всъщност само така омразните за него идиоти от ЕС и НАТО са единственият гарант за спазването на така презираното от него международно право, ако някой друг диктатор, подобен на обичания от Таско диктатор Путин, предяви претенции към тези територии.  И не, Таско не е смел.  Таско няма нито властта, нито инструментариума да направи каквото и да било в случай на агресия, подобна на тази в Крим. На Таско му дайте да снима смешни предизборни клипове с дрон, които после да изтрие. Толкова си може човекът. Та тези статуси не са от смелост, уважаеми читатели. Не очаквайте от автора им да каже в очите на Макрон или Меркел, че са идиоти. Нито пък на вас, които не споделяте вижданията му. Нито пък на някой друг български политик. Защото Таско не пише тези статуси, клечейки у дома по къси гащи, защото иска да се покаже смел, да влезе в сблъсък, да защити позицията си, да предизвика дебат, вярвайки, че е прав.  Ако беше така, нямаше да се изниже с обясненията за късите гащи.  Не. БСП и Таско наистина мислят така. За тях членството на България в ЕС и НАТО, териториалната цялост и международното право, суверенитетът и независимостта, демокрацията и свободата на избор – всичко това са едни досадни пожелателни категории, които важат само докато каже Путин. Или, не дай си боже, Ердоган. А това самò по себе си не е изненада, говорейки за наследниците на партията, която насилствено откъсна от България Пиринска Македония и която на два пъти започва процес по отнемане на суверенитета на родината ни, включвайки я в насилствените териториални проекти на Коминтерна.  В гените им е заложено, уважаеми читатели.  И това нямаше да е ничий проблем, ако заради годините насаждани в главите на хората неистини не се изправяхме пред опасността, а това е именно опасност, и то огромна, БСП и такива като Таско да вземат властта. Защото не пожелавам и на най-големите си врагове такива герои по къси гащи да трябва да защитават националните ни интереси. Териториалната ни цялост. Демокрацията. Свободата. И то изхождайки от позицията, че лидерите на съюзните ни държави, видите ли, са идиоти.  Идиотите са тези с късите гащи.  И, пази боже, да не се налага да го разбираме по трудния начин.", "date": "2018.03.29", "title": "Сърдити старчета. С червени гащи"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380196-29-%D1%84%D0%B5%D0%B2%D1%80%D1%83%D0%B0%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1430 г. - Султан Мурад II превзема Солун.     1516 г. - Изгонените от Испания евреи по силата на декрет на съвета на десетте са настанени във Венеция в обособен квартал - гето.   1638 г. - Шведските колонисти основават тяхното първо поселище в Делауеър, наречено Нова Швеция.   1792 г. - Кралят на Швеция Густав III умира, след като е бил застрелян 13 дни по-рано в гърба на нощен маскен бал в Кралската шведска опера в Стокхолм.     1807 г. - Открит е астероидът 4 Веста - третият по големина астероид в астероидния пояс.   1809 г. - Финландия е обявена за Велико княжество в лична уния с Русия.   1848 г. - Поради струпване на лед Ниагарският водопад спира за едно денонощие.   1886 г. - В Атланта Джон Пъмбертън за първи път произвежда напитката Coca-Cola.   1911 г. - Съставено е тридесет и второто правителство на България, начело с Иван Евстратиев Гешов.     1912 г. - Британският изследовател сър Робърт Скот загива на връщане от Южния полюс, след като в опита си да го достигне пръв е бил изпреварен от норвежеца Руал Амундсен.   1936 г. - В Германия диктаторът Хитлер получава 99% от гласовете на референдум за приемане на незаконната немска реокупация на Rhineland.     1944 г. - Втората световна война: София е бомбардирана от англо-американската авиация.   1945 г. - Втората световна война: Начало на Мурската настъпателна операция на Първа българска армия.   1973 г. - Виетнамска война: Последните войски на САЩ напускат Южен Виетнам.   1974 г. - Космическият апарат на НАСА Маринър 10 изпраща първите заснети отблизо снимки на Меркурий.   1976 г. - Открива се обновеният Народен театър „Иван Вазов\" с премиера на пиесата на Иван Вазов „Хъшове\".     1986 г. - Римският наказателен съд издава оправдателна присъда срещу Сергей Антонов, обвинен за атентата срещу папа Йоан Павел II.     1988 г. - Играчът на крикет Ян Ботъм започва своя преход през Алпите на слонове - по стъпките на Ханибал, за да събере пари с благотворителна цел.   2004 г. - България, Естония, Латвия, Литва, Румъния, Словакия и Словения влизат в НАТО като пълноправни членове.     2004 г. - Република Ирландия става първата страна в света, която забранява тютюнопушенето на работното място, включително в барове и ресторанти.   2005 г. - Подписан е първият договор за магистрала Тракия в България.  ", "date": "2018.03.29", "title": "29 февруари, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380197-%D1%80%D1%83%D0%BC%D0%B5%D0%BD-%D1%80%D0%B0%D0%B4%D0%B5%D0%B2-%D0%B2%D1%8A%D0%B2-%D0%B2%D0%B0%D1%80%D0%BD%D0%B0-%D1%87%D1%83%D1%85%D0%BC%D0%B5-%D0%BA%D0%B0%D0%BA-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8%D1%8F%D1%82-%D0%BF%D1%80%D0%B5%D0%BC%D0%B8%D0%B5%D1%80-%D0%B8%D0%B7%D0%BB%D0%B0%D0%B3%D0%B0-%D0%BF%D0%BE%D0%B7%D0%B8%D1%86%D0%B8%D1%8F%D1%82%D0%B0-%D0%BD%D0%B0-%D1%82%D1%83%D1%80%D1%86%D0%B8%D1%8F", "text": "От срещата във Варна чухме как турският президент отстоява позициите на Турция, от българския премиер чухме как излага позицията на Турция, заяви президентът Румен Радев, цитиран от БГНЕС. „За съжаление от европейските лидери не чухме солидарност за намесата на Турция в българските избори. Това не е моето разбиране за солидарност“, каза още държавният глава.   Държавният глава коментира резултатите от лидерската среща във Варна, на която присъстваха председателите на Европейския съвет и Европейската комисия Доналд Туск и Жан-Клод Юнкер, турският президент Реджеп Тайип Ердоган и техният български домакин премиерът Бойко Борисов.   Тогава премиерът Борисов заяви, че е поставил всички въпроси, които вълнуват българското общество, пред президента Ердоган – проблемът с обезщетението на тракийските бежанци и за намесата на Анкара в българските избори. Борисов заяви, че от турска страна също са били поставени много въпроси, свързани с т.нар. Възродителен процес, пенсиите на изселниците, имотите на вакъфите и др.   Във връзка със случая “Скрипал” и българската позиция, държавният глава подчерта, че връщането на посланика ни в Москва за консултации с правителството не е съгласувано с него.  ", "date": "2018.03.29", "title": "Румен Радев: Във Варна чухме как българският премиер излага позицията на Турция"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/380198-%D1%85%D0%BE%D1%80%D0%B0%D1%82%D0%B0-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D1%89%D0%B5-%D0%BD%D0%B0%D0%BC%D0%B0%D0%BB%D0%B5%D1%8F%D1%82-%D1%81-%D0%BE%D1%89%D0%B5-20-%D0%B4%D0%BE-2040-%D0%B3", "text": "В изпълнение на решение на Народното събрание правителството представя на парламента Прогноза за демографското развитие на за периода 2015-2040 г. Документът е изготвен от Института за изследване на населението и човека при БАН на базата на сравнителна съпоставка на официални прогнозни данни на Евростат, НСИ, ООН и Световната банка.     Основният извод в проучването е, че се очертават сходни на сегашните тенденции в демографското развитие на страната през следващите няколко десетилетия. Прогнозираното намаление на населението в периода до 2040 г. е значително – около 20-25% според различните проекции.     Независимо от предвижданото намаление на смъртността, което засяга в различна степен мъжете и жените, структурата на населението по пол ще остане стабилна. Делът на младите хора до 20 г. ще се запази, докато на възрастните над 65 г. ще нарасне значително. Това определя и прогнозирано намаление на броя и дела на населението в активна възраст. Намалението на населението на териториален принцип обхваща почти всички области, без столицата, и се очаква този процес да продължи в течение на целия период.   В общоевропейски план България не е единствената страна с прогнозирано намаляващо население, се посочва в проучването. Според целевия вариант на проекцията на Евростат се очаква това да се случи в още 11 страни – Литва, Латвия, Румъния, Гърция, Хърватска, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в почти половината страни от ЕС се очаква намаление на населението.   Прогнозните резултати от различните проекции свидетелстват, че въпреки очакваното подобрение в показателите за смъртност и раждаемост, населението на страната вероятно е достигнало до етапа на т. нар. „инерция на обратния растеж“. Поради действието й, дори периодните нива на фертилност да се увеличат до равнището, необходимо за просто демографско възпроизводство – процес, който не се очаква в близко бъдеще, прогнозите са абсолютният брой на населението да продължи да намалява.   Тези трайни демографски тенденции и предизвикателства са отчетени и адресирани в стратегическите и оперативни документи за провеждане на демографската политика в България.  ", "date": "2018.03.29", "title": "Хората в Българите ще намалеят с още 20% до 2040 г.!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380199-%D0%BF%D0%B5%D1%82-%D0%BC%D0%B8%D1%82%D0%BE%D0%BB%D0%BE%D0%B3%D0%B8%D0%B7%D0%B8%D1%80%D0%B0%D0%BD%D0%B8-%D0%BA%D0%BB%D0%B8%D1%88%D0%B5%D1%82%D0%B0,-%D0%BA%D0%BE%D0%B8%D1%82%D0%BE-%D0%B4%D0%B5%D0%BC%D0%BE%D1%80%D0%B0%D0%BB%D0%B8%D0%B7%D0%B8%D1%80%D0%B0%D1%82-%D1%87%D0%BE%D0%B2%D0%B5%D0%BA%D0%B0", "text": "Не си мислете, че не харесвам света. Напротив, много го харесвам, почти колкото Луис Армстронг, когато пее \"What a wonderful world!\". И то не толкова заради материалните му блага – те безспорно са твърде увлекателни, но пък бързо омръзват.   Харесвам света заради неговата цивилизованост, бързите и евтини комуникации и сравнително справедливата обществена уредба, която включва и значителни постижения в областта на законността.   Каквото и да разправят за света, той успява да гарантира някакви основни права, а със защитата на правата идва и свободата. Няма да се уморя да повтарям, че на човека са му нужни преди всичко две неща: съвест и свобода. Да разпознава чрез съвестта доброто, а чрез свободата да го избира.     И точно защото харесвам света, понякога се страхувам да не го изгубим, да не преядем с цивилизованост, да не рухнем с омекнали колене и да не се предадем за храна на микроорганизмите. А това ще се случи в момента, в който оставим морала да си отиде и го заменим с нещо друго под същото име.   Понеже светът е цивилизован, той е изковал стотици афоризми, за да си повярва, че е такъв. Нека разгледаме само пет от тях, които са станали толкова популярни, толкова пъти са повтаряни по най-различни поводи, че вече никой не се съмнява в тяхната мъдрост, на никого и през ум не минава, че те съдържат нещо различно от абсолютната истина.   Ако можех да започна живота си отначало, нямаше да променя нищо!   Как така! Ако аз можех да се върна дори едно денонощие назад, щях да променя всичко! Няма действие, няма работа, която да не може да се свърши и по-добре. Няма дума, която не може да изречеш иначе, за да прозвучи по-уместно. Няма човек, към когото не можеш да се отнесеш по-любезно и по-внимателно. Нормално е да съжаляваш за всичко, само секунди след като си го извършил, уверен, че е можело и по-добре.   Който се занимава с писане знае, че един текст може да претърпи и 50 редакции и пак да не е готов. Нещо повече, дори и след 50 редакции в един текст все още ще се намерят печатни и правописни грешки. С всяка друга дейност е така. Човекът е отчайващо ограничен и неосведомен. Той осмисля микроскопична частица от света около себе си както в пространството, така и във времето.   Как при това положение, колкото и гениален да е по природа, той би могъл да върши толкова съвършени и безгрешни неща, че с гордост да заяви: \"Не бих променил нищо в целия си живот\"?   Живей за мига!   Тази глупост е написана в книги, заснета на филми и изпята в песни. Всъщност, настоящето е може би единственият вид време, чието съществуване основателно може да бъде поставено под съмнение – толкова е кратък мигът (ах, този миг!), в който бъдещето става минало. Времето се състои от бъдеще и минало и ние сме някъде там, за да превърнем едното в другото със слабите си мозъчета.   Да живееш без минало означава да не си научил нищо и да не си постигнал нищо. Да живееш без бъдеще, означава да не планираш и да не се стремиш към нищо. Да живееш за мига означава да се интересуваш дали една напитка е вкусна, но не и дали е отровна.   Бъди такъв, какъвто си!   Разбира се, ако в своята гордост си повярвал, че си съвършен, то на хоризонта не се задава никаква причина да се променяш. За съжаление обаче \"бъди какъвто си\" е убежище не само на гордите и силните, но и на неудачниците. Трудно е да покриеш общоприети стандарти, но когато получиш правото сам да определяш стандартите, тогава вече е друго.   \"Аз съм дебел и мързелив тъпак, за пет пари работа не върша, грухтя денонощно пред телевизора или компютъра, вярвам, че някой друг е длъжен да се грижи за мен. А когато не се намери такъв, бунтувам се и протестирам, искам да променя световния ред, но и през ум не ми минава да променя себе си. Това съм аз! Ще си сложа халка на носа и шарено стъкълце в пъпа, а ти ще ме аплодираш ТАКЪВ КАКЪВТО СЪМ!\".   Следвай мечтите си!   Какво са човешките мечти? Да летиш с голяма ракета към звездите? Да станеш световен шампион по шахмат? Да откриеш лекарство срещу рака? Дрън-дрън. В повечето случаи човешките мечти са свързани с богатство, секс и развлечения. И, да - хората ревностно ги следват. Или ако нямат воля да ги следват (защото са \"такива каквито са\"), или ако нямат време да ги следват (защото живеят за мига), тогава си остават само с призрачното мечтание, засмукали розова близалка и свили масур марихуана. Мечтата е сладострастие на ума. Не вярвайте като ви разправят, че е нещо много хубаво.   Оставѝ след себе си един по-добър свят!   За мнозина тази повеля формулира смисъла на живота. Не знам обаче как ще успеят да я спазят онези, които вече са се съобразили с предишните житейски предписания. Как ще стане тая работа, ако живееш за мига? Или пък ако мечтите, които следваш, не включват усъвършенстването на вселената?... Виж, обаче пък ако наистина си толкова велик, че твориш съвършени дела, които не се нуждаят от промяна и подобряване (тоест, ако не би променил нищо в живота си, защото няма нужда) – тогава, да – можеш да повярваш, че си способен да промениш и света.   Но мисля, че е по-разумно да започнем с опит да променим себе си, преди да променяме света - той си се променя и без нас по свои си закони.   Един от тези закони гласи, че ако престанем да ценим това, което имаме, и престанем да сме благодарни за него, то ще ни бъде отнето. А нали не искаме мощните ни HD смартфони да изчезнат в мрака на едно ново Средновековие?... Всъщност, какво аджеба му е лошото на Средновековието? Освен това мисля, че Картаген трябва да бъде разрушен.", "date": "2018.03.29", "title": "Пет митологизирани клишета, които деморализират човека"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/380200-%D1%81%D0%B8%D0%B4%D0%B5%D1%80%D0%BE%D0%B2-%D1%81%D0%BA%D0%BE%D1%87%D0%B8-%D0%BD%D0%B0-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D0%B8%D0%B7%D1%8F%D0%B2%D0%BB%D0%B5%D0%BD%D0%B8%D0%B5%D1%82%D0%BE-%D0%BC%D1%83-%D0%B7%D0%B0-%D0%B3%D0%BE%D0%BD%D0%B5%D0%BD%D0%B5-%D0%BD%D0%B0-%D1%80%D1%83%D1%81%D0%BA%D0%B8-%D0%B4%D0%B8%D0%BF%D0%BB%D0%BE%D0%BC%D0%B0%D1%82%D0%B8-%D0%BD%D0%B5-%D0%B5-%D1%81%D1%8A%D0%B3%D0%BB%D0%B0%D1%81%D1%83%D0%B2%D0%B0%D0%BD%D0%BE-%D0%B2-%D0%BA%D0%BE%D0%B0%D0%BB%D0%B8%D1%86%D0%B8%D1%8F%D1%82%D0%B0", "text": "\"Лидерът на \"Атака\" и председател на парламентарната група на Обединени патриоти Волен Сидеров ще даде брифинг в НС заради непремереното изказване на Цветан Цветанов в предаването „Лице в лице\" Водещата на \"Лице в лице\" Цецка Ризова отказа за пореден път да даде думата на лидера на \"Атака\" Волен Сидеров, научи БЛИЦ. Националистът искал да вземе думата и да отговори на интервюто на Цветан Цветанов отпреди минути в bTV. Хлевоустата журналистка, обаче решила да наложи цензура.      Така саморекламиращата се като \"телевията на всички гледни точки, кабеларката може да се окичи с логото: \"Телевизията на едната гледна точка\".     След изявлението на Цветан Цветанов по БТВ, че България трябва да прояви солидарност с Великобритания и ЕС и също трябва да изгони рууски дипломати, лидерът на \"Атака\" Волен Сидеров поискал включване в ефира на предавенето \"Лице в лице\". Но ми било отказаноо.   Тогава Сидеров реагира със съобщение до медиите, в което се казва:   \"Лидерът на \"Атака\" и председател на парламентарната група на Обединени патриоти Волен Сидеров ще даде брифинг в Народното събрание.   Изявлението ще е във връзка с непремереното изказване на Цветан Цветанов в предаването „Лице в лице\" на 28 март по темата за експулсиране на руски дипломати.   Цветанов изразява мнение, което не е съгласувано на коалиционен съвет ГЕРБ – Обединени патриоти.   От „Лице в лице\" отказаха да включат за коментар по телефона Волен Сидеров по време на участието на Цветан Цветанов в предаването\". Не е изключено в коалицията да се появят сътресения!", "date": "2018.03.29", "title": "Сидеров скочи на Цветанов:Изявлението му за гонене на руски дипломати не е съгласувано в коалицията"}
{"url": "http://www.classa.bg/%D1%81%D0%B2%D1%8F%D1%82/item/380194-%E2%80%9C%D1%81%D0%B2%D1%80%D1%8A%D1%85%D1%81%D0%B5%D0%BA%D1%80%D0%B5%D1%82%D0%BD%D0%B8%D1%82%D0%B5%E2%80%9D-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8-%D0%B4%D0%BE%D0%BA%D0%B0%D0%B7%D0%B0%D1%82%D0%B5%D0%BB%D1%81%D1%82%D0%B2%D0%B0-%D0%BF%D0%BE-%D1%81%D0%BB%D1%83%D1%87%D0%B0%D1%8F-%E2%80%9C%D1%81%D0%BA%D1%80%D0%B8%D0%BF%D0%B0%D0%BB%E2%80%9D-%D1%81%D0%B0-%D0%BE%D0%B1%D0%B8%D0%BA%D0%BD%D0%BE%D0%B2%D0%B5%D0%BD-%E2%80%9C%D0%BF%D1%80%D0%B5%D0%B3%D0%BB%D0%B5%D0%B4-%D0%BD%D0%B0-%D0%BF%D0%B5%D1%87%D0%B0%D1%82%D0%B0%E2%80%9D", "text": "      Електронното издание на в. „Комерсант“ публикува презентация, раздадена на чуждите дипломати в Русия на брифинг в посолството на Великобритания в Москва на 22 март. В нея представителите на официален Лондон излагат своята гледна точка по „делото Скрипал“ и именно тя, по думите на американския посланик в Москва Джон Хънтсман, е “убедителното доказателство”, подтикнало съюзниците на Великобритания да експулсират руски дипломати. Като цяло презентацията повтаря вече известните тези на Лондон, с едно важно изключение: в нея Русия е повишена от категорията отровител на Скрипал „с висока степен на вероятност“ в по-тежката категория – „виновна без никакво съмнение“.   Презентацията, с която „Комерсант“ разполага, е била показана и раздадена в печатен вид на 80 високопоставени представители на чуждестранните посолства на 22 март, четири дни преди масовото експулсиране на руски дипломати. Припомняме, че на 21 март руското Министерство на външните работи също свика брифинг по „случая Скрипал“ за чуждестранните дипломати, с участието на директора на департамента по въпросите, свързани с неразпространението и контрола над въоръженията Владимир Ермаков. На него не присъстваше посланикът на Великобритания в Москва Лори Бристоу (пратен бе дипломат от по-нисък ранг). На другия ден обаче Бристоу свикал дипломатическия корпус в резиденцията си, за да го запознае с въпросната презентация.   Един от участниците в британския брифинг – посланикът на САЩ в Русия Джон Хънтсман заяви, че британските служби са предоставили „много убедителни“ доказателства за руска връзка на Вашингтон по случая с отровения шпионин Сергей Скрипал. „Великобритания проведе задълбочен анализ и ние напълно се доверяваме на техните заключения“, заяви посланикът пред “Комерсант”.   Говорителят на руското външно министерство Мария Захарова съобщи на страницата си във „Фейсбук“, че презентацията „няма да бъде предоставена на руската страна и няма да бъде разгласявана“. Захарова коментира, че „до момента от Лондон не е постъпила никаква информация, доказваща вината на Русия за случилото се“.           Британската презентация се състои от шест слайда (ако се брои титулната страница със заглавие „Инцидентът в Солсбъри“). Прожекцията била придружена от устен коментар на британския посланик.   На втория слайд е представена хронологията на инцидента в Солсбъри за периода от 4 март (когато Сергей Скрипал, дъщеря му и местен полицай са настанени в болница) до 20 март, когато „23 необявени служители на руското разузнаване са изгонени от Великобритания“. Отстрани е приложена карта на местата, свързани с инцидента: домът на Сергей Скрипал, ресторантът Zizzi, търговският център и пъба Вishop`s Mill.         Третият слайд, озаглавен „Нова фаза на руската агресия“, съдържа описание на отровното вещество „Новичок“, идентифицирано в намиращата се близо до Солсбъри военна химическа лаборатория Портън Даун. В презентацията се твърди, че употребата на „Новичок“ представлява „първият случай на използване на химическо оръжие в Европа след края на Втората световна война“ и „нарушение на забраната, въведена с Конвенцията за забрана на химическите оръжия“. „Няма никакво съмнение, че Русия е отговорна – гласи документът. – Никоя друга страна няма едновременно възможностите, намерението и мотива (да го направи, бел. ред.). Няма друго правдоподобно обяснение“.         В презентацията се посочва, че Русия не е предоставила на Великобритания убедителни доказателства за своята непричастност към инцидента. Вместо това „до 18 март ние (британските власти, бел.ред.) преброихме около 30 паралелни опита за дезинформация“, пише в документа. Четвъртият слайд описва въздействието на „Новичок“ върху човешкия организъм и съдържа статистика за пострадалите и участниците в разследването на инцидента. „51 души са потърсили медицинска помощ в болница заради опасения, че може да са пострадали, 131 души може да са имали контакт със смъртоносното вещество. В разследването участват 250 служители от антитерористичните подразделения и 180 военни“, се посочва в презентацията. Отстрани са изброени симптомите при отравяне с „Новичок“: конвулсии, загуба на съзнание, кома, забавено сърцебиене, гадене, диария, обилно потене и т.н. „Обикновено настъпва смърт от задушаване или спиране на сърдечната дейност“, заключава британското посолство.         Петият слайд е озаглавен „Дългият списък на враждебните действия на Русия“ и съдържа 12 блокчета с описания на инцидентите, които Лондон смята за част от тези действия. Първият от тях е „убийството през ноември 2006 г. на Александър Литвиненко“, друг бивш руски агент, починал вследствие на отравяне с полоний. По-нататък са изброени „ DDoS-атаките срещу правителствени сайтове в Естония“ през 2007 г., „нахлуването в Грузия“, „окупацията на Крим“, „дестабилизацията на Украйна“, “сваленият над Донбас „Боинг“ MH-17”, „хакерската атака срещу Бундестага“, „намесата в изборите в САЩ“, „опитът за преврат в Черна гора“, „кибератаката срещу датското Министерство на отбраната“ и „атаката с вируса NotPetya“. Списъкът завършва с „отравянето на Сергей и Юлия Скрипал“ през март 2018 г.         Последният слайд съдържа мерките, предприети от британското правителство във връзка с гореизложеното. Сред които: „пряко посочване на отговорността на Русия“, „демонтаж на руската разузнавателна мрежа във Великобритания“, „замразяване на всички двустранни контакти“, „засилване на граничния контрол“, „борба с престъпността и корупцията“, „приемане на нови закони“ и „други мерки за противодействие на враждебната държава“.         Презентацията е публикувана на сайта на „Комерсант“. На практика тя не съдържа никаква нова информация в сравнение с това, което вече бе съобщено от британските власти. Единствената разлика е промяната в статута на Русия, която от виновна „с висока степен на вероятност“ вече е представена като виновна „без никакво съмнение“. По време на брифинга британският посланик Лори Бристоу заявил, че „принципът на действие на Русия се състои в това да разделя, да заблуждава и да сее съмнение“.    „В близките месеци вашата подкрепа за мерките, свързани със сигурността на отделните граждани и общата ни международна сигурност, ще бъдат от ключово значение. Длъжни сме да покажем на Русия, че тя трябва да понесе отговорност за случилото се“, обърнал се посланикът към присъстващите. „Комерсант“ припомня, че само за последните два дни общо 25 страни, включително НАТО, обявиха, че отзовават руски дипломати в знак на солидарност с Великобритания.  ", "date": "2018.03.29", "title": "“Свръхсекретните” британски доказателства по случая “Скрипал” са обикновен “преглед на печата”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/380195-%D1%81%D0%B2-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D0%BC%D0%B0%D1%80%D0%BA%D0%BE,-%D0%B5%D0%BF%D0%B8%D1%81%D0%BA%D0%BE%D0%BF-%D0%B0%D1%80%D0%B5%D1%82%D1%83%D1%81%D0%B8%D0%B9%D1%81%D0%BA%D0%B8", "text": "  В царуването на   (337 г.), когато християнската вяра възтържествувала над езичеството, в много градове били построени църкви, а капищата били разрушени. Мнозина християнски епископи получили тогава от царя право да разоряват идолските капища, между които бил и аретусийския* епископ Марко – човек благочестив, свят и ревностен в разпространението на истинската вяра.     Скоро в империята започнали страшни смутове: войници убили мнозина роднини на царя и искали да убият и племенниците му Гал и Юлиан. Аретусийският епископ ги спасил, като ги скрил в църквата. След смъртта на Константин ставали много вълнения и от друг род; наследникът му Констанций покровителствал еретиците ариани и гонел правоверните.   След Констанция встъпил на престола Юлиан*, оня същият, когото спасил от смърт епископ Марко. Юлиан от младини ненавиждал християнската вяра, която престорено изповядвал при Констанций. Като станал император, той веднага обявил, че поддържа езичеството. Той употребявал всички средства, за да унизи, угнети и оскърби християните. Юлиан издал указ – идолските капища, разрушени от християните, да бъдат пак издигнати за сметка на тия, които ги разрушили.   Епископ в Аретуса бил все същият Марко, вече престарял и дълбоко почитан от всички за благочестивия си и свят живот. Градските власти поискали от него средства за възстановяване на капищата, които той разрушил при Констанций. Епископът отговорил, че той няма пари, но ако дори да би имал, той не би дал нищо за езическо капище. Знаело се, че той действително е беден, и градските власти, като намалявали своите искания, накрай му заповядали да внесе една нищожна сума, като го заплашвали с наказание в случай на неподчинение.   Тогава започнали страшни преследвания срещу християните от езичниците, които били подстрекавани от царя. В много градове езическото население избивало християните и ги мъчело жестоко. Престарелият епископ не се уплашил от опасността и повторил своя отказ. Тогава го предали на разярения народ.    Биели светия старец, влачили го по улиците, хвърляли по него камъни, мъчили го до смърт, но не могли да победят твърдостта му. Едва жив, старецът все пак не отстъпвал. Накрай управителят на града го спасил от ръцете на мъчителите. По думите на историка блажени Теодорит, мнозина от гражданите на Аретуса, учудвайки се на твърдостта на светия старец, се обърнали към християнската вяра.   В същото време пострадал и  дякон Кирил . Множество християни били мъчени в разни градове на Палестина, Египет и Сирия.  ", "date": "2018.03.29", "title": "Св. преподобни Марко, епископ Аретусийски"}
{"url": "http://www.classa.bg/%D1%81%D0%B2%D1%8F%D1%82/item/380193-%D0%BA%D0%BE%D0%B9-%D0%BF%D0%BB%D0%B0%D1%89%D0%B0-%D0%BD%D0%B0-%D0%BE%D1%81%D0%BC%D0%B0%D0%BD%D1%81%D0%BA%D0%B8%D1%82%D0%B5-%D1%80%D0%BE%D0%BA%D0%B5%D1%80%D0%B8-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F", "text": "Това е момент, който вероятно ще влезе в историята на германската криминална полиция. На 1 юни 2016 г., около 22:30 ч. полицията в Хесен засича телефонно обаждане от президента на Турция Реджеп Тайип Ердоган. Подслушваният телефон е на турския депутат Метин Кюлюнк.   Кюлюнк се занимава с организирането на демонстрация срещу приемането на резолюцията, с която Германия официално призна арменския геноцид.     Официално \"Османците\" би трябвало да управляват клубове за тренировки по бокс, да \"държат младежите далеч от улицата\". Вместо това бандата се занимава с търговия на оръжия, дрога, рекет и организирани нападения. Сред членовете й са установени борци, охранители и сутеньори, ръководителят на организацията Мехмет Багчи е с криминално досие. Повечето от сътрудниците му са турски граждани или са германци от турски произход.     Турският депутат разказва на Ердоган как са преминали събитията и моли за допълнителни инструкции. Президентът отговаря, двамата се разбират да се чуят пак и си пожелават спокойна нощ.   Следователите от работната група в Хесен са впечатлени. Един от главните комисари отбелязва: \"Колко ли важна е била демонстрацията в Берлин, щом Ердоган иска да се осведоми за нея от първа ръка?\".   Всъщност полицаите не се занимават с контраразузнаване, а с борба срещу организираната престъпност.   Основната задача, по която работят от няколко месеца, е разследването срещу рокерската групировка \"Османен Германия\" .   Бандата е създадена само преди няколко години, но успява да създаде над 30 местни структури в района на Франкфурт, Щутгарт и Вупертал, с близо 400 членове. Официално \"Османците\" би трябвало да управляват клубове за тренировки по бокс, да \"държат младежите далеч от улицата\".   Вместо това бандата се занимава с търговия на оръжия, дрога, рекет и организирани нападения. Сред членовете й са установени борци, охранители и сутеньори, ръководителят на организацията Мехмет Багчи е с криминално досие. Повечето от сътрудниците му са турски граждани или са германци от турски произход.   Оказва се, че групировката поддържа и активни контакт и с Анкара. Според разследващите в Северен Рейн-Вестфалия, тя е използвана като ударна група на турската държава в Германия. Журналистическо разследване на ZDF твърди, че Метин Кюлюнк е предавал пари на ръководителите на рокерския клуб - директно или чрез посредници. С тези средства \"Османците\" са организирали погроми срещу кюрдски групировки или опоненти на Ердоган в Германия.   Следствените действия на полицията и прокуратурата продължават почти 2 години, за да се стигне до 26 март 2018 г. - денят, в който започна първото съдебно заседание по делото \"Османен Германия\".    На съд са изпратени осем души, обвинени за най-разнообразни престъпления - от нанасяне на тежка телесна повреда, до склоняване към проституция, рекет, търговия с наркотици и изнудване. Разследването за незаконна политическа дейност на територията на Германия в полза на чужда държава все още не е приключило и не е тема на процеса.   Подсъдимите са петима турски и трима германски граждани на възраст от 19 до 46 години. Един от тях е и Мехмет Багчи, самоопределящият се като \"световен президент\" на бандата, който наред с останалите обвинения е съден и за изнудване. Бившият му заместник Селджук Шахин също е на подсъдимата скамейка, с обвинение в опит за убийство.   При изчитането на обвинителните актове рокерите мълчат или отхвърлят твърденията на прокуратурата. Адвокатът на Мехмет Багчи твърди, че делото е политически мотивирано и призовава съдиите да освободят клиента му, така както турският съд пусна журналиста Дениз Юджел на свобода.   Прокурорите показват доказателства, които уличават рокерите в брутални атаки както срещу чужди, така и срещу свои.    Близо две дузини членове на \"Османен Германия\" са участвали в нападения срещу кюрди в Лудвигсбург през 2016 г. Един от пострадалите е Олгун А., който членува в кюрдска групировка. При сблъсъците той е нападнат от рокерите, които са го ударили с оръжия, блъснали са го на земята и са продължиил да го ритат. Едва когато се намесват минувачи, \"османците\" се разотиват.   Рокерите са малтретирали и един от собствените си \"братя по оръжие\". Джелал С. прави опит да напусне групировката, което провокира раздразнение сред колегите му и те му отмъщават с тридневни изтезания.   Избиват му няколко зъба след удар с метални клещи, прострелват го бедрото, вадят куршума от крака му без упойка, нанасят му побой, след който той изпада в безсъзнание, заплашват да отрежат едното му ухо с нож.   Впрочем \"Османците\" имат и друг бизнес - работят като надзиратели в бежански лагери.    За няколко месеца рокерите са пласирали 50 души на позиции като охранители в 8 центъра за настаняване в окръга Льорах. Поръчките се получават от подизпълнители на местните власти. Всеки от работниците взема между 8 и 10 евро на час за труда си, а Багчи и заместникът му получават определена комисионна. Към февруари 2016 г. групировката събира около 12 500 евро за \"услугите\" си.   Това, което обединява членовете на бандата, е турският национализъм и готовността за публично насилие срещу опонентите. По данни на полицията, \"османците\" поддържат тесни връзки с един от бившите функционери на Съюза на европейско-турските демократи (СЕТД) - лобистка организация на управляващата турска Партия на справедливостта и развитието. По този начин е направен и контактът с депутата Метин Кюлюнк.   При организирането на демонстрацията срещу арменската резолюция, един от служителите на СЕТД дава задача на шефа на \"Османците\" Багчи да подсигури присъствието на рокери в цивилни облекла. Багчи обещава да изпрати 500 души. Появяват се само 50 членове на групировката, без кожени якета, по анцузи.   В подслушания разговор става дума за цена от 100 евро за всеки доведен протестиращ. Парите за целта щели да дойдат от Турция, казва тогава служителят на СЕТД.   Сега той отрича да е давал поръчението на Багчи. Метин Кюлюнк също отхвърля обвиненията в съучастие. Той обвинява германските служби в манипулиране на разследването с цел оклеветяване на Турция и Ердоган.    През октомври 2016 г. един от приближените на Ердоган в посреща в Анкара делегация на рокерите, в която влиза и Багчи. \"Османците\" се хвалят в социалните мрежи с присъствието си на срещата. Турският политик казва, че \"винаги ще стоят зад турските граждани, които се борят с терористичните организации в чужбина\". Има предвид членовете на забранената кюрдска работническа партия ПКК.   В един от подслушаните телефонни разговори Багчи се хвали пред турски журналист с \"много добрите си контакти\" с турското разузнаване.    Германските служби смятат, че политизирането на рокерската групировка е провокирано от влиянието на ПСР и СЕТД, както и на турската шпионска мрежа в Германия. Прокуратурата в Дармщат обаче все още разследва депутата Кюлюнк и още един предполагаем член на турското разузнаване.   Мехмет Багчи и заместникът му Шахин са получавали постоянни поръчки да преследват кюрдите в Германия, да пречат на събранията им и да ги нападат физически. Стремежът им към власт и признание ги е карал да изпълняват заповедите, според германските служби за сигурност.   Докато прокурорите четат обвинителните актове срещу \"Османците\", съдебната зала е охранявана от стотици полицаи. Преди началото на процеса са получавани заплахи, казва говорителят на прокурорите Ян Холцнер, но отказва да даде повече подробности по случая. Делото се очаква да продължи до януари 2019 г.", "date": "2018.03.29", "title": "Кой плаща на Османските рокери в Германия"}
{"url": "http://www.classa.bg/%D1%81%D0%B2%D1%8F%D1%82/item/380191-%D0%BC%D1%80%D1%8A%D1%81%D0%BD%D0%B8%D1%8F-%D1%81%D0%B2%D1%8F%D1%82-%D0%BD%D0%B0-%D0%BF%D1%80%D0%BE%D0%B3%D0%BD%D0%BE%D0%B7%D0%BD%D0%B8%D1%82%D0%B5-%D0%B0%D0%BD%D0%B0%D0%BB%D0%B8%D0%B7%D0%B8", "text": "Дори и преди скандала с Cambridge Analytica потребителите на Facebook подозираха, че някой там следи информацията им - всички онези коментари, постове, лайкове и т.н., за да я използва след това за таргетиране на рекламата.   Разбира се, и никой не очаква това да е нова практика. Маркетолозите отдавна имат достъп до далеч повече данни за потребителите отколкото мнозина предполагат, което понякога дава безкрайно предсказуеми анализи.     През 2003-а преди основаването на Facebook една маркетингова компания, използвайки различните модели в пазаруването на хората, успява да разбере, че тийнейджърка в Минесота е бременна, преди още баща й да е научил добрата вест.   Това е само един забавен пример как чрез извличането на данни за поведението, местоположението и транзакциите на потребителите, могат да се изведат определени шаблони за това, което потребителите вероятно ще направят.   За времето, което е отнело на въпросната тийнейджърка от Минесота да отгледа детето си дотам, че самото то вече да е тийнейджър, обемът данни, с които брандове като Facebook разполагат, се е увеличил неимоверно много. И сега те инвестират в софутуер за прогнозни анализи, който да съставя все по-мащабни и подробни профили на потребителите въз основа тяхното поведение.   Според изследователската компания Forrester Research разходите в посока прогнозни анализи ще нараснат от 3,5 млрд. долара през 2016 г. до приблизително 6,2 млрд. долара до 2020 г.   Прогнозният анализ комбинира статистика, машинно обучение, извличане на знания от данни и моделиране, за да се анализират съдържание и исторически факти с цел да се правят прогнози за бъдещи събития. С други думи, дава на хората по-добра способност да предвиждат бъдещето на базата на данни от миналото.   Така може да се окаже, че в бъдещето всяка една реклама, която ви се появява на екрана, ще е съобразена с вашето собствено поведение и с всичко това, което сте търсили преди време.    Подобни технологии вече са изключително разпространени - от подбора на съдържание, което може да ви се хареса в Netflix и различни други платформи до застрахователни компании в САЩ, които предлагат различни оферти и намаления, следейки начините на шофиране на клиентите си.   През 2016 г. обаче материал на Wall Street Journal показа, че това не се приема особено добре от потребителите, тъй като мнозина от тях определяли, че е \"зловещо\" застрахователната ти компания да знае чак такива неща.   \"Зловещо\" всъщност изскача доста често като коментар, когато става въпрос за прогнозни анализи.   \"Смятам, че марките понякога са дори с две години по-напред спрямо средния потребител, който не разбира непременно всички предсказуеми аналитични и биометрични данни и как те се използват за реклама\", коментира технологичният философ Дейвид Полгар.   В един момент обаче обществото трябва да се изправи пред тежкия въпрос - дали все по-точно насочените рекламни съобщения си струват загуба на поверителност онлайн, или е време хората да започнат да се интересуват как точно се проследяват и как се използват данните им.   Според Майкъл Хорн, управляващ директор анализ на данни в дигиталната маркетингова агенция Huge, не е незаконно да се използват данни от различни онлайн тестове за прогнози и насочване на рекламни съобщения след това. Примерът с Cambridge Analytica обаче ни принуждава да се замислим върху етичната страна на този въпрос.   Когато в уравнението вкараме и гласово-активиращите се устройства, нещата стават още по-сложни. Потребителските условия на новите джаджи на Amazon и Google са ясни по това, че устройствата им не винаги слушат и потребителите могат да изтрият записите по всяко време.   Независимо от това, през октомври миналата година се появиха съобщения, че хардуерен недостатък е причинил непрекъснато записване на някои устройства от Google Home Mini (който по-късно беше отстранен от Google). А съвсем наскоро стряскащият смях на Alexa на Amazon предизвика още повече реакции (Amazon също оправиха този бъг).   Подобно на Target, компанията, която през 2003 г. съвсем успешно определя, че тийнейджърката от Минесота е бременна, само с помощта на това какво пазарува тя, сега Amazon, Google и останалите интернет гиганти не може да се каже, че нарочно шпионират в личните ви данни, поне не на всекиго персонално.   Въпреки това, когато купувачите виждат онлайн реклами, свързани с нещо, за което са си чатили с приятел, усещането до голяма степен е като при нахлуване в личното пространство.    Оттук пътищата са няколко. Или на хората ще свикнат с идеята, че биват следени и ще започнат да оценяват идеята, че рекламите им предлагат нещо, което наистина търсят, или ще се откажат от социалните мрежи (или ще намерят инструменти за запазване на поверителността), търсейки други, или ще се премине към процес, който до голяма степен изчиства и прави публично достояние начина, по който тази информация се събира от потребителите.   Скандалът с Cambridge Analytica е само началото на темата с поверителността онлайн и тепърва обществото трябва да реши какво точно иска от интернет.", "date": "2018.03.29", "title": "Мръсния свят на прогнозните анализи"}
{"url": "http://www.classa.bg/%D1%81%D0%B2%D1%8F%D1%82/item/380192-%D0%BD%D0%B0%D0%B4%D0%BF%D1%80%D0%B5%D0%B2%D0%B0%D1%80%D0%B0%D1%82%D0%B0-%D0%B7%D0%B0-%D1%85%D0%B8%D0%BF%D0%B5%D1%80%D0%B7%D0%B2%D1%83%D0%BA%D0%BE%D0%B2%D0%B8-%D0%BE%D1%80%D1%8A%D0%B6%D0%B8%D1%8F", "text": "Заплашителната реторика на международната сцена продължава да набира скорост. Самото наличие на ядрен арсенал вече не е на мода – по-важно е каква технология го пренася и с каква скорост. Вероятно севернокорейският лидер Ким Чен Ун започва да осъзнава колко закъснял е, след като смекчи тона и търси срещи не само със съюзници, но и със свои доскорошни противници.   Същевременно САЩ, Китай и Русия са се впуснали в оръжейна надпревара на едно ново поле – това на хиперзвуковите оръжия.   Темата е на дневен ред, след като началникът на Стратегическото командване на САЩ ген. Джон Хайтън коментира рисковете от хиперзвуковите оръжия пред Комитета по военни въпроси към Сената.       „Нямаме никаква защита, която може да възпре употребата на подобни оръжия срещу нас“, заяви ген. Хайтън пред сенаторите. Той визира именно Русия и Китай – единствените държави в света наред със САЩ, които са напреднали в разработките на подобна технология.   По думите на Хайтън от този момент нататък Щатите ще трябва да разчитат само на заплахата с възпиране срещу т.нар. хиперзвукови оръжия.   Пред сенаторите той разясни какъв всъщност е характерът на тази технология и защо тя представлява опасност.   „Хиперзвуковата заплаха е система, която бива изстреляна на балистичен принцип, така че може да гледате на нея като на балистична ракета. След това обаче тя променя траекторията си и лети по-скоро като крилата ракета или самолет. Достига до космоса, връща се обратно долу и полита към целта“ , обясни Хайтън.   В този момент оръжието ще лети с извънредно висока скорост, откъдето идва и терминът „хиперзвукова“.   По думите на генерала както Русия, така и Китай „агресивно преследват“ достигането на хиперзвукови способности за военни цели.   „Китай вече тества хиперзвуковите си способности. Русия направи тестове. Ние също. Хиперзвуковите оръжия са сериозно предизвикателство. Ще се нуждаем от напълно различни сензори, за да улавяме тези заплахи. Нашите противници знаят това“, коментира генералът в интервю за CNN.   Коментарите на Хайтън идват в интересен момент. Американският президент Доналд Тръмп планира „в недалечното бъдеще“ да се срещне с руския си колега Владимир Путин, за да обсъдят надпревара във въоръжаването по света. Хайтън вече посочи Русия като „основна заплаха“ за Щатите.   По-рано през март самият Путин в своя двучасова реч анонсира няколко нови ядрени оръжия, между които и хиперзвукова ракета. В речта си руският президент посочи действията на други държави като основен фактор за подсилването на арсенала на Русия. Озоваваме се в добре познатата ситуация, в която всяка от двете държави (плюс Китай) налива огромни средства, за да си спечели военно преимущество, като този път не се разчита на мощност, а на скорост.   Междуконтиненталната хиперзвукова ракета на Русия, наречена „Авангард“, ще е способна да достигне до целта със скорост 20 пъти по-бърза от тази на звука и ще поразява „като огнена топка“, коментира Путин.   Що е то хиперзвуково оръжие?   ...и защо Хайтън е толкова разтревожен (освен че с това Пентагонът ще може да оправдае искането на още и още пари от бюджета).   Става дума за ракета/летателен апарат, която се движи с мах 5 или по-висока, т.е. със скорост над 6,174 км/ч (или, ако ви е по-лесно да си го представите, повече от 1,7 км/сек).   За сравнение пътническите полети летят под скоростта на звука, малко под мах 1, докато модерните изтребители се движат със свръхзвукова скорост между мах 2 и мах 3. От тази гледна точка високата скорост ще има и специфични технически изисквания към хиперзвуковите оръжия.       „Веднъж достигнете ли мах 5, вече не можете да използвате традиционни двигатели“, обяснява Кери Лий от аналитичната организация Rand. Обичайният двигател на самолетите може да работи до максимум мах 3 или 4. Всичко, което се движи по-бързо, ще се нуждае от различна система.   „Имате нужда от напълно различен дизайн, за разчистите пътя на въздушното течение и да поддържате горенето на суперзвуковото въздушно течение вътре в двигателя“, обяснява Джордж Накози, главен инженер в Rand. Решението ще е суперзвуковия SCRAMJET, който може да работи между мах 5 и мах 15.   За да поддържа полет с хиперзвукова скорост, летателното средство трябва да може да издържи на екстремно високите температури, които придружават подобна скорост.   „Представете си го като \"полет в горелка“, обяснява Рич Муур, главен инженер в Rand пред CNBC. “Колкото по-бързо се движи летателния апарат, толкова повече растат налягането и температурата“. Следователно са необходими материали, които да издържат на тези температури за дълъг период от време.   Какви видове хиперзвукови оръжие се разработват?   В момента тече разработката на два типа оръжия, които да се придвижват с хиперзвукова скорост: хиперзвукови ракети и хиперзвукови летателни апарати.   Хиперзвуковите ракети могат да летят на височина до 30 км, докато хиперзвуковите летателни апарати ще летят дори над тази височина. Те се поставят върху ракети, биват изстреляни и след това се „плъзгат“ върху атмосферата.   „Това е като самолет без двигател. Използва аеродинамични сили, за да се стабилизира, да лети и да маневрира“, добавя той. Именно маневрирането е големият плюс, тъй като по този начин целта може да остане тайна до последните няколко секунди от полета.   Франция, Индия и Австралия са сред другите страни, които се опитват да приложат хиперзвуковата технология за военни цели, но все още са далеч зад трите водещи сили в тази област.   Япония и други европейски държави също работят по нея, но за цивилни цели – за космически изстрелвания и граждански полети, обяснява Ричърд Спайър, който в момента работи в Rand, а преди е бил в Пентагона. Той пояснява, че цивилните приложения на технологията след това могат да бъдат превърнати и във военни.   Защо няма защита?   „В момента нямаме ефективни защити срещу хиперзвукови оръжия, защото маневрират и летят на височина, на която сегашните ни защитни системи не са проектирани да оперират“, коментира той. „Цялата ни защитна система е базирана на предположението, че ще прихванеш балистичен обект“, пояснява Спайър.   Той обяснява, че балистичните ракети имат траектории, които могат да се предвидят, сходни с летящата топка в бейзбола – знаеш къде да я уловиш, тъй като нейният маршрут е точно определен от кинетичната енергия и гравитацията.   Хиперзвуковите оръжия могат да маневрират, поради което са непредвидими и е трудно да се защитиш срещу тях. Има потенциални начини в бъдеще за защита срещу тях, но всеки вариант ще бъде много скъп.   Като пример Накози дава предложение на Агенцията по ракетна защита – за разработването на базирана в космоса сензорна система, която ще може да проследява хиперзвукови летателни апарати по целия свят. Това ще е първата стъпка в защита срещу подобна технология.     Какво прави САЩ?   Пентагонът в момента преразглежда своите ракетни защити, за да може да помогне в определянето на това какви нови възможности са необходими, за да предотврати САЩ атаката от нов тип оръжия. Хайтън вече намекна пред Конгреса, че приоритетът трябва да се постави върху по-добрите възможности за засичане и проследяване на ракетите, за да може заплахата бързо да бъде определена и да й се отговори, пише CNN.   Пентагонът работи и по концептуални идеи за прихващащи ракети, които могат да отблъснат бараж от вражески ракети. Сегашните противоракетни защити на САЩ са проектирани така, че да свалят само малък брой от вражеските ракети. Основният фокус на САЩ е върху работата по хиперзвукови технологии, но Русия също напредва в тестовете на собствените си системи. По-рано този месец Русия показа видео, на което според Кремъл се показва как изтребител изстрелва хиперзвукова ракета.   Попитан колко напреднала е хиперзвуковата програма на Русия, Хайтън отговаря - „Не искам да предполагам кой печели надпреварата, но само ще кажа, че има такава надпревара“. Според него рано или късно и трите държави – Русия, САЩ и Китай – ще постигнат успех в технологията. Въпросът е как ще се действа нататък.", "date": "2018.03.29", "title": "Надпреварата за хиперзвукови оръжия"}
{"url": "http://www.classa.bg/%D1%81%D0%B2%D1%8F%D1%82/item/380186-%D0%BA%D0%B0%D0%BA%D0%B2%D0%BE-%D0%BE%D0%B1%D0%B5%D1%89%D0%B0%D0%B2%D0%B0-%D0%B5%D0%B2%D1%80%D0%BE%D0%BF%D0%B0-%D0%BD%D0%B0-%D0%B7%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%B1%D0%B0%D0%BB%D0%BA%D0%B0%D0%BD%D0%B8", "text": "          Австрийската външна министърка Карин Кнайсл вече не иска да използва наложилия се през годините израз \"Западни Балкани\". Тя предпочита да говори за \"югоизточноевропейски държави\", като визира Албания и държавите от бивша Югославия, които за разлика от Хърватия и Словения, все още не са пълноправни членове на ЕС, т. е. Сърбия, Черна гора, Босна и Херцеговина, Косово и Македония. Всички те имат изгледи един ден да станат членки на ЕС. Сърбия и Черна гора имат повече шанс да бъдат приети по-скоро от другите, но не по-рано от 2025 година.   Думата \"Балкани\" не звучи добре. \"Австрия е една немскоговоряща балканска страна и корупцията ѝ произтича от народа!\" Така през 1960-те години един политик от Австрийската народна партия (АНП) парафразира първия параграф на австрийската конституция. На Бисмарк пък принадлежи изречението, че Балканите \"не струват костите даже само на един померански гренадир\". Съществуват достатъчно пренебрежителни конотации за името, което всъщност е чисто географско понятие.   След края на Османската империя понятието \"балканизация\" става символ на властовия вакуум вследствие на разпадането на тогавашния политически ред. \"Балкански\" са етническите конфликти, братоубийствените граждански войни, религиозно обремененият национализъм, клиентелизмът, зависимостта от чужди сили, както и корупцията и общата изостаналост.    След края на югославските войни западната балканска дипломация просто раздели произволно трите най-важни бивши югославски републики. Словения веднага беше обявена за \"западна\" и \"европейска\", въпреки че в никоя друга държава от бивша Югославия старите комунистически структури в икономиката, медиите и политиката не са останали на власт и до днес, както е в Словения.     За другите държави от бивша Югославия беше създадено понятието \"Западни Балкани\", неречено от Пол Лендвай \"фантомно понятие на политическия жаргон на безсмислието\". По този начин една \"чиста проба средноевропейска държава\" като Хърватия беше причислена към Балканите. Причината е ясна. Хърватия трябваше да бъде представена като също толкова виновна за войните, колкото и Сърбия. В този смисъл Карин Клайсл прави добре, че иска да премахне това понятие.   Четвърт век след разпадането на Югославия останалата Европа осъзна, че в Югоизточна Европа е възникнал политически и икономически вакуум, който много бързо може да се превърне в проблем на сигурността. Затова сега и Австрия реши, че на тези държави трябва да бъде дадена обвързваща перспектива за пълноправно членство в ЕС. Австрийски дипломат заяви, че ако те не получат тази надежда, на терена ще навлязат други играчи като Китай, Русия, Турция и Саудитска Арабия.   Тази графика показва докъде са стигнали страните от Западните Балкани с европейската интеграция   Австрия, заедно със сегашния ротационен председател България, включи темата за балканските държави в програмата за предстоящото си председателство от 1 юли. В Германия пък въодушевлението не е особено голямо. В Берлин смятат, че кандидатите първо трябва да изпълят изцяло критериите за членство, които включват редовни избори, върховенство на закона, както и уреждането на граничните конфликти. Най-проблемните държави са забравената Македония и Босна и Херцеговина. Македония е изолирана от безотговорната политика на Гърция за името и компенсира това с гротесков национализъм. Босна и Херцеговина пък е отворена врата за ислямския радикализъм.     В подхода си към тези страни ЕС е изправен пред дилема. Ако посочи конкретни дати и перспективи за преговори, ще постигне само едно. Реформаторските усилия в тези страни ще угаснат, защото те ще сметнат, че присъединяването им е в кърпа вързано. Ако не го стори, ще постигне същия ефект. Защото засегнатите страни ще си кажат, че така и така не си струва да правят нещо за присъединяването си. Румъния и България минават за стряскащи примери на прибързано присъединяване. ЕС не трябва да повтаря грешката си и да очаква нужните реформи едва след присъединяването, а трябва да ги види реализирани преди това.   Умората от разширяването в ЕС има и още една проста причина. С всеки нов член на съюза влиянието на старите страни-членки ще отслабва.", "date": "2018.03.29", "title": "Какво обещава Европа на Западните Балкани?"}
{"url": "http://www.classa.bg/%D1%81%D0%B2%D1%8F%D1%82/item/380187-%D1%81%D0%BB%D1%83%D1%87%D0%B0%D1%8F%D1%82-%D1%8E-%D0%BA%D1%80%D1%8A%D1%81%D1%82%D0%B5%D0%B2%D0%B0-%D1%82%D1%8A%D0%BC%D0%BD%D0%B0%D1%82%D0%B0-%E2%80%9E%D0%BF%D1%80%D0%B0%D0%B7%D0%BD%D0%B8%D0%BD%D0%B0%E2%80%9C-%D0%B2-%D0%B1%D0%B8%D0%BE%D0%B3%D1%80%D0%B0%D1%84%D0%B8%D1%8F%D1%82%D0%B0-%D0%BD%D0%B0-%D0%B5%D0%B4%D0%BD%D0%B0-%D0%B8%D0%BA%D0%BE%D0%BD%D0%B0", "text": "          Френската философка, психоаналитичка и лингвистка от български произход Юлия Кръстева е политически ангажирана европейка. Както стана сега известно, Кръстева е работила за българската Държавна сигурност, пише вестник \"Нойе Цюрхер Цайтунг\".     Българската комисия по досиетата съобщи във вторник, че през 1971 г. литературоведката, психоналитичката и писателката Юлия Кръстева е била вербувана с псевдонима \"Сабина\" от службите на българското външно разузнаване, посочва вестник \"Нойе Цюрхер Цайтунг\". Досието на Кръстева обхваща два тома материали за нея и един том оперативна информация. Кръстева е проверена, тъй като е била член на редакционния съвет на \"Литературен вестник\", посочва по-нататък изданието. Комисията по досиетата не коментира съдържанието, обхвата и продължителността на агентурната дейност на Кръстева.     По-нататък швейцарското издание проследява накратко кариерата на Кръстева, като посочва, че през 1965 г. тя пристига във Франция със стипендия на френското правителство и впоследствие прави стремглава академична кариера. През 1973 г. става професор по лингвистика в Парижкия университет. Славата ѝ, четем по-нататък, се гради на популяризирането на литературоведските теории на Михаил Бахтин в Западна Европа и на създаването на теория на интертекстуалността. Юлия Кръстева се ангажира и в областта на феминистката психоанализа и публикува редица романи, стъпващи на автобиографията ѝ, изтъква \"Нойе Цюрхер Цайтунг\".   Изданието посочва, че откровено политическите изявления на Кръстева са по-скоро рядкост. Съпругът ѝ Филип Солерс е бил водещ редактор на авангардното списание \"Тел Кел\", което излиза във Франция между 1960 и 1982 и през 1970-те години има своята маоистка фаза. През 1974 г., заедно с делегация от представители на групата \"Тел Кел\", Кръстева посещава Китай. Тя е възхитена от смесицата от естетична екзотика и държавен социализъм. Изданието посочва също, че гостите от Франция не успяват да си изградят по-тясна представа за насилието и крайностите на Културната революция, която тогава се извършва в Китай.     На този фон, продължава изданието, впечатлява фактът, че по-късно Кръстева идентифицира себе си с \"китайка\", която като представителка на една източна комунистическа страна разглежда критично западния обществен ред във Франция. В мемоарните текстове на Кръстева България изглежда като една митична страна, в която от една страна се е родила културата на славянската писменост, а от друга е преминало собственото ѝ детство в едно предполитическо блаженство.   Каква ще е окончателната преценка за интелектуалната биография на Кръстева сега - след като излезе наяве, че в тази биография е имало една тъй дълго време премълчавана и табуизирана \"празнина\"? За да разберем това, щя трябва да изчакаме оценката на досието за агентурната ѝ дейност и реакцията на самата \"Сабина\", пише в заключение \"Нойе Цюрхер Цайтунг\".", "date": "2018.03.29", "title": "Случаят Ю. Кръстева: тъмната „празнина“ в биографията на една икона"}
{"url": "http://www.classa.bg/%D1%81%D0%B2%D1%8F%D1%82/item/380188-%D0%B7%D0%B0%D1%89%D0%BE-%D0%BA%D0%B8%D0%BC-%D0%BE%D1%82%D0%B8%D0%B4%D0%B5-%D0%B2-%D0%BF%D0%B5%D0%BA%D0%B8%D0%BD", "text": "            Зад посещението на севернокорейския държавен глава Ким Чен-ун в Китай положително трябва да се крие някаква логика. Преди да се срещне с южнокорейския президент, а навярно и с Доналд Тръмп, за Ким очевидно беше смислено да си набави някой и друг добър съвет от опитните дипломати в Пекин.     Освен това севернокорейският лидер и за всеки случай трябва да работи за подобряване на отношенията с Китай – ако неговите аванси към Сеул и Вашингтон по някаква причина не доведат до желания резултат.   Китай обаче също може да използва Северна Корея: като инструмент за натиск в продължаващата търговска война със САЩ. Тоест, и двете страни имат интерес от подобряване на отношенията.   Разбира се, в момента никой не може да каже как всичко това ще се отрази върху склонността на Ким Чен-ун да изпълни изискванията на международната общност за ядрено разоръжаване на КНДР. И изобщо не бива да си правим илюзиите, че този проблем може да се реши само с една среща на високо равнище. А дори Северна Корея да унищожи няколко ракети и бойни глави, ядреното ноу-хау си остава и Ким винаги може отново да посегне към него.       До там пътища няма   Ограда с изглед към морето   \"Сърцето\" на забранената зона   Границата в синята барака   Най-добрата гледка   Магнит за туристи   270 килограма патриотизъм   Пъстър протест   Мир и любов", "date": "2018.03.29", "title": "Защо Ким отиде в Пекин?"}
{"url": "http://www.classa.bg/%D1%81%D0%B2%D1%8F%D1%82/item/380189-%D1%81%D0%BB%D1%83%D1%87%D0%B0%D1%8F%D1%82-%D0%BF%D1%83%D1%87%D0%B4%D0%B5%D0%BC%D0%BE%D0%BD-%D0%B4%D1%83%D0%BC%D0%B0%D1%82%D0%B0-%D0%B8%D0%BC%D0%B0-%D0%B7%D0%B0%D0%BA%D0%BE%D0%BD%D1%8A%D1%82", "text": "          Пучдемон беше арестуван на една германска магистрала в изпълнение на издадената в Испания европейска заповед за арест и в момента се води временно задържан. Главната прокуратура на провинция Шлезвиг-Холщайн проверява дали са налице условията да поиска от съответния съд заповед за предаване на Пучдемон на испанските власти. Те обвиняват      Пучдемон в няколко престъпления: метеж, подбуждане към бунт и злоупотреба с бюджетни средства. Прокуратурата и съдът в Германия трябва да преценят дали тези обвинения са релевантни според германското право. Заради ужасното си историческо минало днешна Германия много предпазливо формулира такива категории като „държавна измяна\" или „метеж\".    За да бъдат валидни те, се изисква употреба на насилие, а Пучдемон не е прилагал насилие. Виж, ако той наистина е използвал пари от бюджета на Каталуния, за да финансира сепаратистките протести – тогава и според германското право ще е налице престъпление. В такъв случай Германия може да го предаде на Испания, но под условие, че той ще бъде съден единствено за това престъпление.   Германските политици са изключително предпазливи в момента. Ангела Меркел открай време се държи настрана от горещия въпрос за независимостта на Каталуния, а министърката на правосъдието Катерина Барлей изрично оставя нещата единствено в ръцете на независимите съдебни органи.   Затворът в Ноймюнстер, където беше отведен Карлес Пучдемон след задържането си   Коментаторът на „Франкфуртер Алгемайне Цайтунг\" Даниел Декерс обяснява защо тази позиция е най-правилната. Пучдемон дълго време се надяваше, че ЕС ще се намеси като посредник в конфликта с централното испанско правителство. Очевидно си правеше сметката, че в такъв случай ще може да преговаря на равна нога с Мадрид. Но държавите-членки на ЕС не се хванаха на това хоро.    Проблемът трябва да бъде решен в рамките на испанския конституционен ред – такъв беше хладният отговор от Брюксел. Но след като Пучдемон беше арестуван на германската граница, конфликтът всъщност се пренесе у нас – и заинтересованите страни продължават да го разпалват.    Лявата партия в германския Бундестаг вече настоява за извънредни заседания на парламентарните комисии, а заместник-председателят на Либералите Кубики заяви, че изключва възможността Германия да предаде Пучдемон на испанците. Но този въпрос се решава не от политиците, а от правосъдието в провинция Шлезвиг-Холщайн.    А то трябва да вземе решение в съзвучие със закона, при това – съвършено независимо. И политиката най-добре да не се меси, защото всяко посегателство срещу независимостта на правосъдието само ще даде на Пучдемон така желаното от него международно признание.  ", "date": "2018.03.29", "title": "Случаят Пучдемон: думата има законът"}
{"url": "http://www.classa.bg/%D1%81%D0%B2%D1%8F%D1%82/item/380190-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%B7%D0%B0-%D1%80%D1%83%D1%81%D0%BA%D0%B0%D1%82%D0%B0-%D0%B2%D1%8A%D0%BD%D1%88%D0%BD%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0", "text": "            \"Не ти вярвам!\" - провиквал се към актьорите създателят на съвременния руски театър Константин Станиславски, когато не бил доволен от играта им на сцената. На 26 март Обединеното кралство и неговите съюзници по цял свят заедно изразиха същата позиция.   \"Не ви вярваме! Вие ни лъжете!\" - това е посланието, стоящо зад безпрецедентното отзоваване на руски дипломати от страни от ЕС, САЩ, Канада и Австралия. Тази стъпка ще влезе в учебниците по история на международните отношения. Западът не е подлагал на такова публично унижение нито Садам Хюсеин, нито династията Ким в Северна Корея. Това е сериозна политическа и дипломатическа победа за британската правителствена ръководителка Тереза Мей.     Два момента се открояват в тази драматична история. Навремето малката Исландия зашлеви шамар на Съветския съюз, като първа призна възстановяването на независимостта на Латвия през 1991 година. Сега, на 26 март тя обяви политически и дипломатически бойкот на официална Москва, макар че не е член на ЕС и няма особени отношения с Великобритания, за разлика от Канада, Австралия и САЩ. И „най-добрият приятел\" на Кремъл, премиерът на Унгария Виктор Орбан реши да отзове един руски дипломат. Може би не по собствено убеждение, може би неохотно, но конфликтуващият с ЕС унгарски премиер все пак показа кои са истинските му приоритети.     И това вероятно не е краят на бойкота. Председателят на Европейския съвет Доналд Туск заяви, че страните-членки на ЕС могат в бъдеще да предприемат и други мерки. С други думи тези, които все още не са отзовали сътрудници на руските дипломатически мисии, все още могат да го сторят, ако експертите от Организацията за забрана на химическите оръжия докажат, че нервнопаралитичното вещество, с което бяха отровени Сергей Скрипал и дъщеря му, е разработено в Русия. Възможно е в Токио да чакат именно този момент. Представител на правителството на Шиндзо Абе отклони отговора на въпроса дали главният азиатски съюзник на Вашингтон поддържа американската позиция.     В западните демокрации подобен мащабен скандал би довел до оставките на ръководството на външното министерство и на тайните служби, както и до сериозно парламентарно разследване. И той значително би отслабил позицията на президента. Но Русия не е демокрация. В понеденик външният министър Сергей Лавров демонстративно отиде да играе футбол с ветераните на московския „Спартак\". А пък руското посолство в САЩ реши да се пошегува. То публикува в Туитър предложение към читателите - с гласуване да определят кое американско консулство да закрие Москва в отговор на закриването на руското дипломатическо представителство в Сиатъл.   Депутатите-марионетки в Държавната дума и марионетните „експерти\" от близките до Путин телевизии остроумничат по темата за, меко казано, сексуалните отношение на САЩ с неговите съюзници. Ако вярваме на държавната руска пропаганда, работата не била в химическата атака в Солсбъри, която застраши живота на десетки хора, а в желанието на Америка да нанесе удар срещу Русия. Държавната пропаганда втълпява в главите на руските граждани версията, че Вашингтон е принудил своите лакеи да се присъединят към дипломатическия бойкот. Ясно е, че Кремъл ще отвърне със същите мерки. Ще отзове дипломати, ще закрие още някое американско консулство. Може да закрие и кореспондентското бюро на BBC, ако британските власти спрат излъчването на пропагандната телевизия Russia Today.     Руските дипломати трябва да напуснат Великобритания     С това обаче се изчепрват обичайните политически и дипломатически възможности на официална Москва. В същото време Великобритания разполага с още много възможности. Обединеното кралство може за замрази активите на руските олигарси във Великобритания, може да отнеме британските паспорти на собствениците на съмнителни богатства и да включи официални руски лица в британския списък „Магнитски\". Не бива да изключваме и бойкот на Световното пъренство по футбол, ако разследването на случая Скрипал изнесе нови неприятни факти за Кремъл. Официална Русия много е лъгала. За Александър Литвиненко, за Борис Березовский, за „грузинската агресия\" срещу Южна Осетия, за „украинските фашисти\" на Крим, за отсътстието на руски войски в Донбас и за лъжливия авиодиспечер, който „видял\" как украински изтребител свали малайзийския пътнически самолет. Лъжите на Москва вече станаха премного.     Но тази политика няма да се промени. Защото руската политическа върхушка възприема всяко отстъпление като поражение. В Москва вече сигурно обмислят т. нар. „асиметричен отговор\" срещу Запада. За тази цел си има хакери, пропагандатори и въоръжени сили. Това вече не е Студена война. Студената война си имаше свои правила. В новата война на Русия срещу Запада такива правила няма да има.", "date": "2018.03.29", "title": "Катастрофа за руската външна политика"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/380185-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B2%D0%BD%D0%B0%D1%81%D1%8F-%D1%80%D0%B0%D0%B1%D0%BE%D1%82%D0%BD%D0%B0-%D1%80%D1%8A%D0%BA%D0%B0-%D0%BE%D1%82-%D1%82%D1%80%D0%B5%D1%82%D0%B8-%D1%81%D1%82%D1%80%D0%B0%D0%BD%D0%B8-%D0%BD%D0%BE-%D1%82%D1%80%D1%8F%D0%B1%D0%B2%D0%B0-%D0%BB%D0%B8-%D1%9D", "text": "          Натискът на работодателските организации в България за облекчаване на вноса на работна ръка в страната се оказа успешен. Правителството вече сключи спогодба за привличане на специалисти от Армения, а до средата на годината се очаква подобни спогодби да бъдат подписани с Украйна и Молдова.     Шефът на Асоциацията на индустриалния капитал в България Васил Велев смята, че тази тенденция е изцяло положителна: „Недостигът на човешки ресурси се превръща в основен фактор, възпиращ новите инвестиции в България. Липсата на работна ръка ограничава стопанския растеж и пречи на българската икономика да се възползва от подобряващата се стопанска конюнктура в света\", твърди Велев. Ръководената от него асоциация е установила дефицит от поне 80 хиляди специалисти в машиностроенето, електротехниката, строителството, здравеопазването, транспорта и логистиката.     „В същото време безработните в страната са около 200 хиляди души, към които трябва да бъдат прибавени и 100 хиляди т.нар. „обезкуражени\" – хора, които всъщност никога не са си търсили работа. Половината от безработните обаче са без образование и без каквато и да е професионална квалификация. Сред тях има и хора, които просто не желаят да работят. За българите като че ли е по-лесно да напуснат страната в търсене на работа, вместо да се преместят в друг град, където работа има\", изтъква Велев.   Директорът на Балканския институт по труда и социалната политика Иван Нейков е на друго мнение. „В дискусията, която предхождаше облекченото издаване на трудови визи, не се появиха каквито и да било разчети и анализи за ситуацията на пазара на труда. През последните години в страната са били приемани по 3-4 хиляди души от страни извън Евросъюза и в огромната си част те са били сезонни работници. Това показва, че няма проблем в тази насока\", контрира Нейков.     Големите играчи в българския бизнес са съгласни, че ниските заплати в България са сериозна причина за трудовата емиграция, смята Велев. Но според работодателите ключовият фактор за нарастващия дефицит на работна ръка е не бедността, а тежката демографска ситуация в страната. Понастоящем за местата на всеки 100 работници и специалисти, напускащи пазара на труда поради пенсиониране, на разположение са едва 63 навлизащи в трудоспособна възраст младежи.    В същото време броят на икономическите емигранти през последните години надвишава броя на завърналите се в страната средно с 4 хиляди души. „И американски заплати да дадем, пак няма как да компенсираме тези тежки демографски и кадрови дисбаланси\", твърди Васил Велев.    И допълва, че през следващите десет години се очаква дефицитът да достигне крайно болезнения за България брой от половин милион души. „За сравнение, дефицитът от кадри в несравнимо по-голямата германска икономика е 1,5 млн. души. А известно е, че колкото повече хора дойдат да работят в страната, толкова повече ще нараства икономиката, събраните данъци и осигурителни вноски\", убеден е индустриалецът .     Половината от безработните в България са без образование или професионална квалификация   Васил Велев разчита, че православието и по-топлият климат ще привлекат десетки хиляди работници и специалисти от Украйна и Молдова, където живеят и български малцинства. Като пример той посочва резултатите от неотдавнашен конкурс за инженери в бургаския машиностроителен завод „Спартак\". За едно работно място там са кандидатствали 40 украински специалисти. Спечелилите конкурса ще получават 1,5 пъти по-голяма заплата от българските си колеги и ще ползват жилищни и транспортни облекчения.   В отговор Иван Нейков цитира скорошно изявление на министъра на труда и социалната политики, че Украйна и Молдова не проявявали интерес към сътрудничество в износа на работна ръка за България. Експертите на Балканския институт по труда и социалната политика са на мнение, че този износ няма да реши проблемите на българските работодатели. „Според нас, икономически по-изгодно и социално по-целесъобразно е усилията да се съсредоточат към повишаване на икономическата активност и качествата на наличните трудови ресурси. Става въпрос за няколкостотин хиляди работоспособни кадри, част от които са и висококвалифицирани\", казва Нейков. Сред тях са между 150 и 200 хиляди хора с увреждания, които не са особено желани от работодателите.   Броят на икономическите емигранти в момента надвишава този на завърналите се в страната средно с 4 хил. души   Поне 100 хиляди от току-що пенсиониралите се имат запазен трудов потенциал да продължат да заемат досегашните си работни места и да обучават младите. Най-голяма е групата на т.нар. \"нищонеправещи\" млади хора. Според различни източници броят им варира от 100 до 300 хиляди души. „Анализите ни сочат, че значителна част от тези хора всъщност здраво работят в сивия сектор. Европейският съюз настоява „нищонеправещите\" да бъдат приобщени към светлата част на икономиката, като чрез изпити им бъдат признати придобитите в практиката умения\", обяснява Нейков.   Голямата надежда на българските работодатели за запълване на дефицита от работна ръка е Виетнам. „Виетнамците са добри работници, а страната им се е специализирала в износа на човешки ресурси. В Румъния и Чехия вече има цели автомобилостроителни заводи, в които работят само виетнамски работници.    А ние сме ограничени с таван от 20% при наемането на чужденци извън Евросъюза в големите български предприятия и до 35 % в малките и средните фирми \", не крие недоволството си Васил Велев. Предприемачът е убеден, че гласуваните от Парламента облекчения при издаването на сини карти няма да доведат до превръщането на България в транзитен пункт на нелегална трудова миграция към Западна Европа.    „Издаването на комплексно разрешително за работа важи за 1 година и е свързано с точно определено работно място в страната. То не дава никакви права и възможности доведените отвън специалисти да бъдат приемани на работа в друга страна-членка на Евросъюза\", посочва Васил Велев. Той обаче признава, че българските работодатели нямат никакъв опит в подбора на кадри зад граница.", "date": "2018.03.29", "title": "България внася работна ръка от трети страни. Но трябва ли ѝ?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380183-%D1%82%D0%BE%D0%BF-%D0%BC%D0%BE%D0%B4%D0%B5%D0%BB-%D0%B8%D0%B7%D1%80%D0%B8%D0%B3%D0%BD%D0%B0-%D1%81%D1%80%D0%B5%D1%89%D1%83-%D0%BB%D0%B5%D0%B3%D0%B5%D0%BD%D0%B4%D0%B0", "text": "Бившата съпруга на италианската легенда Джанлуиджи Буфон и топ модел Алена Середова за пореден път изрази разочарованието си от разпадналия ѝ се брак с вратаря преди четири години и отправи обвинения по негов адрес.   „Бих искала да бях разбрала за края на брака ми по друг начин, а не от вестниците”, избухна 40-годишната чехкиня срещу легендарния вратар пред италианското списание Chi.     „Предпочитам да бях информирана от него самия или най-малкото от някой, който е близък до мен”, допълва красавицата. Тя и 40-годишният футболист имат двама сина – Луис Томас и Давид Лий, а през 2014 година се разделиха.   Междувременно и двамата отново са влюбени. Вратарят на Ювентус е заедно с 44-годишната журналистка Илария Д’Амико, а Середова е половинка на италиански предприемач. Това е Алесандро Неси, който е един от шефовете в империята Фиат и отговаря пряко за марката Ивеко.                  ", "date": "2018.03.29", "title": "Топ модел изригна срещу легенда"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380184-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-29-%D0%BC%D0%B0%D1%80%D1%82", "text": "ОВЕН ( 21 март - 20 април ) Очаква ви натоварен ден, когато всички наоколо ще искат нещо от вас или ще ви занимават с проблемите си. Намерете търпение и сила, за да отблъснете твърде обсебващите почитатели. Семейните, ще трябва да разрешават жилищни проблеми. Да се отървете от негативността, ще може чак вечерта, когато седнете на компютъра и говорите с приятели. ТЕЛЕЦ ( 21 април - 21 май )  Трябва да следите отблизо за думите и действията си, за да не попаднете в неприятности. Не забравяйте, че сте отговорни за онзи, които са най-близко до вас, така че в любовта, не обвинявайте никого и за нищо. Поразителният резултат от вашата работа, ще ви позволи да откриете нови начини за развитие. Вечер чакайте гости, както и новини от приятел. БЛИЗНАЦИ ( 22 май - 21 Юни ) Препоръчва се да бъдете кристално ясни и справедливи, за да не попаднете в списъка на неприятните личности. На работното място, може да ви бъде представено нещо, което да ви шокира. Дамите, трябва да посетят козметик, диетолог и леко да променят външния си вид. Отказът от лоши навици днес, ще доведе до положителен резултат.   РАК ( 22 юни - 23 юли ) Може да развиете истинска фобия, когато ще се страхувате от собствената си сянка. Вие се стремите към вътрешна хармония, но в действителност всичко се оказва обратното. Възможни са малки катаклизми в отношенията с избраника, който ще ви обвини в лъжа и ласкателство. Вечерта, не тръгвайте на дълъг път, има вероятност от произшествия. ЛЪВ ( 24 юли - 23 август ) Очаква ви суетен ден, когато, ще е необходимо да решавате домашни проблеми и да обърнете внимание на децата. Но ако планирате всички детайли, ще успеете във всичко. Не се притеснявайте за това, което още не се е случило. Мнителността не е характерна за вас, така че трябва да сте решителни във всичко, с което активно се заемете. ДЕВА ( 24-ти август - 23 септември ) Ще решите да влезете в ролята на маг, който решава всички проблеми на хората около себе си. Не се товарете твърде много, в противен случай, ще пропуснете успешните си възможности. Вдъхновението, ще застигне креативните от вас, който ще решат да създадат нещо или да реализират проект. За да поддържате доброти си здраве, трябва да започнете да приемате витамини. ВЕЗНИ( 24 септември - 23 октомври) Препоръчително е, да запазите колкото се може по-дълго доброто си настроение. Необходимо е да погледнете с усмивка, дори на сериозните неща и да не изпадате в депресия. Екстремни ситуации в любовта, не са ви нужни, но може да добавите мекота и нежност в отношенията. Финансовите проблеми, ще се решат по-късно вечерта.   СКОРПИОН ( 24 октомври - 22 Ноември ) Може да започнете да подозирате всички, в корист и ласкателство, но първо трябва да погледнете на себе си. Късметът, ще върви заедно с онези, които наистина вярват в него. Опитайте се, да покажете таланта си в онези неща, които преди са ви изглеждали абсурдни. Вечерта, ще научите нещо невероятно за себе си и любимия човек.   СТРЕЛЕЦ ( 23 Ноември - 21 Декември ) Покажете на всички, своята радост, емоции и любов. Особено, ако преди този ден съзнателно сте мълчали за вашите искрени чувства. Добър ден за подаръци, срещи и пътувания. Просто изберете за пътуване, такъв транспорт, с който ще се чувствате комфортно. Харченето на пари не е желателно, особено ако пестите за нещо глобално. КОЗИРОГ (22 Декември - 20 януари ) Ще е по-добре да се срещате визуално с всеки, с когото сте планирали среща, а не да говорите по телефона. Трябва да се настроите на положителна вълна, дори когато ситуациите в общуването са напрегнати. През деня, ще получите новини, които могат много да ви ядосат. Но, не е нужно да реагирате на всичко, прекалено емоционално.  ВОДОЛЕЙ ( 21 януари -  19  февруари ) Препоръчително е, да държите под контрол емоциите си, в противен случай няма да може да избегнете конфликти и кавги с близките хора. Вътрешното ви състояние, може да подкопае нервната ви система, както и да промени хода на благоприятните събития. Но късно вечерта, ще разберете, че сте способни на много – обяснение в любов и нови запознанства.   РИБИ ( 20 февруари - 20 март ) Трябва да общувате повече с близките и децата, ако имате семейство. Опитайте се да дадете на любимите си хора подаръци - полезни и желани. Може да отидете на разходка сред природата или на кафе. Основното е, всички развлечения и забавления, да завършите до вечерта, за да не се преуморите.", "date": "2018.03.29", "title": "Дневен хороскоп 29 март"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380180-%D0%B1%D1%80%D1%83%D0%BA-%D1%88%D0%B8%D0%B9%D0%BB%D0%B4%D1%81-%D0%BD%D0%B0-52", "text": "Американската актриса Брук Шийлдс показа зашеметяващи свои снимки, демонстрирайки страхотна форма на 52 години. В Инстаграм тя публикува фотоси от екзотично пътуване, с които хвърли във възторг представителите на силния пол.      Звездата от „Синята Лагуна\" и „Палавата Сюзън\", коят е и бивша манекенка, редовно качва свои снимки по бикини от ваканцията си на екзотична дестинация.      Брук, която е майка на две деца, гордо показва фигура, на която биха завидели два пъти по-млади от нея девойки.      Наскоро в интервю за „Хелт\" тя разкри, че най-сетне е успяла да приеме тялото си с всички негови недостатъци.      Хората винаги гледали на нея като на „атлетична\", т.е. едра заради високия ѝ ръст. За щастие, това вече не я притеснява.", "date": "2018.03.29", "title": "Брук Шийлдс  на 52"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380181-%D0%BD%D0%BE%D0%B2%D0%B0-%D0%B8%D0%B3%D1%80%D0%B0%D1%87%D0%BA%D0%B0-%D0%B7%D0%B0-%D0%B1%D0%BE%D0%B3%D0%B0%D1%82%D0%B8%D1%82%D0%B5", "text": "Яхти, частни самолети или огромни вили? Това за милиардерите вече не е никакъв лукс. Сега са на мода моторните частни острови! Австрийската фирма Magaloo започна да произвежда плаващи острови, оборудвани с невиждан лукс.      Богаташите могат да се насладят там на всякакви глезотии, сред които нощен клуб, казино или спа. Съоръженията са оборудвани и с огромна тераса, от която се разкрива невероятна гледка.      Минималната големина на острова е 100 на 100 метра и може да го оборудвате както ви се прииска. Сред възможностите, например, е място за хранене на акули.      Този луксозен остров се движи със скорост от 15 километра за един час и предлага още 15 малки яхти, с които да си направите разходка.      Всеки лукс има и своята цена. А този остров струва скъпо, базисната му цена стартира от 315 милиона евро.", "date": "2018.03.29", "title": "Нова играчка за богатите!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/380182-%D0%B1%D1%8A%D1%80%D0%B7%D0%B0-%D0%B8-%D1%82%D0%BE%D0%BB%D0%BA%D0%BE%D0%B2%D0%B0-%D1%81%D0%B5%D0%BA%D1%81%D0%B8", "text": "Леката атлетика може да бъде толкова красива! Германката Алиса Шмид бе обявена за най-секси атлетката в света от английските таблоиди „Сън” и „Дейли Телеграф”.   За първи път 19-годишната атлетка е описана като най-сексапилна в световен мащаб миналата година от американски блог, след като тя постоянно радва своите над 162 000 последователи с „Инстаграм” с горещи снимки.   Алиса Шмид е родена в Инголщад и започва кариерата си в СК Занд. Тя е печелила сребърен медал с щафетата на Германия на 4x400 метра от европейско първенство до 20 години.   Разочароващото за всички нейни фенове е, че тя си има приятел. Това е състезателят по кану Фреди Рихтер-Мендау. Двамата живеят заедно в Потсдам от януари, където тя се състезава за местния спортен клуб.                                                  ", "date": "2018.03.29", "title": "Бърза и толкова секси!"}
