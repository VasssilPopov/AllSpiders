{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/373807-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D0%B8%D0%BD%D0%B2%D0%B5%D1%81%D1%82%D0%B8%D1%82%D0%BE%D1%80-%D0%B7%D0%B0-%D0%BC%D0%B5%D1%82%D1%80%D0%BE%D1%81%D1%82%D0%B0%D0%BD%D1%86%D0%B8%D1%8F", "text": "Има проект за изграждане на интермодален транспортен възел - нова метростанция, която ще бъде в участъка между метростанция „Сливница\" и метростанция „Обеля\" с прилежаща жп гара. Тя е залегнала в приетия от Столичния общински съвет общоустройствен план, още преди години, но поради липса на финансиране не е била изградена. Плановете са около новите транспортни съоръжения да се изгради затворен жилищен комплекс от американска фирма. Американски инвеститор е готов съвместно със Столичната община, да реализира изграждането на метростанцията. Договорът вече е внесен в комисиите на Столичния общински съвет, поясни за \"Радио София\" общинският съветник Симеон Славчев. В доклада се посочва, че американската фирма има желание да финансира 51% от стойността за изграждането на метростанцията, а Столичната община да участва с останалите 49%. Решението по казуса се очаква на заседанието на Столичния общински съвет на 12 октомври.", "date": "2017.10.12", "title": "Американски инвеститор за метростанция"}
{"url": "http://www.classa.bg/%D1%81%D0%B2%D1%8F%D1%82/item/373801-%D0%BC%D0%B5%D0%BA%D1%81%D0%B8%D0%BA%D0%BE-%D0%BE%D1%82%D0%B3%D0%BE%D0%B2%D0%B0%D1%80%D1%8F-%D0%BD%D0%B0-%D1%82%D1%80%D1%8A%D0%BC%D0%BF-%D0%B8%D0%B7%D0%BB%D0%B8%D0%B7%D0%B0%D0%BD%D0%B5%D1%82%D0%BE-%D0%BE%D1%82-%D0%BD%D0%B0%D1%84%D1%82%D0%B0-%D1%89%D0%B5-%D0%B7%D0%B0%D1%81%D0%B5%D0%B3%D0%BD%D0%B5-%D0%BF%D0%BE%D0%B2%D0%B5%D1%87%D0%B5-%D1%81%D0%B0%D1%89", "text": "Мексиканският външен министър Луис Видегарай каза, че \"рязък\" изход от Северноамериканското споразумение за свободна търговия (NAFTA) ще бъде по-вреден за Съединените щати. отколкото за Мексико. \"Рязкото излизане от NAFTA би означавало повече загуби за износителите от Северна Америка, отколкото за мексиканските износители\", каза Видегарай по време на изслушването пред Сената. Противоречието се влоши след като американският президент Доналд Тръмп настойчиво заплаши с отмяна на NAFTA в интервю, публикувано във вторник в списание \"Форбс\". \"Мисля, че споразумението NAFTA трябва да бъде отменено за наше добро. В противен случай не мисля, че можем да преговаряме за добра сделка\", заяви президентът на САЩ, който вярва, че спиране на споразумението ще бъде \"голяма чест\". За външния министър на Мексико, латиноамериканската държава е \"по-голяма от NAFTA\", така че те са подготвени за \"различни сценарии\", съобщава Ройтерс. Мексиканското правителство обаче не изключва възможността да остане в търговския съюз, ако предоговарянето е благоприятно за неговите интереси. \"Има икономическа реалност, която понякога забравяме и тя е, че голямата част от търговията на Мексико използва общите правила на Световната търговска организация, докато само 44% от нашия износ за Съединените щати ползва преференциите на НАФТА, а само половината от това, което купуваме от САЩ, ползва NAFTA \", добави Видегарай. В същото време във Вашингтон продължават кръговете преговори за НАФТА, този път импулсирани от канадския премиер Джъстин Трюдо, който защитава оставането на Канада в блока.", "date": "2017.10.12", "title": "Мексико отговаря на Тръмп: Излизането от НАФТА ще засегне повече САЩ"}
{"url": "http://www.classa.bg/%D1%81%D0%B2%D1%8F%D1%82/item/373802-%D1%82%D1%80%D1%8A%D0%BC%D0%BF-%D0%BE%D1%86%D0%B5%D0%BD%D1%8F%D0%B2%D0%B0-%D0%BD%D1%8F%D0%BA%D0%BE%D0%BB%D0%BA%D0%BE-%D0%B2%D1%8A%D0%B7%D0%BC%D0%BE%D0%B6%D0%BD%D0%BE%D1%81%D1%82%D0%B8-%D0%BF%D0%BE-%D0%B1%D0%B5%D0%B4%D1%81%D1%82%D0%B2%D0%B8%D0%B5%D1%82%D0%BE-%D0%BF%D0%B0%D0%BA%D1%82%D0%B0-%D1%81-%D0%B8%D1%80%D0%B0%D0%BD", "text": "Няколко варианта и предложения бяха обсъдени във Вашингтон относно споразумението между секстета международни преговарящи и Техеран, по програмата за ядрена енергия, разработена от иранските власти. Това заяви официалният представител на американската дипломация Хедър Науърт. \"Всеки президент има своя екип по национална сигурност и така има няколко предложения относно аспекта на политиката за работа по тези въпроси,\" каза говорителката в отговор на въпрос за възможните алтернативи на сегашното международно споразумение с Техеран. Тя не уточни възможните сценарии на американски действия срещу Иран или за да го убеди да предоговори съществуващото ядрено споразумение. Иранското правителство и Секстетът постигнаха историческо споразумение през юли 2015 г. Така нареченият общ и всеобхватен план за действие, улесни международните проверки на научните съоръжения на Иран, които имат достъп до ядрени технологии. Спазването му би довело до премахване на всички икономически и финансови санкции, наложени на Техеран от Съвета за сигурност на ООН, Европейския съюз и Съединените щати. Документът влезе в сила на 16 януари 2016 г., година преди администрацията на Барак Обама да бъде заменена от сегашната. Още по време на предизборната кампания Доналд Тръмп категорично се противопостави на преговорите, проведени от Държавния департамент и споразумението, което той нарече \"бедствие\". Новият републикански кабинет никога не е спазвал клаузата, която изисква неналагане на нови санкции, нещо, което иранската страна е денонсирала като нарушение на споразумението. Преди няколко седмици Иранският върховен водач аятолах Али Хаменей, предупреди американските служители, че Техеран няма да се уплаши от заплахите на Тръмп и ще реагира остро на всяка \"грешна стъпка\", която заплашва да подкопае пакта. Организацията за атомна енергия на Иран конкретизира това, като каза, че трябват само пет дни, за да се увеличи обогатяването на уран до ниво 20%, достатъчно за военната употреба на радиоактивни материали. Според \"Washington Examiner\" се очаква да Тръмп да провъзгласи тази седмица, че Иран не спазва ядрената сделка, въпреки очевидната опозиция на този курс на действие, както от държавния секретар, Рекс Тилерсън, така и от министъра на отбраната Джеймс Матис.", "date": "2017.10.12", "title": "Тръмп оценява няколко възможности по \"бедствието\" - пакта с Иран"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373804-%D0%BD%D0%B0%D1%80%D0%B0%D1%81%D0%BD%D0%B0%D0%BB-%D0%B5-%D0%B1%D1%80%D0%BE%D1%8F%D1%82-%D0%B1%D1%8A%D0%BB%D0%B3%D0%B0%D1%80%D0%B8-%D0%B2%D1%8A%D0%B2-%D0%B2%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F", "text": "Броят на българите и румънците, които живеят във Великобритания, се е увеличил с почти 80% от 2014 г. насам, когато в страната е имало 230 000 души от двете балкански държави. През тази година техният брой е достигнал до 413 000 души, съобщава британската Национална статистическа служба, цитирана от в. „Гардиън\". Увеличаването на броя съвпада с премахването на ограниченията върху правата им за работа на Острова през 2014 г., посочва изданието. Според статистическата служба 80% от българите и румънците в страната имат работа и само 11 500 са безработни. Останалите или работят вкъщи, или учат, или са пенсионери. Вестникът посочва също, че само 6200 британци живеят в България и Румъния. Данните на Националната статистическа служба показват, че 25% от хората в работоспособна възраст от България и Румъния са с частна практика. За сравнение 14% от работещите британци изкарват прехраната си по този начин. Други 23% от румънците и българите са заети в сферата на дистрибуцията, ресторантьорството и хотелиерството, а 23% в строителството. Близо 18% от българите работят в банковия и финансовия сектор. Гражданите на двете страни изкарват средно по 8,33 паунда на час, което е по-малко от средната надница за британски гражданин от 11,30 паунда на час, посочва „Гардиън\". Вестникът припомня и статистика на ООН, според която 1,2 млн. българи живеят и работят извън родината си.", "date": "2017.10.12", "title": "Нараснал е броят българи във Великобритания"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373805-%D0%BD%D1%8F%D0%BC%D0%B0-%D0%B4%D0%B0-%D0%B8%D0%BC%D0%B0-%D0%BF%D0%BE%D1%81%D1%82%D0%BE%D1%8F%D0%BD%D0%BD%D0%BE-%D0%BF%D1%80%D0%B8%D1%81%D1%8A%D1%81%D1%82%D0%B2%D0%B8%D0%B5-%D0%B2-%D1%87%D0%B5%D1%80%D0%BD%D0%BE-%D0%BC%D0%BE%D1%80%D0%B5", "text": "Не се предвижда и няма планове за създаване на постоянно присъствие на военноморски сили на НАТО в Черно море. Това каза пред журналисти в Министерския съвет заместник-министърът на отбраната Атанас Запрянов. Той добави, че всяко учение се обявява предварително и публично. Заместник-министърът уточни, че по отношение на провеждането на ученията, които са с активни сценарии, се информират правителството и президентството. \"В тези учения няма движения на войски никъде на територията на НАТО. Те имат за цел единствено да се отработят въпросите за вземане на военно-политическо решение в Главната квартира в Брюксел и военното командване на НАТО, както и в страните, оторизирани при управление на военнополитически кризи\", добави зам.-министър Запрянов. Атанас Запрянов оповести, че на 27 октомври българска фрегата ще замине за участие в учението \"Сий гардиън\", което е за борба с тероризма. \"Това е реалната военноморска активност по линия на плановете на НАТО, с която предстои ние да допринесем в Егейско море\", каза Запрянов. В отговор на журналистически въпрос Запрянов отговори, че в момента България извършва съвместна мисия по \"ер полисинг\" заедно с италианските ВВС. По думите му по предложение на италианския началник на отбраната, одобрена от българския началник на отбраната генерал Боцев, тази мисия ще бъде удължена и тя ще продължи активно до 10 ноември, а италианските военновъздушни сили ще се изтеглят от България на 15 ноември. \"В българското въздушно пространство въздушният трафик е много по-слаб. Не е толкова натоварено и отработването на военните задачи е много по-лесно и в много по-пълен обем\", коментира още Запрянов. Той допълни, че всяка година се извършва планиране за носенето на съвместни \"ер полисинг\" в България, в Румъния, в другите държави на НАТО. Заместник-министърът на отбраната каза, че няма усилени мисии по \"ер полисинг\" заради засилени полети на руски самолети покрай българското въздушно пространство. Запрянов заяви, че самолетите на руските ВВС летят в международното въздушно пространство и спазват международните правила.", "date": "2017.10.12", "title": "Няма да има постоянно присъствие в Черно море"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/373806-%D0%BC%D0%BE%D0%B4%D0%B5%D1%80%D0%BD%D0%B8%D0%B7%D0%B8%D1%80%D0%B0%D1%82-%D0%BF%D1%8A%D1%82%D1%8F-%D0%B4%D0%BE-%D0%BA%D0%B0%D0%BB%D0%BE%D1%82%D0%B8%D0%BD%D0%B0", "text": "Правителството взе решение да се осигурят допълнителни 158 млн.лв., средства от държавния бюджет, за модернизация на пътя Калотина – Софийски околовръстен път. Предвижда се проектът да бъде изпълнен със средства по Механизма за свързване на Европа и от държавния бюджет, съобщиха от правителствената пресслужба. Планираната обща стойност е 177 милиона лева. Финансовият ресурс по механизма е 47,4 млн. лв. Републиканският път ГКПП \"Калотина\"-СОП е част от основната трансевропейска транспортна мрежа и осигурява връзка към трансевропейски коридор \"Ориент/Източно Средиземноморски\". Трасето е част от направлението Лондон – Будапеща – Белград – Ниш – София – Пловдив – Истанбул – Калкута, което е най-краткият път, свързващ Западна Европа с Близкия и Средния Изток. Модернизацията на пътния участък ще подобри трансграничната връзка между България и Сърбия, ще помогне за постигане в голяма степен на завършеност на магистралната мрежа по направлението запад – изток на българска територия, ще се намали времето за пътуване и ще се осигурят комфортни и безопасни условия за движение. Участъкът, който предстои да бъде модернизиран, включва строителство на автомагистрала с дължина 14,5 км и габарит 25,5 м, както и множество съоръжения като мостове, надлези, подлези, пътни възли и тунели за преминаване на едри бозайници.", "date": "2017.10.12", "title": "Модернизират пътя до Калотина"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/373803-%D0%BF%D1%8A%D0%BB%D0%B7%D1%8F%D1%82-%D0%BA%D1%8A%D0%BC-%D0%B5%D0%B2%D0%B5%D1%80%D0%B5%D1%81%D1%82-%D0%BD%D0%B0-%D0%B8%D0%B4%D0%B8%D0%BE%D1%82%D0%B8%D0%B7%D0%BC%D0%B0", "text": " Вчера Парламентът „освободи“, след гласуване, Антон Тодоров – въпреки че, както ни уверяват специалисти като проф. Мръчков, оставка на депутат не се гласува – според Конституцията.  „Майната й – обаче са си казали за пореден път в Парламента – дай да си направим театрото, да си почешем езиците“.  Тодоров пък споделил, че Бойко два дни го увещавал да не си подава оставката.  А простолюдието беше останало с впечатлението, че Падишахът най-после се е размърдал – и започва да натирва ония, които очевидно вредят на ГЕРБ.  Някой трябва да му каже, че тази игра с оставките е опасна – като нищо някой от собствените му главанаци може да поиска и неговата, уж за да демонстрират предаността си към него.   А журналистите, по инерция, днес поцивриха още малко – този път пред Министерския съвет.  Сигурно им е било неудобно да участват в „демонстрация“ за свободата на словото – след като е повече от ясно, че мнозинството от тях, особено тия от телевизиите, изобщо не са свободни.  Не е лесно да се преструваш, че вярваш в нещо, което изобщо не си вкусвал.  Те са свободни, само когато се лигавят със звезди-буболечки от чалгата или когато издевателстват над някой клетник.   А са и наясно, че и чорбаджиите им също никак не са свободни: те пък са готови на всичко, за да изкрънкат някой лев от Властта.  Раята им уж „протестира“, пък те се лигавят с Властта, насаме, разбира се.  Ще повярвам, че нещо се случва, ако на подобна „демонстрация“ видим и собственици на медии.   Показаха и няколко празни стола – на един от тях пишеше: „Къде е Ани Цолова?“  Да, де – къде беше, толкова ли са я наплашили, че дори не беше посмяла да се весне на „демонстрацията“?  Толкова – защото страхът отдавна е в ДНК-то на журналистиката, а свободата/свободомислието окончателно са изчегъртани от там.  Който се опита да възрази, нека ми се обади: ще му дам един списък от теми и събеседници, от който направо ще припадне. Някои от „демонстрантите“ – тия от „Капитал“ – бяха дошли, само за да ни доубедят, че дори понятието „свобода на медиите“ отдавна е компрометирано.  Не може да си храненик на американска фондация, а да претендираш, че си свободен/независим.  Повечето хора биха си помислили, че това е най-безсрамната медия.  Може би обаче им плащат и за да демонстрират нахалството си.   Цолова я нямаше, обаче ни показаха Виктор Николаев – новата „жертва“ на привидното свободомислие.  Около интервюто му с Антон Тодоров се вдигна доста врява.  Преди няколко дни вестник „24 часа“ писа: „България възмутена от Антон Тодоров, даже ГЕРБ го порица“.  „Даже“ беше много уместна дума в случая – излезе, че от ГЕРБ са такива чукундури, че едва са се сетили да „порицават“.   По-интересно е да видим, как Николаев защитава сам себе си.  Той използва в декларацията си от 9 октомври една дума, която още тогава ме сепна – „руините“.  И вие сигурно сте се учудили, понеже сте наясно, как дърварят езика днешните телевизионни звезди.  Руините?    Два дни по-рано – на 7 октомври, същата дума намираме в подзаглавие на статия на Светослав Терзийски във вестник „Сега“. Ето го: „Управляващите се дразнят, че в РУИНИТЕ на българската журналистика са пропуснали здрави места“.  Вижте сега пък фразата на Николаев: „Изпод РУИНИТЕ на българската журналистика – срутвана и блъскана от доста време, тръгна лавина“.  Така де – отгоре на всичко са и плагиати.   И не се чудете, че са страхливци: Смелостта е продукт на ума.  А когато умът им е в руини, нищо свястно не чакайте от тях.   Непрекъснато се лигавят с фразата „Свобода на словото“ – и са я износили до такава степен, че са я превърнали в някакъв парцал, годен за всякаква употреба.  При това, Циврещите дори не се сещат, че за да постигнеш някаква, дори минимална свобода, словото ти трябва да плющи като знаме.   Ако съдим по качеството на словото на повечето циврещи, на тях трябва да им се отнеме всякаква свобода.  В няколко различни декларации все срещахме баналната фраза „Работата на журналистите е да питат“.  Така ли?  Не – да знаят.  Не – да мислят.  А да питат – като махленски свахи.   Иначе, мнозина поборници за свободата на словото са майстори в осакатяването на езика.  В една емисия Новини ни предложиха коментари от Еврокомисията за случващото се в Каталуния; и в един от тях чухме: „ЕЗОПСКИЯТ“ език не върши работа“.  Езопският?! – а това е минало през преводач, редактор, четец.  Какво пък – нека да сме наясно, че телевизиите не си служат с „езопски“, ами с глупашки език. Друг път обаче човек съжалява, че не са използвали „езопски“, сакат език.  Например, когато водещ патетично съобщава, че „двуетапното“ увеличение на минималните пенсии щяло да струва на държавата 100 милиона лева.  А колко струват усилията на тия хора, колко им струва на тях самата държава, която пет пари не дава за тях.  И пак добре, че не биха камбаните на „Ал. Невски“ за жалките 200 лева, които им подхвърлят – 200 лева!  Вие говорите за Европа, а стотици хиляди хора трябва да имитират, че живеят с 200 лева.Никой дори не се пита, какво са създали тези хора през трудовия си живот – и сега ги награждават с отвратителното внушение, че те ще струват на държавата 100 милиона лева, сякаш трябва да се срамуват заради това.  Написах, каквото мисля за Наим/Наум – направих го въздържано и коректно.  Но въпреки това някои „аркадаши“ нарушиха добрия тон в страницата ми , главно по мой адрес – колкото да разпалят българските ни сърца.  Обаче друго е по-гадно: телевизиите упорито се катерят към Еверест на собствения си идиотизъм.  Сега пък показаха как турският президент Ердоган навестил в болницата турския щангист Наим.  Много евтин пропаганден сюжет – подходящ единствено за турските телевизии.  Съвсем ли не се усещат вече нашите телевизионни будали?  Същите будали отрониха едва няколко изречения по повод смъртта на Иван Абаджиев.  Две минутки за Абаджиев – един от най-великите треньори в световната спортна история, десет дни кадене на тамян за турчина Наим.  А без Абаджиев той щеше да е едното нищо. Преди да се освободят, медиите трябва да се научат да помнят.", "date": "2017.10.12", "title": "ПЪЛЗЯТ КЪМ ЕВЕРЕСТ НА ИДИОТИЗМА"}
{"url": "http://www.classa.bg/%D1%81%D0%B2%D1%8F%D1%82/item/373798-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D1%80%D0%B0%D0%B7%D1%80%D1%83%D1%88%D0%B8%D1%82%D0%B5%D0%BB-%D1%81%D0%B5-%D0%BF%D1%80%D0%BE%D1%82%D0%B8%D0%B2%D0%BE%D0%BF%D0%BE%D1%81%D1%82%D0%B0%D0%B2%D1%8F-%D0%BD%D0%B0-%D0%BF%D1%80%D0%B5%D0%BA%D0%BE%D0%BC%D0%B5%D1%80%D0%BD%D0%B8%D1%82%D0%B5-%D0%BF%D1%80%D0%B5%D1%82%D0%B5%D0%BD%D1%86%D0%B8%D0%B8-%D0%BD%D0%B0-%D0%BF%D0%B5%D0%BA%D0%B8%D0%BD-%D0%B2-%D1%8E%D0%B6%D0%BD%D0%BE%D0%BA%D0%B8%D1%82%D0%B0%D0%B9%D1%81%D0%BA%D0%BE-%D0%BC%D0%BE%D1%80%D0%B5", "text": "Американски разрушител се приближи към спорните острови в Южнокитайско море, за да оспори \"прекомерните морски претенции\" на Пекин. Това съобщава Ройтерс, цитирайки американската армия. Както потвърдиха военните при условие на анонимност, кораб USS Chafee, при операция \"Свобода на корабоплаването\", е плавал вторник в обхвата на 12 морски мили (около 22 км) от териториалните води на Параселските острови, претендирани от Китай и Виетнам. Пентагонът не коментира конкретно този случай, но заяви, че САЩ извършват редовно операции по \"свобода на корабоплаването\" и ще продължат да правят това. Това е четвърта проява по рода си по време на президентството на Доналд Тръмп, който критикува строителството на военни съоръжения от Пекин на островите в Южнокитайско море. \"Ние сме загрижени, че тези инциденти могат да представляват потенциална заплаха за безопасността на корабоплаването\", каза Хуа Чунинг, говорител на китайското външно министерство след последния инцидент през август, когато един разрушител мина близо до Спратли - архипелаг, разположен на юг от Параселските острови, чийто суверенитет също е оспорован между Пекин и неговите съседи.", "date": "2017.10.12", "title": "Американски разрушител се противопоставя на \"прекомерните претенции\" на Пекин в Южнокитайско море"}
{"url": "http://www.classa.bg/%D1%81%D0%B2%D1%8F%D1%82/item/373799-%D0%BF%D0%B5%D1%82%D1%8A%D0%BA-13-%D1%81%D0%B8%D0%BB%D0%BD%D0%B0-%D0%BC%D0%B0%D0%B3%D0%BD%D0%B8%D1%82%D0%BD%D0%B0-%D0%B1%D1%83%D1%80%D1%8F-%D1%89%D0%B5-%D0%B7%D0%B0%D1%81%D0%B5%D0%B3%D0%BD%D0%B5-%D0%B7%D0%B5%D0%BC%D1%8F%D1%82%D0%B0", "text": "Магнитна буря ще удари Земята в петък, на 13 октомври, според руския метеорологичен център Fobos и TASS. Феноменът, причинен от пристигането на слънчевия вятър на нашата планета, ще продължи до 14 октомври. Също така, магнитното поле на Земята може да претърпи промени по време на тази буря до 15-то число на този месец. Прогнозиращите наблюдатели твърдят, че това може да доведе до повреда на електронните устройства и да увеличи риска от злополуки, тъй като има възможност да повлияе върху навигацията и телекомуникационното оборудване. Освен това хората, които са най-чувствителни към тези метеорологични условия, ще са подложени на физически дискомфорт, от главоболие до нервност, раздразнителност, изтощение или безпокойство. Последните серии от магнитни бури започнаха на 6 септември, когато първите слънчеви плазмени частици се измъкнаха от гравитацията на Слънцето, след серия силни последователни изригвания.", "date": "2017.10.12", "title": "Петък 13: Силна магнитна буря ще засегне Земята"}
{"url": "http://www.classa.bg/%D1%81%D0%B2%D1%8F%D1%82/item/373800-dove-%D0%BE%D1%82%D1%82%D0%B5%D0%B3%D0%BB%D0%B8-%D1%80%D0%B5%D0%BA%D0%BB%D0%B0%D0%BC%D0%B0-%D0%BD%D0%B0-%D0%B3%D0%B5%D0%BB,-%D1%81%D0%BB%D0%B5%D0%B4-%D0%BA%D1%80%D0%B8%D1%82%D0%B8%D0%BA%D0%B8-%D0%B2-%D0%BC%D1%80%D0%B5%D0%B6%D0%B0%D1%82%D0%B0-%D0%B7%D0%B0-%D1%80%D0%B0%D1%81%D0%B8%D0%B7%D1%8A%D0%BC", "text": "Компанията The Dove, собственост на мултинационалния конгломерат Unilever, публикува във Facebook промоционално видео, в което една чернокожа жена сваля ризата си, разкривайки друга жена с бяла кожа, която също сваля ризата, превръщайки се в трета жена с черна коса и тъмна кожа. Този визуален ефект създава усещане у много потребители, че \"промяната на кожата\" се дължи на използването на душ гел, което предизвика безброй критики за расизъм. Въпреки че рекламата изчезна веднага от Facebook, потребителите копираха и записаха снимки от видеоклипа, които бяха пуснати в социалните мрежи. Още в деня на публикуването Dove се извини. \"Изображението, което публикувахме наскоро във Facebook, не успя да визуализира цветнокожите жени с уважение, дълбоко съжаляваме за обидите, които може да сме причинили\", пише компанията в своя Twitter акаунт. Някои потребители обаче смятат, че много хора са избързали да правят изводи, без да видят пълната реклама, т.е. без да видят третата жена. Това не е първият път, когато Dove е в центъра на полемиката, разбира се, за расизъм. През 2015 г. компанията пусна слънцезащитен продукт, чийто етикет предупреждаваше, че може да се прилага \"както на нормална, така и на тъмна кожа\". Тази формулировка също бе счетена за расистка.", "date": "2017.10.12", "title": "Dove оттегли реклама на гел, след критики в мрежата за \"расизъм\""}
{"url": "http://www.classa.bg/%D1%81%D0%B2%D1%8F%D1%82/item/373797-%D0%BC%D0%B8%D0%BB%D0%B8%D0%B0%D1%80%D0%B4%D0%B5%D1%80%D1%8A%D1%82-%D0%BA%D0%B0%D1%80%D0%BB%D0%BE%D1%81-%D1%81%D0%BB%D0%B8%D0%BC-%D0%BD%D0%B0%D0%BC%D0%B5%D1%80%D0%B8-%D0%BD%D0%B5%D1%89%D0%BE-%D0%BF%D0%BE%D0%BB%D0%BE%D0%B6%D0%B8%D1%82%D0%B5%D0%BB%D0%BD%D0%BE-%D0%B2-%D1%81%D0%BC%D1%8A%D1%80%D1%82%D0%BE%D0%BD%D0%BE%D1%81%D0%BD%D0%B8%D1%82%D0%B5-%D0%B7%D0%B5%D0%BC%D0%B5%D1%82%D1%80%D0%B5%D1%81%D0%B5%D0%BD%D0%B8%D1%8F-%D0%B2-%D0%BC%D0%B5%D0%BA%D1%81%D0%B8%D0%BA%D0%BE", "text": "Мексиканският милиардер Карлос Слим откри положителни аспекти в мощните земетресения, които разтърсиха страната на 7 и 19 септември и отнеха стотици животи. \"Въпреки, че това е голяма трагедия, земетресението ни удари повече от всеки друг тук, в Мексико Сити, поради близостта до епицентъра и ускоряването на тези сеизмичните вълни, положителното е, че нещастието със сигурност ще създаде работни места, ще има реконструкция, икономическа активност в тези области на ниски доходи\", каза магнатът по време на пресконференция в Мексико Сити. Слим също обеща да отпусне около 126 милиона долара (2 373 милиона песос), за да помогне на засегнатите от бедствието. Част от тези пари идват от дарения на повече от 217 000 граждани. Неговата фондации Slim и Telmex Telcel Foundation допринесоха с по 5 песо за всяко песо, дарено от обществото. В края на септември, президентът на Мексико, Енрике Пеня Нието обяви, че за възстановяването на хилядите домове и училища, засегнати от земетресението, ще са нужни приблизително 2000 милиона долара.", "date": "2017.10.12", "title": "Милиардерът Карлос Слим намери \" нещо положително \" в смъртоносните земетресения в Мексико"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373791-%D1%81%D0%B2-%D0%BC%D1%8A%D1%87%D0%B5%D0%BD%D0%B8%D1%86%D0%B8-%D0%BF%D1%80%D0%BE%D0%B2,-%D1%82%D0%B0%D1%80%D0%B0%D1%85-%D0%B8-%D0%B0%D0%BD%D0%B4%D1%80%D0%BE%D0%BD%D0%B8%D0%BA", "text": "  По време на Диоклетиановото гонение, станало в първото десетилетие на четвъртия век, наречено с право “ера на мъченичествата”, трима християни Пров, Тарах и Андроник били изправени на съд при съдията Нумерий Максим в Тарс, главен град на областта Киликия в Мала Азия.       Съдията запитал най-стария от тях – Тарах.   - Как ти е името?   - Аз съм християнин – отговорил той.   - Аз не те питам за твоята нечестива вяра – възразил гневно съдията. – Кажи ми името си!   - Аз съм християнин – повторил Тарах.   - Бийте го по устата за тоя отговор – заповядал съдията на своите слуги.   Заповедта била изпълнена веднага.   - Аз съм християнин – потретил Тарах, удрян непрекъснато по устата. – Това име за мене е по-скъпо и по-славно от името, което са ми дали моите родители. Но ако ти е нужно да знаеш и това, чуй: Аз се наричам Тарах.   - От какъв род си?   - От римски и воински. Роден съм в Клавдиопол. Като станах християнин, напуснах службата си.   - Слушай – казал му съдията. – Пощади старостта си и изпълни царската повеля. Вкуси от жертвоприношението и се поклони на боговете, на които се покланят и самите наши царе.   - Те се заблуждават, лукаво прелъстени от демоните – възразил Тарах.   Съдията заповядал да го бият пак жестоко за тоя отговор. След това започнал да го убеждава да извърши езически обред.   - Аз служа на Единия Бог и на Него принасям жертва не в кръв, а в чисто сърце – казал, окървавен от ударите Тарах.   - Жал ми е за твоята старост – заговорил меко съдията. – Затова още веднъж те съветвам: остави християнската вяра и се поклони на нашите богове.   Тарах заявил твърдо:   - Няма да извърша това престъпление, защото обичам закона на моя Бог. И никога не ще се отрека от него!   Почувствал безсилие в себе си, съдията заповядал да мъчат жестоко стареца. При мъченията Тарах се молел горещо. И молитвата му давала сила да понесе тежките изтезания. Оковали го във вериги и тъй го огвели в тъмница.   Съдията повикал Пров и му поставил същите въпроси:   - Името ти?   Пров отговорил:   - Моето първо и пречестно име е “християнин”. Другото ми име, дадено от човеци, е Пров.   - Откъде си родом?   - Баща ми е тракиец. Аз съм се родил в Пергия Памфилийска и съм християнин.   - Това название няма да ти бъде от полза – казал съдията. – Съветвам те: поклони се на боговете ни. Тъй ще получиш от царя милост и дарове.   - Аз не търся земни милости – отговорил Пров. – Бях богат и оставих богаството си, за да послужа на истинския Бог.   Съдията заповядал да го бият. Кръвта му се леела под жестоките удари. Мъченикът бил твърд и спокоен.   Убеждавал го и стотникът да се поклони на боговете.   - Тялото ми е във ваша власт, а мъчението за мене е милост – казал Пров, като гледал благодушно към леещата се от тялото му кръв.   - Остави безумието си – казал съдията.   - Аз не съм безумен, а мъдър и мъжествен в Господ – възразил мъченикът.   Съдията наредил да усилят мъченията. Спокойно Пров търпял всичко. Устните му мълвели:   - Господи Иисусе, помогни ми. Помогни на Твоя служител ...   - А къде е помагачът ти? – иронично запитал мъчителят.   - С мене е – отговорил Пров. – Той ми помага. Затова аз за нищо не считам тия ваши изтезания. Те не ще преклонят волята ми! - Погледни тялото си. Земята около теб е обагрена с кръв.   - Нека се лее моята кръв. Когато тялото страда за Христа, душата крепне и се оживява.   След продължителни мъчения и Пров бил окован във вериги и отведен в тъмницата.   Дошил ред на Андроник. Повикали и него.   На въпросите на съдията той дал същите отговори. Нарекъл се християнин. Отказал да се поклони на боговете. Претърпял люти страдания. През цялото време на мъченията славел Господа.   И него отвели окован в тъмницата.   След няколко дни тримата смели изповедници пак били изправени на съд. Съдията се надявал, че мъченията и затворът са пречупили волята им. Но и тоя път те му дали да разбере, че са готови всичко да претърпят за вярата си.   След мъчения с огън и желязо пак ги заключили в тъмницата.   Няколко пъти ги довеждали за разпит и подновявали мъченията. Правели ги все по-ужасни. Съдията ги заплашил със смърт. А те отговорили:   - Умират тия, които правят зло. А ние ще оживеем в небесата, понеже Господ е наше възкресение. Не се надявай да ни отвърнеш от Бога. Ние всички с едно сърце Му служим. И не се боим от твоите заплахи!   Съдията заповядал да донесат вино и месо от идолското жертвоприношение. Слугите свързали мъчениците и насила им турили в устата храна, от която те се гнусели.   - Е, какво? Защо досега се противехте? За какво ви послужи вашето упорство? Вие вече вкусихте от жертвоприношението! Тия думи съдията изказал с особено задоволство. Но отново се намръщил, когато чул отговора на мъчениците из устата на Пров:   - Господ вижда нашата воля. Повярвай ни, мъчителю, ни огън, ни мъка, нито нещо друго в света може да ни откъсне от Бога! Мъчениците били подложени на нови страдания, които човешкото въображение трудно може да си представи. Рязали им ушите. Изболи им очите. Одирали им кожата.   Тяхната мъжествена твърдост предизвикала изумление у езичниците.   Най-после съдията заповядал да ги хвърлят на зверовете в цирка.   В определения ден на смъртната присъда градският цирк се препълнил с народ. С Тарах, Пров и Андроник били доведени и няколко злосторници, осъдени също на смърт. В един миг зверовете разкъсали злосторниците. После се приближили до светите мъченици и кротки като агънца легнали до нозете им. Ближели раните им.   Вместо да се вразуми от това чудо, управителят на града, езичник, помрачен от ненавист, заповядал с копия да убият мъчениците.   Когато заповедта била изпълнена, той наредил на войниците да пазят телята им, за да не би християните от Тарс да ги вземат и погребат с подобаваща чест.   Привечер се дигнала страшна буря. Ураганът бил толкова голям, че войниците, изплашени, се разбягали и изпокрили. Християните използвали това и, въпреки бурята, взели телата на светите мъченици. Погребали ги с молитви и песнопения в каменна пещера.   След това, по обичая в онова време, с послание известили на вярващите в другите градове за смъртта на мъчениците.    ", "date": "2017.10.12", "title": "Св. мъченици Пров, Тарах и Андроник"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/373792-%D0%BA%D0%BB%D0%B0%D0%BD%D0%BE%D0%B2%D0%B5%D1%82%D0%B5-%D0%BF%D1%80%D0%BE%D0%BA%D0%BE%D0%BF%D0%B8%D0%B5%D0%B2%D0%B8-%D0%B8-%D0%BA%D0%B0%D0%B4%D0%B8%D0%B5%D0%B2%D0%B8-%D1%81%D0%B5-%D1%81%D0%B3%D0%BE%D0%B4%D0%B8%D1%85%D0%B0", "text": " ", "date": "2017.10.12", "title": "Клановете Прокопиеви и Кадиеви се сгодиха"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373793-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%E2%80%93-%D0%B2%D1%8A%D0%BD-%D0%BE%D1%82-%D0%BD%D0%B0%D1%82%D0%BE-%D1%82%D0%BE%D0%B2%D0%B0-%D0%B5-%D0%BF%D0%BE%D0%BB%D0%BE%D0%B6%D0%B5%D0%BD%D0%B8%D0%B5%D1%82%D0%BE,-%D0%B4%D1%80%D0%B0%D0%B3%D0%B8", "text": "Управляващите и опозиционните български политически и интелектуални “елити” днес, в съвременността, по особено драматичен начин отново и отново възпроизвеждат вековните унижения и омерзителни комплекси на своите предшественици в нашата история! Проблемът обаче, както винаги, е, че и т.нар. “народ” очевидно няма нищо против неговите вождове да си правят всякакви експерименти с бъдещето на собствената ни държава – друг, но много важен е въпросът, доколко същият този “народ” и родените от него “елити” въобще могат да мислят за България като за своя отговорност?!…     Разбира се, че пореден повод, за да ви споделя тези исторически факти, уважаеми дами и господа, драги ми другарки и другари, е едновременността на правителственото становище относно Русия като наша, тоест НАТО-вска, тоест американска визия, че тя е основна заплаха за нашата национална сигурност, и решението на янките чрез НАТО най-после да създадат военно-морска база в Черно море.    Едни пълни идиоти като генерал Съби Събев и контраадмирал Митко Петев – командир на нашите военно-морски сили, избрани от Мутрагеньо от Банкя, по абсурден начин отново премиер на родината, за говорители на правителството по тази тема, ни убеждават, че българското участие в това формирование е задължително, макар и с някакви “сухопътни елементи”, тъй като, видите ли, Русия се държала твърде агресивно и направила от Черно море “руско езеро”?!…   Ей, глупаци, вие сериозно ли си мислите, че тези НАТО-вски образувания ще ви спасят – генерал Романов каза одеве, че такава структура в реални бойни действия ще бъде разгромена в порядъка на 5-7 минути!? Е, и? Нима въпросните генерал и контраадмирал ще положат гърди на амбразурата, за да защитят НАТО-вските, тоест американските интереси, да не говоря за Мутрата от Банкя?!    Но, ако поведението на мутренската групировка ГЕРБ е ясно – бат Бойко се опитва да лавира между янките и руснаците, за да оцелее дори и чисто физически, то поведението на Корнелия Нинова и БСП е също толкова лукаво! Ало, “Позитано” 20, ако сте толкова притеснени и държите на “руската връзка”, то просто поведете кампания за напускане на България от структурите на НАТО! Но не ви стиска, нали?!    Защото и БСП е същата проамериканска партия, в каквато се превърнаха всички подобни формирования в проклетото ни от Бога Отечество – винаги да предаваш, винаги да се стремиш да оцеляваш индивидуално и семейно-родово, да сменяш като носни кърпички външно-политическите си партньори!…   Вижте какво, драги, аз съм русофил, защото аз чрез моите прадеди съм създал Русия като народ и държава чрез моите български писменост и православие! И затова съм убеден, че моята дъщеря няма агресивни помисли към мен като към собствения й родител! И затова искам и настоявам България по най-бързия начин да напусне НАТО, защото, ако за янките Русия е някаква пречка за реализацията на глобалната хегемония, то за мен Русия е мое дете, което, убеден съм, няма да ми посегне!…   Иначе казано, уважаеми дами и господа, драги ми другарки и другари – България вън от НАТО! Това е положението, друго няма, драги!", "date": "2017.10.12", "title": "България – вън от НАТО! Това е положението, драги!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373794-%D0%BC%D0%BE%D0%BC%D1%87%D0%B5%D1%82%D0%BE-%D1%81%D0%B8-%D0%BE%D1%82%D0%B8%D0%B2%D0%B0,-%D0%BC%D0%BE%D0%BC%D1%87%D0%B5%D1%82%D0%B0%D1%82%D0%B0-%D0%BE%D1%81%D1%82%D0%B0%D0%B2%D0%B0%D1%82", "text": "Дойде, видя, блесна и загасна. Това е историята на депутата от ГЕРБ Антон Тодоров в няколко думи. Днес Народното събрание гласува неговата оставка, подадена след злополучното му гостуване в „Нова Телевизия“, по време на което авторът на култовата книга „Шайка: Бойко, Цецо, Росен и останалите“ си позволи да заплашва водещия Виктор Николаев. Като се има предвид реалната обществена значимост за живота на мнозинството от българите на въпросната персона, и тези четири думи са много повече от необходимото. Но все пак, ето още няколко.   За разлика от тази на Делян Добрев, оставката на Антон Тодоров беше приета без особени драми от мнозинството в 44-ото Народно събрание. И момчето си отива, доста по-тихо и кротко, отколкото се появи. А  .    Още с поставянето му в листите на ГЕРБ стана ясно, че Цветан Цветанов и Бойко Борисов са си намерили ново шумно кречетало, което да отвлича вниманието от управленската несъстоятелност и истинските проблеми на правителството и мнозинството с бясна антикомунистическа пропаганда и вадене на скелети от гардероба.     В предишния парламент тази роля с приличен успех се изпълняваше от Методи Андреев, който винаги изненадващо се появяваше точно навреме, за да поговори за дългата ръка на Държавна сигурност, когато в обществото назряваше истински проблем на днешния ден, за който управляващите нямат решение или още по-лошо, са част от него.    Картинката се допълва от факта, че Андреев е бивш председател на т.нар. Комисия за досиетата – пост, към който се беше насочил Антон Тодоров малко преди да прекрачи границата в студиото на „Нова Телевизия“, затръшвайки сам вратата пред „детската си мечта“. Уви, вместо отдавна комисията да е разпусната, а архивът ѝ достъпен за четене от всеки желаещ, този орган продължава служи преди всичко за разделение и отвличане на вниманието от съществени проблеми.   След официалния развод между Андреев и ГЕРБ, партията на Цветанов и Борисов се нуждаеше от негов заместник. На пръв поглед Антон Тодоров беше още по-добър вариант за тази роля. Трябва да му се признае – допреди подхвърлените реплики към Виктор Николаев, биографът на „Шайката“ ГЕРБ, жертвал се с изследователски (естествено) цели да стане дори част от нея, се справяше отлично. Той бе превърнат от Цветанов и пресцентъра на ГЕРБ в знаме на войната на управляващите с президента Румен Радев и няколко дни не слизаше от екрана на всички водещи телевизии, развявайки своите прословути „документи“.    На същия популярен български автор и народен представител беше осигурен постоянен ефир в „Канал 3“ – телевизията, която в никакъв случай не е собственост на Делян Пеевски, който от своя страна в никакъв случай не е изключително близък с премиера Бойко Борисов и няма никакво влияние и дори кьорав икономически министър в третото му правителство.   Разбира се, всичко това се е случвало напълно случайно, или поне така би казала Менда Стоянова, според която Тодоров е „гражданска квота“ и отговорност за думите и действията му по никакъв начин не трябва да носи партията, от която е депутат, а единствено и само той в лично качество. Вероятно по тази причина оставката му така и не беше поискана официално от лидера на партията, а дойде като „лична инициатива“. Ама разбира се – нима някой си е помислил, че в ГЕРБ действа строго йерархична структура с център в Банкя.   Но бушонът „Тодоров“ гръмна твърде бързо и беше изтеглен от сцената. Едва ли Цветанов и Борисов са предвиждали това да се случи толкова бързо. Може би са подценили опасностите, които крие неконтролируемата му наглост (както сам предупреди журналиста Сашо Диков). В него безспорно имаше още много потенциал, а сега вероятно ще трябва да му бъде търсен и заместник, който да говори за тежкото наследство на Държавна сигурност, когато болницата във Враца е пред закриване. Нали не смятате, че поставянето му в листите е имало някаква различна цел от тази да създава шумотевица и да бъде ползван за мръсни игрички и медийни скандали и димки за отвличане на вниманието? Или може би някой си мисли, че на Антон Тодоров се е разчитало да бъде съвестен законотворец и да пише параграфи и алинеи.   Така например, някой помни ли, че имаше и един човек на име Делян Добрев? Не ме разбирайте погрешно – натискът върху журналисти не е дребен проблем, дори напротив. А на наглостта на Тодоров (и Симеонов) безспорно трябваше да се реагира. Но темата за цензурата и автоцензурата в големите българските медии нито е започнала, нито ще завърши с Антон Тодоров. А нима лично премиерът не е изпращал СМС-и, нима на поста си не остава вицепремиерът Симеонов, нима са един или два случаите на попаднали в микрофона реплики в слушалката, нима едва от вчера определени хора някак случайно шестват из медиите, докато други са неглижирани, а стандартите за обективна журналистика са грубо и цинично погазвани ежедневно? И нима с оставката на Антон Тодоров всички тези проблеми ще се решат моменталически?   Но сякаш твърде бързо забравихме, че само преди седмица друг депутат също подаде оставка, но с репликата „Не даваме Делян – ако дадем Делян, кой е следващият?!“, той беше „спасен“ и засега остава депутат. „Следващият“, с име Антон, беше даден лесно и бързо, без подобни реплики. А освен конкретната персона на депутатската банка, в десетки общини остава да действа и моделът „Делян Добрев“. Модел, който все повече прилича на онази комсомолска вакханалия, която в крайна сметка срути управлението на Живков. Днес на власт са новите комсомолци, които се възпроизвеждат и държат властта по изумително сходен начин. Сякаш са го наблюдавали (или охранявали) съвсем отблизо.   Новите комсомолци и номенклатурници са сграбчили така здраво юздите на управлението на всички нива, че е почти невъзможно да се промъкнеш до обществено значим пост, ако преди това не си се навъртал дълги години край централата на ГЕРБ, или поне „Младежи-ГЕРБ“, край „Жени-ГЕРБ“, „Старейшини-ГЕРБ“, „Стринки&Учинайки-ГЕРБ“ и т.н. Вече не става дума за една или две калинки, а за цял развъдник на тези симпатични насекоми, станали нарицателни за пробутване на некомпетентни и неподходящи ръководни кадри, които обаче са верни „наши“ хора.   Пост за още един виден представител на тази специфичната родна политическа фауна със сигурност ще се намери. Или поне подходящото „потупване по рамото“, което да го мотивира да си трайка. Не че каквото и да каже оттук – нататък, би имало някакво значение за Цветанов и Борисов, след като първо ги нарече  , които са извършвали   показни арести, сливане на изпълнителната и съдебната   или накратко:   а след това им пристана.   Въпросът е дали ние ще се вържем на неговия неизбежен заместник в ролята на парламентарен шут и на номерцата, които специалистът в тези игрички Цветанов ще продължи да ни сервира? И докога ще проспиваме истинските проблеми на българското общество, заслепени от медийни димки, хвърлени от политиците? Антон Тодоров си отива, но далеч по-опасни фигури от него изобщо не са си тръгвали, нито имат подобни намерения. Като например един конкретен вицепремиер, не по-малко виновен, но (колкото и да е трудно) очевидно доста по-нагъл.   Такъв, за съжаление, няма. Моделът на учинайките не е измислен от Делян Добрев, нито дори от Цветан Цветанов, въпреки че бе развит до съвършенство и наложен от тях безмилостно. Корените му са поставени далеч преди тях, а участие имат мнозина от онези, които днес шумно го „разкриват“ – т.нар. опозиция в лицето на БСП. Трябва да си твърде голям оптимист и наивник, за да смяташ, че веднъж работил по същата схема, на места – вероятно и в момента – изведнъж ще се събудиш с желание да я разрушиш, а не просто с амбиция да я овладееш. И това важи както за червените, така и за останалите извън настоящата трапеза „автентично“ сини комсомолци. Също и за всякакви нови и не толкова нови поредни пишман спасители, слизащи от телевизионния екран.   За да издрапаме отвъд всичко това, преди всичко ще е необходимо ние самите да се променим. Да се научим да разпознаваме важното изпод пушилката – кафява или розова. Да гледаме малко по-далеч от носа си и да се хвърляме яростно в справедливи и истински значими за мнозинството от нас каузи, а не в безсмислено дребнотемие и фалшиви еднодневни скандали.  ", "date": "2017.10.12", "title": "Момчето си отива, момчетата остават"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/373795-%D0%B0%D0%BB%D0%B1%D0%B0%D0%BD%D0%B8%D1%8F-%D0%BF%D1%80%D0%B8%D0%B7%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%BE%D1%82%D0%BE-%D0%BC%D0%B0%D0%BB%D1%86%D0%B8%D0%BD%D1%81%D1%82%D0%B2%D0%BE", "text": " съобщи албанското електронно издание Albanian Daily News   Това стана след като външният министър на страната Дитмир Башати изостави позицията си, че такова малцинство не съществува в страната.      След исторически доказателства, представени от България, както и „натиск“ от страна на членове на Парламентарната комисия по юридически въпроси, която гласува в полза на закон, целящ да повиши статута и правата на малцинствата в Албания, албанското правителство се реши на мярката.               В момента в Албания има девет признати малцинствени групи – македонци, власи, черногорци, сърби, бошняци, цигани, египтяни и българи.", "date": "2017.10.12", "title": "Албания призна българското малцинство"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373796-%D1%82%D1%80%D1%8A%D0%BD-%D0%B2-%D0%BF%D0%B5%D1%82%D0%B0%D1%82%D0%B0-%D0%BD%D0%B0-%D0%BE%D0%BF%D0%BE%D0%B7%D0%B8%D1%86%D0%B8%D1%8F%D1%82%D0%B0", "text": "Болезнен трън в амбициите на опозицията забоде поредната серия частични кметски избори, проведена на 8 октомври. За БСП резултатите не са окуражаващи, нито като конкретна развръзка, нито като обща тенденция.    Особено симптоматична е загубата им в Трън, където подкрепеният от БСП кандидат получи 438 гласа или около 15 % от всички.        При това става дума за община, в която допреди малко повече от десет години социалистите печелеха всякакви избори с над 70 % от гласовете.       Конкретно за Трън остава впечатлението, че партията не само не е алтернатива, но е излязла в нелегалност и е хванала гората. Зевзеци споделят, че дори местният партиен шеф на няколко пъти се губел в изборния ден – дърва ли е сякъл, картофи ли е купувал, никой не знае…      Социалистите така и не излязоха с ясна позиция по домогванията на златодобивна компания да превърне Трънския край в руднична площадка. Въпреки острото противопоставяне на мнозинството от жителите, общински съветник от БСП дори агитираше за инвеститора и впоследствие беше изключен от групата, но за други прояви. Местният референдум през юни, с който трънчани зачеркнаха проекта, пък беше обжалван от областен управител, назначен от служебното правителство и близък до фактори на „Позитано“.   И ако в Трън алтернатива на ГЕРБ изглежда е ГЕРБ, то имаше времена, в които и БСП на редица места играеше същата роля. Във врачанското село Ракево, където в неделя кандидат на управляващите срази претендента от БСП с 472:205 гласа, помнят и времена, когато кметския стол се е оспорвал между социалист и комунист. Селото се намера в община Криводол, която също като Трън се нареждаше сред десетте най-червени общини в България, а днес водещите партии са ГЕРБ и ДПС.         ГЕРБ също ще сбъркат, ако надценят значението на несекващите си победи по села и паланки.       одина преди Жан Виденов да падне, картата на България почервеня, а БСП продължаваше да взима нови кметства почти до тежката зима, в която хората се разбунтуваха. СДС на Иван Костов също отчиташе победи до последно, когато вече се чуваше ръмженето на народа. И НДСВ се представяше добре по места, преди изведнъж да се занули.    Парламентарните и софийските скандали не се пренасят механично в отлив или в прилив на доверие на местен вот, колкото по-периферно е мястото за провеждането му. ГЕРБ в момента просто са най-организирани и най-мотивирани.      ", "date": "2017.10.12", "title": "Трън в петата на опозицията"}
{"url": "http://www.classa.bg/%D1%81%D0%B2%D1%8F%D1%82/item/373788-%D1%8E%D0%B3%D0%BE%D1%81%D0%BB%D0%B0%D0%B2%D0%B8%D0%B7%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%B5%D0%B2%D1%80%D0%BE%D0%BF%D0%B0", "text": "Разкъсването на териториално-политическата система в Европа, тържествено и единодушно прокламирана през 1975 г., отговаря на максимата на Бисмарк – договорите се правят, за да бъдат нарушавани. Югославия може би беше изкуствена конструкция, но не по-малко изкуствен като реализация е и Европейският съюз. Но повечето държави, а и немалко нации, също са изкуствени. Все пак при създаването им има някакво насилие дори и когато е културна воля. Веднъж осъществени, те се разпадат само при кризисни пертурбации. По-често насилствени, отколкото мирни. Един Китай днес е сравнително стабилен, без да е национална  държава.     По време на бомбардировките над Белград и Ниш (там бе бомбардирана  болница, за да се избегне етническо прочистване в Косово), Солженицин, а не друг, я нарече „прекрасна страна”, която е разсипана. У нас някои пееха злорадата ода на радостта, забравили, че софийската преса ликуваше, когато германците бомбардираха същата столица преди да прегазят тази страна. Тогава Иля Еренбург нарече в дописките си това ликуване „отблъскващо”. През 1908 г. пък познавачката на Балканите, лейди Дърам, се бе отвратила от ликуването на сърби и гърци от потушаването на Илинденското въстание. При нахлуването си на полуострова намериха враждуващи балкански страни и си отидоха, за да се нахвърлят отново помежду си. Подценяването на националната държава е не по-малко пагубно, отколкото маниакалната амбиция тя да бъде единствения правен и морален абсолют на европейското устройство.   Къде е по-голямата разлика между Русия и Украйна и Англия и Шотландия? Националните държави като исторически феномен се появяват като отрицание на династическите комбинации, когато цели територии се предоставят по наследство на съответния монарх. Вече не Луи, Елизабет или Филип са държавата, а тези който живеят в нея. А иначе „чисто” национална държава, поне статистически, не може да има. И дори такава условна евентуалност не е добра за самата държава. Това е ясно дори и преди откриването на ДНК не като едноличен,а общоисторически индикатор.     Ние го възприемаме като неясна тръпка от коляното на баби и майки. Това чувство трудно се вгражда в дефиниции и програми. Затова не може да има онова съвпадение  между национализъм и патриотизъм, което  ни внушават днес. Защото национализмът има прилагателни етикети, които никога не се лепват на патриотизма. “Примитивен”, ”модерен”, ”разумен”, ”конституционен”, ”умен”, ”наежен”, ”креслив”, ”просветен”, ”умерен”, какво ли не още ще отрием в категоризациите на национализма. Чух дори определението „газиран”. Срещаме  национализъм назован демократичен, макар че  историците знаят, че поне като начало и методика национализмът има малко общо с демокрацията. Защото според конкретната обстановка често пъти се налага той да бъде агресивен, дори милитаристичен.   Какви ли не категории аташираме днес към национализма, покорил с поразителна лекота  словесните висоти на нашите медии. А и с подозрителна бързина. Съгласете се, че има разлика между любовта на Раковски към отечеството и тупането на гръд в банята от бай Ганьо с просташката гордост: „Булгар, булгар!”. Според съвременните стандарти бай Ганьо също може да бъде назован патриот и националист. Или от топографската повеля на шопа, че от „Искъро по-длибоко нема!”. Това битово самочувствие няма само фолклорен чар. Защото можем да трасираме негови приложения и продължения в съвременно ежедневие, макар и в по-цивилизована версии.   Често историческите присъди са несправедливи, защото техните обекти отсъстват при произнасянето. Те следват инерцията на примитивна черно-бяла  философия, при която  отсичаме, че не може да има половин бременност. А всъщност в оценката на минали и съвременни явления може да има половин бременност. Такова състояние не виждат само онези, които възприемат и преценяват идеи и процеси в техния краен продукт. Те визират резултати, а не причини. ”Ама ние не искахме това!” – казваме тогава, когато обикновено е късно. Няма по-глупашко извинение от това. Максимата, че ако не си познал за 10 минути идиота на масата, значи идиотът си ти, има всякакви мащабни  потвърждения. Със славни подвизи в миналото или след възторжени митинги в съвремието. Как можем тогава да вярваме на назидания как е “по света”, след като назидателите не са видели какво става пред очите им?   Такова недоумение изпитваме днес, когато се опитваме да преодолеем  умората от обществените препирни за текущия национализъм, за когото знаем толкова много, че не го разбираме. Той е толкова многозначен, че само елементарни представи могат да го вградят в обединителна и постоянна дефиниция. Тук речниците не носят просветление. Ако е идентичен с патриотизма, защо придобива партийни рамки, които винаги ограничават? Ако е едно и също състояние, защо все пак има две понятия? Ако национализмът е толкова благороден, защо е  така наежен? Ако има такава, защо  така “хоризонтално” е насочен повече към сънародници, отколкото към нея?  Ако изразява “националните интереси”, нима не знаем, че всяко покритие на националните интереси означава поражение за нечии други такива? Все някои от “другите” при тази реализация губи. Какво да направим, че да не сме ние?Миловидните картини за удовлетворяването на всички национални интереси просто е адекватно на утопичния социализъм. Тази срамежливо скривана зависимост се отнася да всякакви зони на съперничество – от територии и пристанища в миналото до ядрените  централи и визовия режим днес.   Нима цяла Европа не е осеяна с паметници, увековечаващи бойни победи в името на националния идеал, противопоставен на съседа? Ние понякога се шегуваме с воинските добродетели на румънците, но в Букурещ има „Алея на победите”. Казват, че аналогията е най-слабият метод на познание. Но често ни е потребен.       В новите времена  по различен начин и в различни форми. Той се възпроизвежда. Но винаги неговите “работни места” намират терен, там където  нараства мъчителната неувереност, разпадане на традиционни ценности,изкуствена културно-политическа преориентация, където безпомощността търси изкуствена мощ, където се търси обяснение извън нас за плачевна действителност, където славното минало е само утеха. Тогава той е ”вътрешен”, въпреки заканите към външния вредител. Но утешителното отрицание  е само начало. Защото национализмът може да започне възвишено и да завърши отблъскващо. ”Много тирани ще изпълзят от моя гроб”, пише идейният баща на латиноамериканския национализъм Симон Боливар. Както и често става. Кой може да оспори, че Германия бе наистина всячески унизена след Първата световна война и имаше право на ревизия на поставените й ограничения. Германците също като нас твърдяха,че са ги опропастили политиците, а не храбрата армия. Те търсеха нещо друго.   ”Родината е преди всичко едно трагично чувство”, пише в “Златорог” още през 1934 г. ерудитът Янко Янков. Сто години преди това Михаил Лермонтов се изповядва, че обича отечеството “със странна любов”, която не подлежи на разума. Такова опоетизирано родолюбие е валидно за всички хора. То внушава,че рационалният жизнен подход не оправдава такава любов. Това съотношение носи опасната близост между национализма и патриотизма. В една студия, Маурицио Вироли твърди,че “любовта към родината не е естествено чувство, а изкуствена страст, която трябва да се поддържа със средствата на законите”. Тук откриваме потвърждение на римската сентенция, че там където е добре, там е отечеството. Основание едва ли не аплодирано, когато българската младеж се втурна към Канада. Нашите предци биха се отвратили от тази логика. Защото ако майка ви е зле, тогава би следвало да останете при нея. Антропологическите ни представи за добро или зло включват национализма като изява на  човечност. Затова вероятно Дж. Мацини твърди, че нациите са божие творение. Но в този смисъл нации е имало от преднационални времена. Твърдят, че Карл Велики бил “унищожител на нациите”. Днес императорът е най-значимият личностен символ на историческата европейска идея.   Затова в идейната генетика на модерния национализъм има повече шамани, отколкото  вождове. Той е  проповядван от философи и поети, от композитори и генерали. Национализмът не обединява със сходния начин на мислене, а с привлекателното уравняване на всички. Но “после” разликите остават, дори се увеличават. Има угнетяващи пропасти в свободна България между поборник и поборник  и не само всред тях. Опиянението свършва,  настъпват деловите времена на деловите среди. Въпреки, че е представен за универсално движение, национализмът винаги е  конкретен. Най-вече ситуационен. Той търси целева реализация в независима държава, в присъединение, в обединение, в експонирано превъзходство, точно когато имаш чувство за малоценност. Той познава изумителни обрати.   Повечето националисти  преди 1878 г., като самия Стефан Стамболов, назовават  Русия “свята за нас”. Но нараненият от последвалата брутална намеса български национализъм решително и драматично отхвърля руския патронаж само седем години след това. Русия е отхвърлена като политически фактор, но не и като привързаност. Затова се появява „Негостолюбивото село” на Иван Вазов.   Не измества ли той изконните социално-политически разлики и тежнения, при които, по думите на Дизраели, а не на Маркс, има “две нации” в една държава, разделени не толкова по етнически, колкото по социален статут? Не е ли повече отдушник, отколкото изразител на това несъответствие? Няма защо да избягваме сравненията. Ако през Възраждането национализмът у нас също бе носен от най-образованата и най-близката до Европа  част от българското общество, то последвалата му еволюция в Третото българско царство и по-сетне предостави тази мисия на съвсем други прослойки от него. Нима космополитът Гео Милев не е патриот? След него дойдоха други „патриоти”. Невинаги чисти и безкористни, не толкова мъдри и уравновесени. ”Същински канибали”, се оплакваше Емил Зола, когато му крещели „мръсен италианец”, заради аферата „Драйфус”. Но и колониалното примирение с чуждо господство е не по-малко отблъскващо. Защото старият Бен Франклин бе писал, че който жертва свободата заради сигурност, губи и двете.     Но тя невинаги е и възвишена. При всички случаи обаче национализмът не е професия, въпреки че така ловко се  практикува. Той не място за областен управител, нито е гише за хонорари. Той е призвание, което убива своя носител тогава, когато е възнаградено. Нека не забравяме, всяка светла идея може да има нечиста употреба. Там лежи и цялата ни тревога от нечистоплътната употреба на свещени чувства. А все пак, да се утешим, че всяка тревога  генерира и надежда! Дори и когато изглежда далечна. Защото често историята не само учи, тя повече отмъщава! Разпадането на Югославия, за добро или зло, беше пропяване на петел, без непременно да се съмне. За кого „удря часът”? За повечето от нас, като хора, държави и континенти!", "date": "2017.10.12", "title": "Югославизацията на Европа"}
{"url": "http://www.classa.bg/%D1%81%D0%B2%D1%8F%D1%82/item/373789-%D0%B1%D0%B0%D0%BB%D0%BA%D0%B0%D0%BD%D1%81%D0%BA%D0%BE%D1%82%D0%BE-%D0%BF%D1%80%D0%B5%D0%B4%D0%B4%D0%B2%D0%B5%D1%80%D0%B8%D0%B5-%D0%BD%D0%B0-%D0%BA%D0%B0%D1%82%D0%B0%D0%BB%D1%83%D0%BD%D1%81%D0%BA%D0%B0%D1%82%D0%B0-%D0%BA%D1%80%D0%B8%D0%B7%D0%B0", "text": "    И макар каталунският сепаратизъм да има дълга и уникална история, при оценката на днешните събития възникват препратки към други регионални кризи, в това число на Балканите, където двойните стандарти и геополитическите игри около самоопределянето се проявяват с пълна сила.     Активно участие в дискусиите по тези въпроси наскоро взе президентът на влиятелния американски Съвет по международни отношения Ричард Хаас. В статия в интернет портала Project Syndicate, която се появи на 29 септември, четири дни след референдума в Иракски Кюрдистан и два дни преди референдума в Каталуния, той отбелязва, че в съвременния свят новата държавност в значителна степен се определя от признаването от страна на другите държави, и се опитва да формулира собствени правила, които, по негово мнение, трябва да се следват в такива случаи. Ако към бивша Югославия се подходи с тези критерии, не е трудно да бъде отбелязана и дълбоко подчертана крайната припряност на Запада с това как той призна независимостта на редица югославски републики, както и на сръбската провинция Косово. В частност, не биха съществували никакви „големи политически, физически и икономически разходи” в случай, че провинция Косово бе запазила статута си от 1999 година като територия на функционирането на мисията на ООН, която се явява нейна временна администрация с широки пълномощия.       Нито един сериозен анализатор не би си позволил да твърди, че самопровъзгласяването на Косово би се случило без подкрепата на Запада. Според оценките на независими организации, през 1999-2002 години международната общественост предоставя на Косово 2,3 млрд. долара финансова помощ. През периода 2005-2008 година са отделени 1,9 млрд. долара „за провеждането на реформи” – това е стойността на около половината от косовския брутен вътрешен продукт. Сега става дума за по-малки суми, но така или иначе, през 2016 година, съгласно данните на МВФ, в бюджета на Косово са постъпили 173 млн. евро „външно финансиране”, което е съпоставимо с разходите за пенсии и други социални плащания.   Що се отнася до последния пункт, формулиран от Ричард Хаас – за това, че отделянето на тази или онази територия не бива да поставя под заплаха „жизнеспособността на останалите части на страната или сигурността на съседните на нея държави – то тук въоръженият косовско-албански сепаратизъм и едностранната подкрепа за него от Запада директно предизвикаха дестабилизиране в другите райони на Балканите, населени с албанци и създадоха крайно опасен прецедент.     Това бе демонстрирано на състоялата се през лятото в Триест ежегодна конференция под егидата на правителството на Италия „Европейският съюз – Западните Балкани” с участието на делегации от Албания, Босна и Херцеговина, Македония, Сърбия, Черна гора и Косово.    Имаме основание да смятаме, че по-нататъшното развитие на ситуацията както в Каталуния, така и около Иракски Кюрдистан ще бъде съпътствана с геополитически маневри и спекулации, които нямат много общо с интересите на международната стабилност и стремежите на съответните народи.     През последните години на ХX век много страни успяха да се сдобият с независимост, продължава изданието. – Става дума за бившите съветски републики, балканските държави и даже Южен Судан. За да получат тази независимост обаче, те получиха благословията на страни и организации хегемони: САЩ, НАТО, ЕС, МВФ. Разпадът на СССР и Югославия влизаше в стратегическите планове на тези структури по отношение на страните противници… Независимостта на Косово бе призната, но сепаратистките настроения в Абхазия, Южна Осетия, Крим и Югоизточна Украйна срещнаха рязък отпор”.  ", "date": "2017.10.12", "title": "Балканското преддверие на каталунската криза"}
{"url": "http://www.classa.bg/%D1%81%D0%B2%D1%8F%D1%82/item/373790-%D1%81%D0%B5%D0%B2%D0%B5%D1%80%D0%BD%D0%BE%D0%BA%D0%BE%D1%80%D0%B5%D0%B9%D1%81%D0%BA%D0%B8%D1%8F%D1%82-%D0%BA%D1%83%D0%BB%D1%82", "text": "Лесно е да направиш карикатура за абсурдността на севернокорейската диктатура. Самият Ким Чен-ун с прическата си тип “паница” в стил 30-те години на 20 век (поддържана, както се твърди, за да прилича на дядо си - основателя на режима Ким Ир-сен), с маоисткия си костюм и ниския си ръст, с пълното си тяло е карикатурен образ. Официално той е смятан за всемогъщ гений, почитан е като бог и постоянно е показван, заобиколен от хора, включително най-висши офицери от армията, накичени с медали, смеещи се, ръкопляскащи или крещящи истерично.     Както знаем, разбира се, животът в Северна Корея никак не е забавен. Населението е изтормозено от периодичен глад. Близо 200 000 политически затворници са държани като роби в жестоки трудови лагери и са късметлии, ако там не са изтезавани до смърт. А свобода на словото просто няма. Не само е забранено да се изразяват съмнение към божествения статут на Ким, нещо повече, за да останеш жив, трябва редовно да засвидетелстваш своята преданост.     Възможно е, даже е вероятно, много севернокорейци да се държат така, сякаш боготворят Ким, само защото трябва. Други се подчиняват, защото не познават нищо по-добро. Като всички хора те инстинктивно се съобразяват с нормите на света около тях, без да се замислят дали си заслужава. Но някои севернокорейци, навярно мнозина, може би искрено вярват в култа към династията Ким, който като всички култове (или всъщност религиозни вярвания) е слепен от парченца, взети от други култури, вярвания и традиции.     В култа към Ким има по нещо от сталинизма, месианското християнство, конфуцианското почитане на предците, местния шаманизъм и почитането на императора при японците, управлявали Корея през първата половина на 20 век. Смята се, че бащата на Ким - Ким Чен-ир - е роден на планината Пектусан, която е смятана за свещено място, където преди повече от 4000 години е роден божественият основател на първото корейско царство - човекът мечка на име Тангун. Раждането на Ким Чен-ир, нарича Скъпия вожд (неговият баща Ким Ир-сен беше Великият вожд), превърнало зимата в пролет и било озарено от ярка звезда на небето.   Всичко това може би звучи смахнато, но това важи за всички историите за чудеса, във всяка вяра. Важното е, че хората вярват в тях.   В този смисъл севернокорейците не са по-странни от вярващите, където и да било. Често има основателни причини защо определени вярвания са толкова привлекателни. Ислямът и християнството са намерили готови да ги приемат хора сред отхвърлените и потисканите, защото предлагали равенство в очите на Бог. Севернокорейската вярва не е толкова приобщаваща. Всъщност в сърцевината й стои усещането за етническа чистота, за свещен национализъм, който трябва да бъде защитаван на всяка цена от враждебните сили.     Подобно на Полша, която си е създала силен християнски образ на национално мъченичество, Корея в своята история е била под господството на по-големи сили, най-вече Китай, но и Русия, а след жестоките нашествия през 16 век и на Япония. Американците идват късно, но официалната омраза към американския империализъм в Северна Корея се корени не само в жестоката Корейска война, а и в продължителния спомен за чуждото потисничество.     Господството на външни сили е създало полюси на сътрудничество и съпротива в корейската история. Някои от управляващите класи в различни корейски царства са си сътрудничели с чуждите сили, а някои са се борили с тях. Това е довело до дълбока омраза сред самите корейци.     Ким Ир-сен започнал кариерата си като колаборатор. Той бил избран от Сталин да бъде марионетен комунистически лидер в Севера. Това засилва значението на легендата, представяща Ким като герой на съпротивата срещу японците през Втората световна война, а по-късно срещу американците и техните южнокорейски “колаборатори”.     Севернокорейският национализъм с култа си да разчиташ на себе си, известен като идеята Чучхе, е колкото религиозен, толкова и политически. Защитата на династията Ким, изградена като символ на корейската съпротива срещу чуждите сили, е свещена задача. А когато свещеното вземе връх над политическото, компромисът става почти невъзможен. Хората могат да преговарят за противоположни интереси, но не и по теми, които са смятани за свещени.   Доналд Тръмп, който е строителен предприемач, смята, че всичко подлежи на преговори. В бизнеса нищо не е свещено. Неговата представа за сключване на сделка е да надделее над другата страна с блъфиране и сплашване и затова той обещава да “унищожи напълно Северна Корея” (между другото, това обещание би означавало над 20 милиона жертви). Трудно е човек да си представи как подобна заплаха може да убеди Ким Чен-ун, който се смята за защитник на своя народ, да преговаря.   Възможно е Ким, а вероятно дори някои поданици на неговото деспотично управление да са готови по-скоро да бъдат унищожени, отколкото да отстъпят. Това няма да е първият път, когато един култ води до самоубийство.   Но има още една, по-вероятна опасност. Тъй като враждебните изявления на Тръмп в Туитър и публичните му изблици на самохвалство обикновено са последвани от по-предпазливи изказвания от висши членове на неговото правителство, Ким може да не ги приеме сериозно. Много е вероятно той да си помисли, че Тръмп само блъфира и никога няма да изпълни заплахите си.   Това може да подтикне Ким към някое безразсъдно действие - например насочване на ракета към Гуам, на което САЩ биха се почувствали длъжни да отговорят по същия начин. Резултатът би бил катастрофа не само за корейците, които вярват в свещената мисия на Ким, а преди всичко за милионите корейци, само на 35 мили от севернокорейската граница, които по никакъв начин не участват в култа към Ким.", "date": "2017.10.12", "title": "Севернокорейският култ"}
{"url": "http://www.classa.bg/%D1%81%D0%B2%D1%8F%D1%82/item/373787-%E2%80%9C%D0%B7%D0%B0%D1%82%D0%B8%D1%88%D0%B8%D0%B5-%D0%BF%D1%80%D0%B5%D0%B4-%D0%B1%D1%83%D1%80%D1%8F%E2%80%9D-%E2%80%93-%D1%89%D0%B5-%D0%B8%D0%B7%D0%BE%D1%81%D1%82%D0%B0%D0%B2%D0%B8-%D0%BB%D0%B8-%D1%82%D1%80%D1%8A%D0%BC%D0%BF-%D1%8F%D0%B4%D1%80%D0%B5%D0%BD%D0%B0%D1%82%D0%B0-%D1%81%D0%B4%D0%B5%D0%BB%D0%BA%D0%B0-%D1%81-%D0%B8%D1%80%D0%B0%D0%BD", "text": "    Това съобщават водещи световни средства за масова информация, позоваващи се на източници от президентската администрация. Още през миналата седмица в Белия дом вече се беше настанило впечатлението, че предстои сериозен външнополитически ход. По време на вечеря с военни лидери Доналд Тръмп изпусна пред журналисти загадъчната реплика “Затишие пред буря е”, а на настойчивите въпроси да конкретизира дали има предвид кризата около Северна Корея или ядрената сделка с Иран добави само: “Ще видите”.       Съвместният всеобхватен план за действие е наименованието на споразумението между Иран, от една страна, и петте постоянни членки на Съвета за сигурност на ООН (Русия, Китай, САЩ, Великобритания и Франция) заедно с Германия (5+1), от друга.     Иран направи пробив в международната изолация на страната, а западните страни, Русия и Китай гарантираха достъп до иранския пазар и сигурност и стабилност край своите граници. Още от сключването на споразумението от президента Барак Обама, иранската ядрена сделка бе критикувана остро, а в своята предизборна кампания Доналд Тръмп се зарече да я отмени след като стане президент.   .     Съгласно приетите от американците правила, президентът на САЩ е длъжен на всеки 90 дни с формален акт да потвърждава, че споразумението се спазва. По този начин не само Конгреса, но и държавният глава разполага с контролни правомощия по изпълнение на сделката. Доналд Тръмп вече на два пъти декларира, че Техеран спазва ядреното споразумение.     Само по себе си това все още не означава нищо, тъй като за едностранното изтегляне на САЩ от международния договор съществува сложна процедура. Освен това опозиционната Демократическа партия и множащите се вътрешнопартийни критици в редиците на републиканците не са склонни да тръгнат по този път.       При положение, че администрацията иска да убие сделката в обход на Конгреса, то това ще изисква време. Американският президент може сам да обезсили ефекта на споразумението едва в началото на януари.         В случай, че той не го направи, то санкциите се считат за продължени.       В допълнение президентът на САЩ може да поиска налагане на нови санкции срещу Иран, каквито планове вече бяха анонсирани. Според различни сведения предвижданията са под новите удари да попадне Иранската революционна гвардия – влиятелна консервативна политическа и военна организация със сериозни финансови и икономически ресурси.         “Много е важно тя да се запази в сегашната си форма и, разбира се, участието на Съединените щати в този смисъл ще е много значим фактор “, каза Лавров пред журналисти в Казахстан. Скоро към него се присъедини и германският външен министър, който гледа негативно на потенциалното прекратяване на Съвместния всеобхватен план за действие. “САЩ вероятно следващата седмица ще напусне иранското споразумение”, обяви външният министър на Германия Зигмар Габриел като се противопостави на подобен развой, заявявайки, че ако “САЩ поеме такъв курс, светът ще се промени”.         За големите германски, френски и британски корпорации анонсирания ход на Тръмп би означавал да избират между САЩ и своите разумни икономически интереси.   Слуховете за възобновяване на тежките санкции срещу Иран разбуниха духовете и в Техеран.     В отговор на най-високо равнище в иранската държава се разисква третирането на американските войски в Близкия Изток наравно с бойците на “Ислямска държава”.     В случай, че американският президент Доналд Тръмп и Конгресът едностранно изтеглят САЩ от ядрената сделка с Иран, това не би означавало нищо друго освен изолация на Вашингтон на международната арена. Нито ключовите европейски съюзници на Съединените щати, а още по-малко Китай и Русия са склонни да подкрепят нова американска ядрена авантюра в разгара на конфликта със Северна Корея. Именно този факт кара експертите да подозират, че стратегията на Тръмп цели нещо по-различно.         Именно това е подходът, предложен от американския сенатор Том Котън, виден критик на ядреното споразумение, и от израелския премиер Бенямин Нетаняху. В своя реч от вторник пред влиятелния Съвет за международни отношения сенатор Котън заяви, че Доналд Тръмп ще “работи за заздравяване на сделката”. Според този план САЩ трябва да обяви, че Съвместният всеобхватен план за действие нарушава “жизнени интереси на националната сигурност на САЩ” и да иска нови отстъпки от Техеран в това число най-вече ограничения на ракетната програма на Иран. При подобен подход ще бъде способен да засили натиска над режима на аятоласите като в същото време не губи своите европейски съюзници.    За разлика от администрацията на Барак Обама, Доналд Тръмп и неговият екип се солидаризират с позицията на Израел и разглеждат Иран като сериозен регионален противник. Това означава, че в стратегически план за Вашингтон са необходими такива действия, които да ограничат растящото влияние на Техеран в Близкия Изток и по възможност да намалят военния потенциал на ислямската република.", "date": "2017.10.12", "title": "“Затишие пред буря” – ще изостави ли Тръмп ядрената сделка с Иран?"}
{"url": "http://www.classa.bg/%D1%81%D0%B2%D1%8F%D1%82/item/373782-%D1%82%D0%B0%D0%B9%D0%BD%D0%B0%D1%82%D0%B0-%D0%BD%D0%B0-%D0%BC%D0%BE%D0%BD%D0%B0-%D0%BB%D0%B8%D0%B7%D0%B0", "text": "          „Мона Лиза\" на Леонардо да Винчи не е обикновен портрет на жена. Легендарен е загадъчният ѝ поглед, който макар да е леко разфокусиран, сякаш непрекъснато ни следва. Жената на портрета няма нито мигли, нито вежди, облеклото ѝ е съвсем обикновено и в тъмни цветове, сякаш носи траур. Но защо тогава се усмихва?   Изкуствоведите открай време спорят и за историята на картината. Най-популярна е теорията на Джорджо Вазари, биограф на Леонардо. Според нея художникът е портретирал Лиза ди Нолдо Герардини, съпруга на флорентинския търговец на коприна Франческо дел Джокондо, който поръчал портрета през 1503 година. Но Леонардо тъй и не го продал на търговеца - нещо много странно за онези времена, когато художниците са рисували главно по поръчка.     Има и друга теория: хронистът Антонио де Беатис цитира твърдение на самия Леонардо, че е нарисувал картината по поръчка на друг свой меценат - Джулиано де Медичи. Беатис твърди, че на 10 октомври 1517 бил в ателието на Леонардо във френския град Амбоаз, където на посещение дошъл и приятел на Медичи - благородният кардинал Луиджи д'Арагона. Според Беатис, Леонардо показал на кардинала три картини: портрети на Йоан Кръстител и на Света Ана, както и изображението на „една флорентинска дама, рисувана по поръчение на Джулиано де Медичи\".   И двете теории за произхода на „Мона Лиза\" имат както последователи, така и противници сред изкуствоведите, поради което и до ден-днешен никой не може със сигурност да каже коя всъщност е била тази жена.   Съществуват още многобройни версии за лицето, изобразено на портрета. Включително, че това е мъж, ако не и самият Леонардо. Ясно е едно: Леонардо явно много е държал на тази картина, защото никога не я е продал и през 1516 година я е взел със себе си във Франция. Малко преди смъртта му негов ученик продал „Джокондата\" на френския кралски двор, откъдето тя по-късно била преместена в Лувъра. През 16 век картината е в частната колекция на френските крале. След Френска революция тя за известно време виси в спалнята на Наполеон, а от 1815 година е изложена в Лувъра.     Впрочем, \"мона\" е често срещано в италианския език сливане на \"мадона\", което значи \"моята дама\", еквивалент на френското \"мадам\". Тоест, името на картината означава \"Мадам Лиза\". Алтернативното име „Джоконда\" е женски род на Джокондо. На италиански обаче giocondo означава също „весел, жизнерадостен, жив\". С други думи, „Джоконда\" може да се преведе и като \"весела жена\". Заради усмивката това име придобива двойно значение.     За световната слава на „Мона Лиза\" допринасят и многобройните ѝ перипетии. През 1911 я открадва един ломбардийски занаятчия, който иска да я върне в Италия. Арестуват го едва две години по-късно, когато се опитва да предаде картината на прочутата флорентинска галерия „Уфици\". Завръщането ѝ в Париж предизвиква небивал наплив от посетители в Лувъра. През 1956 година са извършени цели две покушения върху картината. Най-напред неизвестен човек залива долната ѝ част с киселина, която нанася сериозни повреди на картината. После пък боливийски турист замеря „Мона Лиза\" с камък. Оттогава картината се пази зад бронирано стъкло. Така тя остава невредима, когато през 2009 година една посетителка хвърля по нея чаша.   Според реномирани изкуствоведи, картината е била представена публично за пръв път през октомври 1517 - тоест, точно преди 500 години.", "date": "2017.10.12", "title": "Тайната на Мона Лиза"}
{"url": "http://www.classa.bg/%D1%81%D0%B2%D1%8F%D1%82/item/373783-%D0%BF%D1%83%D1%82%D0%B8%D0%BD-%D0%B8-%D0%B5%D1%80%D0%B4%D0%BE%D0%B3%D0%B0%D0%BD-%D0%BF%D1%80%D0%B8%D1%8F%D1%82%D0%B5%D0%BB%D0%B8-%D0%BD%D0%B0-%D0%B8%D0%BD%D0%B0%D1%82", "text": "          И двамата смятат, че незаслужено ги подценяват. И на двамата Западът периодически им обръща гръб. И двамата обичат да се показват като „силни мъже\" пред публиката си и често повтарят, че са приятели. Много е общото между тях – между президентите на Русия и на Турция. През последните седмици зачестиха сигналите, че Владимир Путин и Реджеп Тайип Ердоган подготвят партньорство: двустранната търговия се увеличава, военните и тайните служби на двете страни си сътрудничат в Сирия.      В същото време и двамата президенти продължават своите дипломатически войни срещу ЕС и САЩ: Вашингтон и Анкара прекратиха, например, взаимното издаване на визи. Турция вкарва в затвора германски журналисти и правозащитници и игнорира както протестите на Берлин, така и законите. Бойци, подкрепяни от Москва, участват във военни действия в Източна Украйна. Кремъл дори не желае да обсъжда въпроса за анексирането на Крим, но настоява Западът да свали санкциите срещу Русия.     Меко казано, Путин и Ердоган имат проблем както със Запада, така и с международното право. И един съюз помежду им е нещо съвсем близко до ума. За да натрие носа на арогантните, според него, партньори от НАТО, Ердоган дори реши да закупи руски противовъздушни ракети – напук на всички протести от Брюксел и от Вашингтон.   Какво ли обаче донесоха на Ердоган публичните изблици на гняв, демонстративното му възмущение срещу Запада или пък съмнителното приятелство с Русия? Нищо. Международните политици – както в Берлин, така и във Вашингтон – не обръщат внимание на прикритата заплаха на Ердоган, че ще подобри отношенията с Русия и така всъщност ще смени отбора. Те вярват, че Ердоган ще се успокои (по-скоро в близкото, отколкото в далечното бъдеще) и ще постави интересите на страната си над своето его.   Защото дори ако установи още по-тесни връзки с Русия, от икономическа гледна точка Турция не може да спечели там дори частица от онова, което би изгубила на Запад. Борсите вече сурово наказаха външнополитическите маневри на Ердоган. Печатането на пари така и така е единственият фактор, който поддържа турския икономически ръст. Западните туристи вече избягват Турция - и това личи включително и по многобройните затворени сергии из истанбулските пазари. Германските летовници все по-често потеглят към Гърция или Испания. Колко ли дълго ще издържи турският президент?   Подобна картина наблюдаваме и в Москва. Вярно, че напоследък германската икономика инвестира малко повече в Русия, но двустранната търговия е далеч под равнището от 2014 година. Санкциите си казват думата. Ако направим една трезва оценка, икономическите връзки на Русия в източна посока могат да бъдат само добавка, но не и заместител на добрата търговия с Германия и с ЕС.   В „надборването\" с Турция и с Русия времето работи в полза на Запада. Защото партньорството между двете държави не е и чак толкова близко. Напротив. Москва е разочарована, защото по време на посещението си в Киев Ердоган заяви, че Крим е част от Украйна. Да, Ердоган поръча руската противовъздушна система, но досега е платил само капарото. Сделката винаги може да се провали. Та нали турският президент с труд прикрива яростта си от това, че Русия и до ден-днешен забранява вноса на турски домати и други стоки.   Противоположни са интересите на двете държави и в Сирия: Москва държи на президента Асад, Анкара иска да го събори. Между другото, навремето Асад и Ердоган бяха големи приятели. Даже караха семейните си почивки заедно. Минало-бешело. Така е то с политическите приятелства.", "date": "2017.10.12", "title": "Путин и Ердоган: Приятели на инат"}
{"url": "http://www.classa.bg/%D1%81%D0%B2%D1%8F%D1%82/item/373784-%D0%BA%D1%8A%D0%B4%D0%B5%D1%82%D0%BE-%D1%87%D0%BE%D0%B2%D0%B5%D0%BA%D1%8A%D1%82-%D1%81%D0%B5-%D0%BF%D1%80%D0%B5%D0%B2%D1%80%D1%8A%D1%89%D0%B0%D1%88%D0%B5-%D0%B2-640-%D0%B3%D1%80%D0%B0%D0%BC%D0%B0-%D0%BF%D0%B5%D0%BF%D0%B5%D0%BB", "text": "        Всеки божи ден Марсел Наджари е гледал смъртта право в лицето. \"Тук изстрадахме неща, които човешкият мозък изобщо не може да си представи\", четем в записките му, писани тайно към края на 1944 година. Наджари, който е гръцки евреин, укрил записките си в термос, който заровил в земята край крематориум №3.     \"Точно под градинката, скрити под земята, се намират две огромни помещения: едното е съблекалня, а другото - камера на смъртта. Именно там наблъскват хората. Когато броят им достигне 3 хиляди души, вратите се затварят и започва обгазяването\", пише Наджари.     В записките си концлагеристът описва как германците са използвали камшици, за да натъпчат хората \"като сардели\", преди да залостят вратите и да пуснат отровния газ. \"След половин час отваряха вратите и тогава започваше нашата работа\", разказва по-нататък Наджари. Той е бил причислен към група, която отговаряла за пренасянето на телата от газовата камера в крематориума, където \"човекът се превръща в 640 грама пепел\", пише Наджари.     В момента на откриването им записките на Наджари са в много лошо състояние, но междувременно са реставрирани и напълно четливи. Този месец те бяха публикувани за първи път на немски език. И са само един от общо девет документа, открити заровени на територията на бившия концентрационен лагер Аушвиц. Тези текстове, писани от общо петима концлагеристи, които са били заставяни да пренасят телата на избитите хора, са \"едни от най-важните документи за Холокоста\", казва историкът Павел Полян.         Той е изследвал записките в продължение на десет години, а заключенията си е изложил в книгата \"Записки от пепелта\". Повечето ръкописи са били открити още през пролетта на 1945 година - малко след освобождаването на Аушвиц. Полян не вярва, че може да има и други ръкописи, които още не са открити. Защото от почти 2 хиляди концлагеристи, заставяни да пренасят телата на умъртвените затворници, само стотина са оцелели от Холокоста. А от петимата концлагеристи, заровили свои записки в земята, Наджари е единственият оцелял.   Неговите записки са открити много по-късно от другите - чак през 1980 година. Намира ги студент, който участва в археологически разкопки в гориста местност край руините на крематориум №3. За разлика от другите текстове, изровени от земята още през 1945 година, записките на Наджари са били в много лошо състояние. След 35 години под земята четливи са били само 10 до 15 процента от текста.     Марсел Наджари е роден през 1917 година. През април 1944 е депортиран в Аушвиц. Там той е зачислен към групата, отговаряща за пренасянето на труповете от газовите камери в крематориума. След края на войната Наджари се връща в Гърция, а през 1951 година емигрира със семейството си в САЩ, където работи като шивач. Умира в Ню Йорк през 1971 - на 54 години.   Докато е в Гърция, той пише мемоарите си, но очевидно не споделя с никого, че е заровил записките си край крематориума в Аушвиц. Безброй пъти е бил на косъм от самоубийството - искал е да се присъедини към обречените на смърт в газовите камери. Но мисълта за отмъщение го възпирала. \"Натъжава ме не това, че ще умра, а че няма да успея да си отмъстя по начина, по който бих искал да го направя\", четем в записките на Наджари.                 Бягство с фатален край През 1933 година Ане Франк и семейството ѝ бягат от националсоциалистическия режим в Германия и се установяват в Холандия. По време на Втората световна война са принудени да живеят в нелегалност - в продължение на две години се укриват в една къща в Амстердам. Но някой ги предава. На 4 август 1944 година Ане и цялото ѝ семейство са арестувани и депортирани в Аушвиц.         Семейството на Ане Ане Франк (отпред вляво) има по-голяма сестра на име Марго (отзад вдясно). Баща ѝ Ото Франк прави тази снимка на осмия рожден ден на Марго през февруари 1934 година. По това време семейството вече живее в изгнание в Холандия.         Скривалището в Амстердам В Амстердам бащата на Ане става представител на фирмата \"Опекта\" (на снимката). В задната част на сградата той изгражда скривалище, в което четиричленното семейство се укрива по време на хайките срещу евреите. От 1942 до 1944 година семейството на Ане обитава скривалището заедно с още четирима евреи. Именно там Ане пише известния си дневник. През 1960 година домът на Ане Франк е превърнат в музей.         Стаята на Ане В къщата на Ане Франк в Амстердам посетителите могат да разгледат оригиналната реконструкция на скривалището. В продължение на месеци Ане дели тясната стаичка с еврейския зъболекар Фриц Пфайфер, когото в дневника си тя нарича \"Алберт Дусел\". Вдясно се вижда малкото писалище, на което Ане се труди почти ежедневно.         Най-добрата приятелка на Ане Ане Франк пише почти всеки ден в дневника си. За нея той се превръща в нещо като най-добра приятелка, с която споделя всичко и която галено нарича \"Кити\". Животът в скривалището е съвсем различен от безгрижното детство преди това: \"Най-хубавото е, че поне мога да записвам онова, което мисля и чувствам. Иначе бих се задушила\", пише Ане в дневника си.         Смърт в Берген-Белзен На 30 октомври 1944 година Ане Франк и сестра ѝ Марго са прехвърлени от Аушвиц в Берген-Белзен. В този концентрационен лагер са убити над 70 хиляди души. Ане и сестра ѝ Марго умират от тиф. Ане е тогава едва на 15 години.         Гробът на Ане Надгробният камък на Ане се намира и до днес в Берген-Белзен. Еврейското момиче си е представяло живота си по съвсем друг начин: \"Не искам да живея напразно. Искам да доставям радост на хората, които са около мен. Искам да съм им полезна. И искам да продължа да живея и след смъртта си\", пише Ане в дневника си на 5 април 1944 година.         Голямата ѝ мечта Голямата мечта на Ане е да стане журналистка или писателка. Благодарение на баща ѝ нейният дневник е публикуван на 25 юни 1947 година под заглавието \"Задната къща\". По-късно е многократно преиздаван и превеждан. \"Всички ние живеем с едничката цел да сме щастливи. Всички ние живеем различно и все пак еднакво\", пише Ане Франк в дневника си на 6 юли 1944 година.  ", "date": "2017.10.12", "title": "Където човекът се превръщаше в 640 грама пепел"}
{"url": "http://www.classa.bg/%D1%81%D0%B2%D1%8F%D1%82/item/373785-%D0%BA%D0%B0%D1%82%D0%B0%D0%BB%D1%83%D0%BD%D0%B8%D1%8F-%D1%81%D0%BF%D1%80%D1%8F-%D0%BD%D0%B0-%D0%BC%D0%B8%D0%BB%D0%B8%D0%BC%D0%B5%D1%82%D1%8A%D1%80-%D0%BE%D1%82-%D0%BF%D1%80%D0%BE%D0%BF%D0%B0%D1%81%D1%82%D1%82%D0%B0-%D0%B0-%D0%BC%D0%B0%D0%B4%D1%80%D0%B8%D0%B4", "text": "          След заседанието на испанското правителство днес, премиерът Мариано Рахой каза, че не разбира дали вчера Каталуния е или не е обявила независимост. Поради това кабинетът решил да отправи съответно запитване до регионалното правителство, преди да предприеме следващи стъпки. Според правителството в Мадрид, ако вчера наистина е била обявена независимост, то това решение явно нарушава испанската конституция, която не предвижда отделяне на региони. Рахой повтори предупреждението си, че Мадрид може да приложи чл. 155 от Конституцията и да отнеме властта на регионалното правителство, ръководено от Карлес Пучдемон.   Много хора в Каталуния са разочаровани, защото смятат, че Пучдемон удря спирачка на независимостта, въпреки двусмислието на декларацията му. Но това беше най-разумното. Дано и Мадрид покаже, че може да се държи по друг начин, вместо да се крие зад щита на конституцията, пише в коментара си след вчерашния ден Мария Сантасесилия:   Очакванията преди речта на Карлес Пучдемон пред каталунския парламент бяха огромни. Огромен се оказа и натискът, на който беше подложен президентът на Каталуния през изминалите дни. Заседанието на парламента се забави, тъй като Пучдемон до последния момент продължаваше да преговаря с коалиционните си партньори от левицата. И в крайна сметка радикалните привърженици на националистическия курс на кабинета обявиха речта на Пучдемон за „неприемливо предателство\" към каузата.   Самата реч остана в рамките на линията, която Пучдемон следва през изминалите месеци. В един момент той дори демонстрира нападателност и заяви, че изтеглянето на стопански субекти от Каталуния няма „съществено да навреди\" на местната икономика.   В речта си каталунският лидер отново припомни за „униженията\", на които е бил подложен регионът през последните 15 години от испанската държава: как Конституционният съд променил няколко ключови позиции в автономния статут на Каталуния; как централното правителство многократно отказвало да се проведе референдум за независимостта на Каталуния; какви наказателни мерки били взети срещу онези, които през ноември 2014 година просто искали да проведат общонародно допитване за тази независимост; и как в крайна сметка испанската полиция използвала насилие по време на референдума на 1 октомври тази година. Независимо от факта, че резултатите от допитването са продукт на редица законови нарушения, Пучдемон отново обяви допитването за легитимно и оповести независимостта на Каталуния като самостоятелна република. Непосредствено след това обаче заяви, че тази независимост се отлага и призова към диалог.   Много хора в Каталуния са разочаровани, че Пучдемон по такъв начин удря спирачката. В сегашните обстоятелства обаче това беше най-разумното. Ако Пучдемон беше продължил по пътя на конфронтацията, това навярно щеше да се окаже скок в пропастта с непредвидими последствия за региона.     Каталунският президент даде шанс на диалога – и правителството на Мариано Рахой в Мадрид не бива да пропилява този шанс. Досега испанският премиер се беше барикадирал зад законите и не отстъпваше нито сантиметър. Но след насилията по време на референдума, и Европа, и останалият свят наблюдават със загриженост конфликта, тъй че Рахой трябва да излезе на политическия терен и да започне разговори с Каталуния.   Испанците очакват от своя премиер повече, отколкото просто да се крие зад щита на Конституцията. В решаващия момент за страната след няколко десетилетия демокрация Рахой е длъжен да потърси диалога и да докаже, че правителството може да води политика, достойна за важното място на Испания в ЕС.", "date": "2017.10.12", "title": "Каталуния спря на милиметър от пропастта. А Мадрид?"}
{"url": "http://www.classa.bg/%D1%81%D0%B2%D1%8F%D1%82/item/373786-%D0%B2%D1%81%D0%B5%D0%BA%D0%B8-%D1%82%D1%80%D0%B5%D1%82%D0%B8-%D0%B1%D1%8A%D0%BB%D0%B3%D0%B0%D1%80%D0%B8%D0%BD-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%BD%D0%B0-%D1%81%D0%BE%D1%86%D0%B8%D0%B0%D0%BB%D0%BD%D0%B8-%D0%BF%D0%BE%D0%BC%D0%BE%D1%89%D0%B8", "text": "        След горната граница за прием на бежанци дали няма да има нужда и от горна граница за ползване на социални облаги от чужденци, пита се ФАЦ. Защото Германия е страна, привлекателна не само за бежанци от региони на военни действия и кризи. През 2016 година в страната са влезли например близо 1,3 млн. чужденци, половината от които (близо 650.000) са граждани на други държави от ЕС.      За съжаление не се води точна статистика за това каква е трудовата квалификация на тези хора, тъй като трудовият пазар на Германия е напълно отворен за гражданите на ЕС, които имат и достъп до социални облаги в страната, макар и с някои ограничения, отбелязва \"Франкфуртер Алгемайне Цайтунг\" (ФАЦ).   Изданието забелязва и една ясна тенденция: голямата част от тези европейци пристигат тъкмо от онези страни в ЕС, които се намират в дъното на класацията по благосъстояние. Повече от една трета от пристигналите през 2016 година европейци са били например от Румъния и България. От Полша са пристигнали 123.000 души, а от Хърватия – 50.00. Докато всички французи и британци, взети заедно, са били едва 20.000 души.     Според ФАЦ, тези данни пораждат съмнението, че една част от имигрантите се чувстват привлечени към Германия не толкова от перспективата за добра работа, колкото от възможността да ползват облагите на добре уредената социална държава. В потвърждение на тази теза изданието привежда данни на германската Агенция по труда от средата на 2017 година. От тях става ясно, че 47% от българите, живеещи в страната, имат редовна работа, а 30% живеят от социални помощи. Сред румънците съотношението по този показател е по-благоприятно: 59:12. За сравнение: 60% от германските граждани имат работа и плащат социални осигуровки, а 7,2% получават социални помощи.   В тази връзка ФАЦ се пита дали германската държава прави достатъчно ясна разлика между истински кандидати за работа и такива, които целят да източват чужди социални облаги. Изданието припомня, че в края на миналата година германското правителство е затегнало правилата за получаване на социални помощи: отказ вече получават онези чужди европейски граждани, които пристигат в Германия, за да си търсят работа, но не успяват да си намерят такава в продължение на 6 месеца.   Предишното германско правителство искаше да промени и правилата за получаване на германски детски надбавки за деца, живеещи в чужбина, като ги приравни към стандарта на живот в съответната държава. През април Берлин изпрати запитване до Брюксел, без чието съгласие промяната не може да бъде прокарана, но до този момент от ЕК не са отговорили. По данни на германското финансово министерство, Германия плаща детски надбавки за 185.000 деца, живеещи в друга страна от ЕС. Ако правилата бъдат променени, както желае Берлин, това може да спестява на държавата по 159 млн. евро годишно.  ", "date": "2017.10.12", "title": "Всеки трети българин в Германия - на социални помощи"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373778-%D0%BA%D0%B0%D0%BA-%D0%B5-%D0%B6%D0%B8%D0%B2%D1%8F%D0%BB%D0%B0-%D1%81%D1%8A%D0%B2%D0%B5%D1%82%D1%81%D0%BA%D0%B0%D1%82%D0%B0-%D0%BC%D0%BB%D0%B0%D0%B4%D0%B5%D0%B6-%D0%BF%D1%80%D0%B5%D0%B7-60-%D1%82%D0%B5", "text": "Лятото на 1967 година в СССР приветстваха американския кореспондент Бил Епридж, който пристигнал, за да снима съветската младеж. Материали той събирал за специално издание, посветено на 50-годишнината от Октомврийската революция. Снимките тогава направо удивиха запада.   Самият Бил е роден в столицата на Аржентина Буенос Айрес през 1938 година, но след това се мести с родителите си във Вирджиния.    Именно той през 1968 година успява да направи кадрите с убийството на Джон Кенеди. Негови снимки са показали на света и латиноамериканската революция. В редакцията на списание LIFE били решили да направят качествен и достоверен материал за живота на младите хора в СССР. За това в страната на Съветите бил изпратен фотокореспондент.    Очаквало се, че Бил ще докара снимки на мрачни работници в сиви дрехи, маршируващи по Червения площад с еднакви транспаранти. Бил обаче донесъл снимки на младежи, които се припичат на слънце, пеят песни под звуците на китара, танцуват в дискотеки, карат водни ски, честват „Деня на Нептун\", правят си пикници и просто се наслаждават на живота.                                                       ", "date": "2017.10.12", "title": "Как е живяла съветската младеж през 60-те"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373779-%D0%B0%D0%BB%D0%B8%D1%81%D0%B8%D1%8F-%D1%81%D0%B5-%D0%BE%D0%BA%D0%B0%D0%B7%D0%B0-%D0%B3%D0%BE%D0%BB%D1%8F%D0%BC%D0%B0-%D0%BB%D0%B8%D1%81%D0%B8%D1%86%D0%B0", "text": "Фолк певицата Алисия се оказа една от най-предприемчивите и хитри изпълнителки във фолк бранша. Звездата отрано си „оплела кошницата\" с новия си проект, който отново да я изстреля на върха. Бившата на Валери Божинов записа през 2015-а дует с група „СкандаУ\", а наскоро е реализирала и втори проект с тяхно участие.      Очаква се до месец парчето да излезе в мрежата, а няма по-добра реклама за него, от влизането на Тото във „ВИП Брадър\", пише „Телеграф\". Още когато се заговорило, че младежът ще участва във формата, Алисия се свързала с дуета и им предложила да направят общ дует. А както се вижда Тото е фаворит на публиката и дори го спрягат за победител.    Шоуто е отлична възможност за реклама на групата, а Алисия използва момента, за да се върне на върха в лекия жанр. През 2015 година изпълнителката и дуетът направиха изключително успешно парче.", "date": "2017.10.12", "title": "Алисия се оказа голяма лисица"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373780-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-12-%D0%BE%D0%BA%D1%82%D0%BE%D0%BC%D0%B2%D1%80%D0%B8", "text": "Очаква ви, толкова много работа, че по-добре незабавно да се настроите положително за нея. Както започнете деня, така и ще ви върви. Засега оставете личния живот на страна, но незабавно решавайте професионалните проблеми. Вечерно пътуване по работа, ще ви донесе прилична печалба. Очаква ви безоблачен ден, ако станете рано и се заемете с работа. Разбира се, ако сте на почивка, тогава може да организирате разходка сред природата. В любовната сфера, в възможно неразбирателство. Въпреки че, ако сте с \"правилния\" човек, тогава ще бъдете герой за него. Интуицията, ще ви помага във финансите. Очакват ви материални и ежедневни проблеми. Но когато разберете, че близък приятел е в много по-лошо положение от вас, веднага ще се справите с проблемите. От страна на близките, може да има критики, така че избягвайте контакти. Ако почувствате неразположение, тогава трябва да предприемете превантивни мерки. Прекалено ще преживявате, по повод любим човек. Разбира се, романтиката е красива, но понякога трябва да \"включвате\" и разума си. В бизнес сферата, се очакват не само пътувания и срещи, но и дългосрочни договори. Ще трябва да решите някои битови проблеми свързани с дома, от които много неща ще зависят. Трябва да обърнете внимание на здравето си. Ако отдавна, не сте си правили изследвания, то е дошло време. Възможно е, някой от близките ви, да ви обвини за прекомерната ви заетост. Но във финансовата сфера всичко ще е наред - и дълговете ще бъдат върнати и доходите ще се увеличат. Вечерта е подходяща за спорт. Не харчете, а пестете енергия. В края на краищата, скоро ще ви потрябва за новата ви работа, особено ако наскоро сте били в отпуск. Късметът ще се усмихне в любовта на необвързаните, които до този момент не са вярвали, че съществуват искрени чувства. За да разрешите икономически проблеми, ще ви е необходима помощта на специалист. Ще може да свършите всичко, дори и това, за което не сте мечтали. Основното нещо е, да помислете за бъдещата си кариера или ако имате желание да потърсете нова работа. През деня, може да се сблъскате със светски проблеми, свързани с покупката на жилище или преместване в друг град. Небрежното отношение към здравето, може да доведе до усложнения. Очаква ви прекрасен ден, когато вашите планове напълно ще съвпадат с желанията на близките ви. Възможно е колега да ви създаде проблеми на работа. Помислете дали ако сами не решите финансовите си проблеми, никой няма да ви помогне. Вечерта трябва да се обадите на родителите си и да се заемете с домакински задачи.   Трябва да обърнете внимание не само на ежедневния си режим, но и на храненето. Ако сте планирали посещение на фитнес, вземете няколко приятели за компанията. Днес, колкото по-активни и общителни сте с новите си познати, толкова по-хубави ще бъдат вашите бъдещи взаимоотношения. Започнете здравословен начин на живот, а също така си потърсете работа на непълно работно време. Не се отказвайте, ако ситуацията в личния ви живот изглежда безнадеждна. Много неща, могат да бъдат избегнати, ако промените позициите и навиците си. Ако имате време, може да отидете до плажа или басейна и да поплувате. Основното е, не правете всичко на инат на другите . Днес, може да се потопите в спомени за бивша любов, въпреки, че сте се разделили по взаимно желание. Ако изхарчите повече пари, не се притеснявайте, дали сте ги за нужни неща. Неблагоприятен ден за спорове и принципни изявления. Вечерта трябва да си починете, почетете книга и си легнете по-рано. Доверявайте се, само на тези хора, с които се познавате повече от година. За талантите си, ще намерите достойно приложение , особено ако се забелязани от други. Ако почувствате болка в гърба, трябва да се консултирате със специалист. Основното нещо, не си предписвайте самолечение и не се претоварвайте.", "date": "2017.10.12", "title": "Дневен хороскоп 12 октомври"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/373781-%D0%B7%D0%B0%D1%89%D0%BE-%D0%B2-%D1%81%D0%BE%D1%84%D0%B8%D1%8F-%D0%BD%D0%B5-%D0%B5-%D1%85%D1%83%D0%B1%D0%B0%D0%B2%D0%BE", "text": "          Градското пространство е наситено с власт и тя ни заварва беззащитни, защото е невидима. Мислим си, че животът е просто така устроен - висиш в задръстване, живееш в сянката на съседния блок, чуваш всяка кихавица у съседите. Тази невидима власт ни въздейства някак подсъзнателно, телесно. Може да не се трогнем много от това, че някой опитва да присвои военен завод на 200 километра от нас, но изпадаме в тиха истерия, когато излезем от дома си и заварим все така осеяния с дупки тротоар, прясно набучен с нелепите зебровидни колчета.     Затова и така спонтанно възникват граждански движения в защита на града, най-често без идеология и дори без ясна програма - просто като рефлекс на телесната самозащита. Повече ги има в места като Стара Загора и Пловдив, за жалост по-малко в София, където градски дух така и не възниква.     И все пак градът няма как да се развива чрез партизански действия - необходима е последователна и отговорна публична политика. Това ни припомни гостуването на световноизвестния датски архитект Ян Геел, дошъл да съветва софийската управа. Не че каза нещо, което не знаем. И не че в България няма талантливи архитекти, които да го направят. Просто престижът в глобалния свят се концентрира в ръцете на все по-малко звезди и имаме склонност да се вслушваме само ако говори някой от най-големите.   Посланието на г-н Геел е просто: старата модерност свърши, навлязохме в пластичен, фрагментиран свят, който изисква нови решения. Разделянето на работното място от масовия жилищен комплекс (типично и за социалистическия урбанизъм) отдавна е изживяло времето си. Днес мъжът работи на едно място, жената - на друго, синът пък - от къщи по интернет. И всички те все по-често си сменят работата. Нещо повече - все по-малко хора образуват едно домакинство.   В Дания например 47% от домакинствата са съставени само от един човек - неженен, разведен, овдовял. Старото стълпяване на определени места започва да става неадекватно, и то не само при жилищата, но и при офисите, които дистанционната работа ще пръска по приятни места сред природата. Епохата на масите е отминала, живеем във времето на индивида. Днес градовете не се състезават по мощ и слава, а по качество на живота, което привлича не само хората, но и инвестициите и иновациите.     Какви са конкретните урбанистични следствия от тези процеси за българската столица, ако тя иска да се приближи поне малко към добрите места за живеене, които всяка година със завист гледаме в различните класации? София трябва да спре нелепите идеи за шеметни небостъргачи, които уж събират хората на едно място, а всъщност ги разделят в частни бетонни кутии. В епохата на виртуалните комуникации успешният град полага специални усилия да улеснява срещите и общуването лице в лице, да инвестира в публични пространства, пешеходни зони, зелени площи. Другият момент е, че той трябва да престане да служи на автомобила. Автомобилният транспорт задръства, замърсява, разболява.    Поради което урбанистът трябва да заложи на следната стратегия - наместо да облекчава движението на коли с пътища и паркинги, да го затруднява, като успоредно с това се развива общественият транспорт. Притежанието на автомобил трябва да стане по-скъпо, по-неудобно. И тогава гражданите ще започнат да предпочитат алтернативите. Дори огромна Москва, която след падането на комунизма стана един от най-задръстените градове, днес сериозно е разтоварила централните си части. А София? Вместо да вдигне данъците на колите, общината повиши цената на трамвайните билети, вероятно за да закърпи някакъв ситуационен бюджет.     Как да се придвижват хората? Според архитект Геел - пеша и с велосипед. Движението пеша предполага удобни тротоари, за които можем само да мечтаем, но също открити пространства, които да пресичат монотонните улици. Трябва да е приятно да ходиш - например да не те плиска вода изпод разлепената плочка на тротоара. Велоалеите също могат да поемат огромно количество трафик. При това те са много по-адаптивни към променящите се транспортни потоци, без да говорим за екологичността, тишината и ползата за здравето. В страни като Холандия и Дания около половината от придвижванията се извършват така: комбинация от велосипед и влак. За което само може да мечтае София, където карането на колело е екстремен спорт, а жп-транспорът до околните места от години е затънал в дългове и май вече го отписахме.   Новият град не бива да се мисли като машина за производство - той трябва да е по мярката на човека. Хубаво е, че тези идеи изтекоха в медиите. Може би тук-там те успяха да разклатят онези стари убедености, че повече и по-високо е непременно по-добре. Но нека се обзаложим, че в обозримо бъдеще промяна в София няма да има. Оставям пред скоби това, че големите инвеститори с небостъргачите ще се окажат по-силни от всякакви пешеходци. И че някой ще вземе парите и наместо да строи велоалеи, ще начертае едни жълти линии по тротоарите, както беше миналия път.     Бедата е, че няма воля за дълбок обрат. А няма воля, защото не сме се пренастроили ценностно и самите ние, гражданите. Самите ние продължаваме да се удивяваме от голямото, бързото, лъскавото. А това е добре дошло за публичната власт, която услужливо вдига ръце и оставя метастазите на модерността да растат във всички посоки.   Защо бизнесмените строят високи кули? Ами за да прославят фирмата си, да ни направят малки, долу в подножието на своите Тръмп Тауър или Софарма. Защо алфа-мъжкарят, пък вече и любимата му, трябва непременно да ни гледат от висотата на гигантския си джип? Защото автомобилът е продължение на тялото, на мускулите, на фалоса. От билбордовете ни атакуват крещящи цветове, хилят ни се самодоволни продавачи, прелъстяват ни нахални красавици.    А от нас се очаква да се дивим и да купуваме. Ако щете, вземете и монументалната пластика, която днес трескаво запълва всяко празно място в градовете ни. Не, това не е публичното изкуство на западните градове, което експериментира с формата, играе с очевидностите, забавлява; това са навъсени, бронзови герои от учебника по история, които имат за цел да внушават вина и покорство.   Как да обърнем града си към хората, как да му дадем човешки измерения? Досещате се сигурно - първо трябва да се освободим от култа към бруталната сила, с която е натоварено пространството, към сюблимното на кулите и двигателите, на скоростта и етажите. Тогава не само ще приемем, но и ще настояваме градостроителите да направят решителен завой - от кръговите кръстовища и мегаломанските стъклени паралелепипеди към град, който да е по нашата собствена мярка.         Разгледайте и тази фотогалерия:         На първо място: София Според Световната здравна организация (СЗО), българската столица е европейският град с най-високи нива на фини прахови частици във въздуха. Вследствие на силно замърсения въздух, в София годишно умират между 800 и 900 души. Нивата на замърсяване се покачват особено много през зимата, тъй като много домакинства се отопляват с въглища и дърва.         На второ място: Анкара На второ място в класацията на СЗО се нарежда Анкара. Турската столица се намира в котловина, което предразполага към по-високи нива на замърсяване на въздуха. Доста по-чист е въздухът в 14-милионния Истанбул (на снимката).         На трето място: Букурещ И румънската столица често надвишава допустимите нива на фини прахови частици. Причината: в Букурещ има особено интензивно движение на автомобили по улиците, твърде много строежи и почти никакви паркове.         Къде е Айфеловата кула? Париж попада на едно от предните места в една друга класация, която отправя поглед към далечната 2030 година. Причината: и във френската столица рискът от смог е голям. В такива моменти Айфеловата кула е трудно откриваема - като на тази снимка от 2013 година.         И Италия да му мисли! Проблемите с въздуха биха могли да се усложнят и в четвъртия по големина град в Италия - Торино. Нищо чудно, имайки предвид, че Италия е страната с най-много коли на глава от населението, а Торино като седалище на автоконцерна \"Фиат\" - нещо като италианската столица на автомобилите.         В мъглата на Милано И северноиталианският град Милано има опит със смога. През 2013 общинските власти за първи път наложиха тридневна забрана за движение на лични автомобили по улиците на града и намалиха цените на билетите в градския транспорт. Оттогава насам обаче почти нищо не се е променило. Прогнозите за бъдещето не са никак добри.         И Щутгарт има проблеми В столицата на провинция Баден-Вюртемберг все още е нямало забрани за движение на лични автомобили. Но това скоро може и да се промени - защото хората, живеещи на улиците с най-интензивно движение, вече са подали жалби. Впрочем, в дните със смог и в Щутгарт са смъквали цените на билетчетата за трамваите и автобусите. Това обаче не е оказвало резултат.         Най-най-най-замърсеният въздух Не, тази снимка не е от Европа. Но няма как в тази снимкова галерия да не споменем Китай - страната с най-замърсения въздух в света.    ", "date": "2017.10.12", "title": "Защо в София не е хубаво"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373776-%D0%BC%D0%B5%D0%B3%D0%B7-%D1%81%D0%B5-%D0%BF%D0%BE%D0%BA%D0%B0%D0%B7%D0%B0-%D0%B1%D0%B5%D0%B7", "text": "Мегз остана без най-милото си в новата седмична мисия на ВИП Брадър. Капризната и вечно недоволна моделиерка трябваше да се раздели с присадената си коса и да махне грима си.      Противно на всички очаквания тя прие това безропотно, докато простодушната Джулиани коментираше по неин адрес: „Боже, тя като си свали екстеншъните и грима, от нея няма да остане нищо!\"      Проблемите настъпиха след това, когато непостоянната Мегз изведнъж се фръцна и каза, че отказва да носи едни и същи дрехи, защото това противоречало на нейната... същност.", "date": "2017.10.12", "title": "Мегз се показа без...."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373777-%D0%B0%D0%B4%D1%80%D0%B8%D0%B0%D0%BD%D0%B0-%D0%BB%D0%B8%D0%BC%D0%B0-%D0%BF%D0%BE%D0%BA%D0%B0%D0%B7%D0%B0-%D0%B4%D1%83%D0%BF%D0%B5", "text": "Адриана Лима даде жега, излагайки на показ своето дупе, обвито в луксозно черно бельо. Това се случи в рамките на последната кампания на Victoria's Secret. Майката на две деца изглеждаше сензационно в палавото боди с дълбоко деколте.                ", "date": "2017.10.12", "title": "Адриана Лима показа дупе"}
