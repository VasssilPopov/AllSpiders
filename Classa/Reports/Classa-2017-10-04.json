{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373501-%D0%B1%D0%BE%D1%80%D0%B8%D1%81%D0%BE%D0%B2-%D0%B8-%D1%80%D0%B0%D0%B4%D0%B5%D0%B2-%D0%B4%D0%B0-%D1%81%D0%B5-%D1%80%D0%B0%D0%B7%D0%B1%D0%B5%D1%80%D0%B0%D1%82-%D0%BF%D0%BE-%D0%BC%D1%8A%D0%B6%D0%BA%D0%B8", "text": "Има двама силни мъже в държавата – Румен Радев и Бойко Борисов. Те трябва да се разберат по мъжки, а не да пускат вторият отбор да се рита по кокалчетата\", заяви проф. Михаил Константинов пред бТВ по повод т.нар. битка между президентството и ГЕРБ. Според него конфликтите между БСП и ГЕРБ все пак се случват с разрешението на лидерите. „Там играта е многопластова, накрая лидерът ще скочи и ще има публични шамари\", смята Константинов. На въпрос дали страната ни наистина е лидер на Балканите, професорът заяви, че поради различни причини започваме да ставаме, което е голяма отговорност за България. „Международното право е повече от абсурдно в момента\", смята Константинов по повод проведения в Каталуния референдум за независимост. По думите му то се крепи на два основни принципа – единият е за ненарушимост и святост на границите, а вторият – принципът за право на самоопределяне на народите. \"Ако Мадрид бяха оставили референдума да се проведе нормално, най-вероятно щяха да спечелят привържениците за оставането. Това обаче означаваше да се признае това като средство за легитимно обсъждане на този въпрос. Тогава земята на баските щеше да изхвърчи\", смята Константинов. Според Константинов следващата страна, която ще последва Каталуния е Шотландия. \"Шотландия ще излезе от Великобритания и тя има основание, защото след Брекзит условията са други. Шотландия е следващата – те ще се отделят и отиват директно в Европа\", допълни той.", "date": "2017.10.04", "title": "Борисов и Радев да се разберат по мъжки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373502-%D0%BE%D1%82%D0%BD%D0%BE%D0%B2%D0%BE-%D0%BB%D0%BE%D1%82%D0%B0%D1%80%D0%B8%D1%8F-%D0%B7%D0%B0-%D0%B7%D0%B5%D0%BB%D0%B5%D0%BD%D0%B0-%D0%BA%D0%B0%D1%80%D1%82%D0%B0", "text": "От днес до 12 часа на 7-и ноември тази година българските граждани могат да подават формуляри по програмата на САЩ за разнообразяване на имигрантския поток за 2019 г., известна като лотарията за \"Зелена карта\", съобщиха от посолството на САЩ в София. Документите се подават по електронен път безплатно. След попълването на формуляра участниците получават официален номер за потвърждение на регистрацията си. Важно е този номер да се пази до 30 септември 2019 г., защото само чрез него може да се провери дали са изтеглени в лотарията. Инструкциите за лотарията за зелена карта са публикувани на английски и на български на сайта на посолството.", "date": "2017.10.04", "title": "Отново лотария за зелена карта"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/373503-%D0%B4%D1%80%D0%B0%D1%81%D1%82%D0%B8%D1%87%D0%BD%D0%BE-%D1%81%D0%BF%D0%B0%D0%B4%D0%BD%D0%B0%D1%85%D0%B0-%D0%BF%D1%80%D0%B8%D1%85%D0%BE%D0%B4%D0%B8%D1%82%D0%B5-%D0%BD%D0%B0-%D0%B8%D0%B4-%D0%BE%D1%82-%D0%BF%D0%B5%D1%82%D1%80%D0%BE%D0%BB", "text": "Приходите на терористичната групировка \"Ислямска държава\" от продажба на петрол са намалели с 90 процента през последните две години, съобщава в. \"Ю Ес Ей тудей\". Според източници от предвожданата от САЩ коалиция, която води борба с ИД, групировката сега печели по-малко от 4 милиона долара на месец от продажба на петрол в сравнение с 50 милиона долара, които е получавала по-рано. Сред причините за намаляване на приходите са значителното съкращаване на контролираната от джихадистите територия и въздушните удари по инфраструктурни обекти, свързани с добива и преработката на петрол, както и по автоцистерни. Откакто през 2015 г. коалицията е започнала да нанася такива удари, са били унищожени над 2500 цистерни и редица нефтопреработвателни предприятия. Печалбата от продажба на петрол е осигурявала почти половината от всички приходи на групировката. Другата половина е идвала главно от ограбване на банки и събиране на данъци от населението на завзетите територии. Според някои оценки екстремистите са ограбили от банки около 500 милиона долара. Загубата на територии и намаляването на приходите принуждава групировката да се откаже от мечтата си за ислямски халифат. \"Ние внимателно следим в какво се превръща \"Ислямска държава\", каза американският съветник в Ирак полковник Пат Уърк. \"За терористите това е голям провал: те искат да създадат своя държава, но не могат\", заяви той.", "date": "2017.10.04", "title": "Драстично спаднаха приходите на ИД от петрол"}
{"url": "http://www.classa.bg/%D0%BD%D0%B0%D1%83%D0%BA%D0%B0/item/373504-%D0%BD%D0%BE%D0%B1%D0%B5%D0%BB-%D0%B7%D0%B0-%D1%84%D0%B8%D0%B7%D0%B8%D0%BA%D0%B0-%D0%B7%D0%B0-%D0%BD%D0%B0%D0%B1%D0%BB%D1%8E%D0%B4%D0%B0%D1%82%D0%B5%D0%BB%D0%B8%D1%82%D0%B5-%D0%BD%D0%B0-%D0%B3%D1%80%D0%B0%D0%B2%D0%B8%D1%82%D0%B0%D1%86%D0%B8%D0%BE%D0%BD%D0%BD%D0%B8-%D0%B2%D1%8A%D0%BB%D0%BD%D0%B8", "text": "Трима учени са носителите на тазгодишната Нобелова награда за физика. Отличието е разделено на две между Райнер Вайс и Бари Бариш от една страна и Кип Торн от друга за приноса им към работата на Лазерно-интерферометричната обсерватория за гравитационни вълни (LIGO) и наблюдението на гравитационните вълни, за което подробно ви информирахме в предишна публикация. На 14 септември 2015 г. за първи път се наблюдават гравитационни вълни. Тези вълни, предсказани за първи път от Алберт Айнщайн преди столетие, идват от сблъсъка между две черни дупки. Въпреки че сигналът е изключително слаб при пристигането си до Земята, той е обещание за революция в астрофизиката. Гравитационните вълни са изцяло нов начин за наблюдение на едни от най-бурните събитие във Вселената и пореден тест за границите на човешкото познание. Лазерно-интерферометричната обсерватория за гравитационни вълни, известна с английското си съкращение LIGO, е съвместен проект на над хиляда учени от над 20 държави, които наблюдават проявленията на тези вълни. „Пионерите Райнер Вайс и Кип Торн, заедно с Бари Бариш – ученият и лидер, който завърши проекта (LIGO), гарантираха, че четирите десетилетия на усилия най-накрая доведоха до наблюдаването на гравитационните вълни\", се казва в съобщението на Кралската шведска академия на науките.", "date": "2017.10.04", "title": "Нобел за физика за наблюдателите на гравитационни вълни"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373495-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D1%80%D0%B0%D0%B4%D0%B5%D0%B2-%D1%81%D0%B5-%D0%B4%D1%8A%D1%80%D0%B6%D0%B8-%D0%BA%D0%B0%D1%82%D0%BE-%D1%81%D0%B5%D0%B2%D0%B5%D1%80%D0%BD%D0%BE%D0%BA%D0%BE%D1%80%D0%B5%D0%B9%D1%81%D0%BA%D0%B8-%D0%BB%D0%B8%D0%B4%D0%B5%D1%80", "text": "“Може би президентът е прочел глава IV от Конституцията, член 100, алинея 5-та, че може да обявява военно положение и да обявява война. Но искам да му кажа, че там е записано, че това става след решение на българския парламент”. Така председателят на ПГ на ГЕРБ и зам.-председател на партията Цветан Цветанов отговори в Хасково на думите на президента Румен Радев, че ГЕРБ води битка срещу президентството, пише “Епицентър”.   По-важно е президентът да се запознае с чл. 92 от Конституцията, където е записано, че той олицетворява обединението на нацията, препоръча Цветан Цветанов. Тази терминология и този въпрос съответстват ли на българския президент, който трябва да бъде обединител на нацията, попита той. По думите му това е поредният системен опит на президента да неглижира и да противопоставя институциите и да не зачита всички различни мнения, които излизат в публичното пространство.   Ако смятаме, че ще имаме нов севернокорейски лидер, който ще се нарича Румен Радев, аз не бих искал българският президент да бъде олицетворение на противопоставянето и разделението на нацията, посочи зам.-председателят на ГЕРБ. За ГЕРБ и ПГ на ГЕРБ, която представлява над 1,16 млн. гласа, аз смятам, че те трябва да бъдат уважени. Както изпитваме уважение и респект към президентската институция, защото дали ни харесва или не, г-н Румен Радев е законно избраният президент на Република България, подчерта Цветанов.   Той препоръча да се направи извод дали вчерашното изказване не е и упрек към Европейския съюз, защото Радев коментира, че от европейското председателство ще се случи “потупване по рамото” като оценка на Брюксел. И припомни, че когато през 2007 г. страната ни е станала пълноправен член на ЕС не е имало нито ГЕРБ, нито Румен Радев като президент. Цветанов изтъкна още, че държавният глава би трябвало да знае като излязъл от Хасковския избирателен район, че благодарение на ГЕРБ и депутата в оставка Делян Добрев в община Хасково са влезли 140 милиона лева. Смятам, че провокацията от страна на президента да говори с военни термини е търсене на челен сблъсък. Ген. Радев е президент на България, не е главнокомандващ на ВВС, уточни председателят на ПГ на ГЕРБ и предупреди, че подобна терминология не е допустима за президент, който трябва да бъде обединител на нацията.   Цветанов попита още как Радев би могъл да проведе Консултативния съвет, насрочен за 9 октомври, за който покани имат всички председатели на парламентарни групи, премиера Бойко Борисов, правосъдният министър и как ще може да се говори за антикорупционното законодателство. Нито президентът на страната, нито министър-председателят на България могат да се отнасят с неуважение към българския парламент, а днешното поведение на президента, за да прехвърли отговоростта към министър-председателя, не му прави чест, защото България е парламентарна република, заключи Цветанов.   Той беше в Хасково заедно с Делян Добрев на събрание с партийния актив на ГЕРБ от областта. Цветан Цветанов обясни, че иска да чуе мнението на структурите след оставката на Добрев и да се търси решение. С резултатите от срещата ще бъде запозната Изпълнителната комисия, която ще вземе решение, каза партийният лидер. Може да се каже обаче, че има широка обществена и политическа подкрепа и тази от многото неправителствени организации, а атаките срещу него имат логично обяснение, допълни Цветанов.   Той посочи, че оставката е личен избор и разбира се политическа партия ГЕРБ ще вземе политическото решение. По негови думи на заседание на ПГ утре Делян Добрев ще сподели мотивите си, след което ще се вземе колективно решение.   Цветан Цветанов определи обаче Добрев като достоен, честен и почтен човек и изтъкна заслугите му за резултатите от последните местни избори. Самият Добрев припомни, че сегашният кмет Добри Беливанов, заради когото възникна конфликтът, е заел поста след три изгубени избора. Той подозира, че неговите писмени обяснения по няколко повода идват от партийна централа. И определи далите оставки зам.-кметове Евгени Консулов и Милена Трендафилова като изключително способни.", "date": "2017.10.04", "title": "Цветанов: Президентът Радев се държи като севернокорейски лидер"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/373496-%D0%B7%D0%BD%D0%B0%D0%B5%D1%82%D0%B5-%D0%BB%D0%B8-%D0%BA%D0%B0%D0%BA%D0%B2%D0%BE-%D0%B5-%D0%BE%D0%B1%D1%89%D0%BE%D1%82%D0%BE-%D0%BC%D0%B5%D0%B6%D0%B4%D1%83", "text": "Първо, всички те са с ярко изразени позиции във фейсбук, които са в разрез с официалната държавно-медийна пропаганда. Второ, те имат голямо одобрение сред десетки хиляди българи.   Трето, всички те бяха блокирани във фейсбук през миналата седмица – кой за ден, кой за седмица, кой за месец, а на някои дори профилите им бяха изтрити.     Аз също бях блокиран за три дни, като причината за това е, че съм нарушил „стандартите на общността“ в своя публикация от преди 3 години. В нея бях написал следното – „Наложи ми се да заведа дъщеря си в спешното отделение. Почуствах се като в чужда държава – имаше десетки врещящи, крещящи и пияни цигани, които буйстваха на входа на болницата и настояваха да влязат веднага за преглед. Нали знаете кой плаща за техните безплатни прегледи и лекуване в спешното – всички ние. Нали знаете кой го отнася след това – лекарите. Нали знаете кой е виновен за тази ситуация – ние, защото я търпим“. Според фейсбук това нарушава неговите стандарти, каквито и по дяволите да са те. Но има и по-драстични случаи – един от блокираните, Александър Ресиловски, е блокиран за половин месец само заради това, че е споделил снимка на един плод. Плодът обаче е манго, което явно също е нарушение на фейсбуковите стандарти.   Интересното е, че блокажите стават почти по едно и също време, и че в повечето случаи са на базата на публикации от преди години. Причината за това е много проста – съществува група от платени доносници, наричащи себе си „бойци за социална справедливост“, които систематично наблюдават определени личности във фейсбук и се опитват да ликвидират профилите им. Това става с координирани постоянни доклади за щяло и нещяло, като след всеки одобрен доклад и блокаж на даден профил, той става все по-лесен за събаряне. Нещо повече – доносниците систематично разчепкват профила назад във времето до самото му създаване, търсейки повод за докладване на каквото и да е.   Интересното е, че атаката не е насочена към хора, обвързани с т. нар. Обединени патриоти. Там редовно се леят псувни и заплахи към всеки и всичко, нападат се цигани, турци, евреи и т. н., обаче блокирани патриотични активисти няма. Явно проблеми на борците за социална справедливост създават само противопоставящите се на официалната пропагандна линия в България хора.   Фейсбук беше свободна медия, която даваше възможност за споделяне на всякакви мисли и мнения. Това вече не е възможно – ако вашите мисли и мнения противоречат на „стандартите на общността“, вие няма да можете да ги споделяте. Нещо повече, след първия блокаж вие ще си налагате автоцензура, за да не би случайно да станете жертва на виртуално убийство от страна на администраторите на социалната мрежа. Макар че пак няма гаранция. Венци Мицов беше блокиран заради споделена от него снимка на хомосексуален активист от неустановен пол, на чиято тениска пише „Белите хора са терористи“.   Очевидно е, че срещу нас, нормалните и неконтролирани от никого българи (доколкото сме останали такива) се води война. Очевидно е, че фейсбук се е превърнал в оръжие, използвано срещу нас в тази война. Очевидно е, че ние няма как да спечелим тази война, ако използваме средствата на нашия враг. Фейсбук вече е фейкбук – не социална мрежа, а планетарна машина за промиване на мозъци, създаваща и налагаща модели на мислене и поведение, съответстващи на неолибералните (неототалитарните) политики за установяване на пълен контрол над обществото.   Решението е едно. Трябва да се създаде алтернатива на фейкбук, и то не една, а много. Такива вече има, но трябва да стават все повече и повече. В крайна сметка в това е демокрацията, нали – правото да можеш да избираш? Ако някой пък създаде българска социална мрежа, още на следващия ден ще забравя за съществуването на американския батак и ще се включа към нея. Да се надяваме, че ще стане скоро. А докато това се случи, не се учудвайте, ако ваши приятели внезапно ви изпратят покана за приятелство от нов профил. Вече ще знаете защо.", "date": "2017.10.04", "title": "Знаете ли какво е общото между......."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373497-%D0%BC%D0%B8%D1%80%D0%B0-%D0%B4%D0%BE%D0%B1%D1%80%D0%B5%D0%B2%D0%B0-%D0%BF%D0%BE%D0%BB%D0%B5%D1%82%D1%8F-%D0%BE%D1%82-%D0%BA%D0%B5%D1%84", "text": "Щерката на Мира Добрева – 18 годишната Лора се омъжи тайно за милионер. Щастливото събитие се е случило в началото на септември, а снимки от партито бяха качени на стената на красавицата във Фейсбук. Запознати издават, че зетят на Мира Добрева е от много богато семейство, а венчавката е била в тесен семеен кръг в Кюстендил.      Мира обаче мълчи и не иска да признае, че е станала баба. През май тази година булката завърши елитно частно училище. С роклята от абитуриентската Лора бе и на сватбата си, твърди „Таблоид\".    Лора е дете от първия брак на Мира Добрева с напорист инженер. Въпреки крехката си възраст Лора твърди, че е срещнала голямата си любов и също като мама е избързала със сватбата.    В тесен кръг Мира не спирала да хвали младоженеца, който е завършил елиния Американски колеж в София и бил доста заможен. Младежът не спира са фука с луксозното си Порше „Панамера\" и постоянно качва снимки на звяра във фейсбук.", "date": "2017.10.04", "title": "Мира Добрева полетя от кеф"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373498-%D0%BC%D0%B0%D1%80%D0%B8%D1%8F-%D0%B8%D0%B3%D0%BD%D0%B0%D1%82%D0%BE%D0%B2%D0%B0-%D0%BD%D0%B0%D0%B1%D1%83%D1%82%D0%B0%D0%BB%D0%B0-%D0%B0%D0%BB%D0%B5%D0%BA%D1%81-%D1%80%D0%B0%D0%B5%D0%B2%D0%B0-%D0%B2-%D0%BB%D0%B5%D0%B3%D0%BB%D0%BE%D1%82%D0%BE-%D0%BD%D0%B0-%D0%B1%D1%80%D0%B0%D0%B4-%D0%BF%D0%B8%D1%82", "text": "Алекс Раева е спала в леглото на секс-символа Брад Пит, пише \"Телеграф\". Това удоволствие й е подарък от колежката й Мария Игнатова. Както БЛИЦ съобщи, вълнуващ рожден ден имаше тази година Александра Раева.    Певицата, която води „Х Фактор\" заедно с Мария Игнатова, посрещна празника си в Амстердам.      Певицата наела стая в един от най-хубавите хотели в холандската столица Амстердам – „Пулицър\", в който снимат филма „Бандата на Оушън 2\".    Камериерките й издали, че именно в тази стая е спал бившият мъж на Анджелина Джоли, а кадри от там могат да се видят във филма.", "date": "2017.10.04", "title": "Мария Игнатова набутала Алекс Раева в леглото на... Брад Пит!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373499-%D1%82%D0%B0%D0%BA%D0%B0-%D0%B8%D0%B7%D0%B3%D0%BB%D0%B5%D0%B6%D0%B4%D0%B0%D1%82-%D0%B4%D0%B8%D0%B0%D0%BC%D0%B0%D0%BD%D1%82%D0%B8%D1%82%D0%B5-%D0%BE%D1%82-%D0%BA%D0%BE%D1%81%D0%BC%D0%BE%D1%81%D0%B0-%D1%81%D0%BD%D0%B8%D0%BC%D0%BA%D0%B0", "text": "\"Какво знам за диамантите\", пита Търкиш в прочутия филм на Гай Ричи „Гепи\" („Snatch\") и сам си отговаря: „Не идват ли от Антверпен?\" Донякъде е прав: белгийският град е световен център за обработка и търговия на диаманти.  Тази снимка е направена от руския космонавт Сергей Рязенский, който в момента е на Международната космическа станция.  В свободното си време той е заснел уникалния кадър, който показва откъде наистина идват диамантите. На снимката се вижда диамантената мина Jwaneng в южната част на Ботсвана.          Мината е отворена през 1982 и се счита за най-богатата в света. Годишно концернът Дебсвана (Debswana) – смесено предприятие между производителя на диаманти De Beers и държавата Ботсвана – добива между 12 и 15 милиона карата от скъпоценните камъни или около 2400 до 3000 килограма. На повърхността мината е с размер около 2 км в диаметър. На снимката се вижда колко дълбоко се копае.    Скъпоценните камъни са заключени във вулканичните скали. Дупката, заснета от Рязанский ще достигне 675 м дълбочина.", "date": "2017.10.04", "title": "Така изглеждат диамантите от... Космоса (СНИМКА)"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373500-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-4-%D0%BE%D0%BA%D1%82%D0%BE%D0%BC%D0%B2%D1%80%D0%B8", "text": "Ще поискате драстично да промените обстановката и безцелно да заминете някъде. Ако се появи такава перспектива, бъдете внимателни на пътя и не преследвайте въображаеми мечти. Кореспонденцията в социалните мрежи, може да доведе до чувство на неудовлетвореност и разочарование. Ваш виртуален приятел, ще наговори излишни неща и дори, ще се осмели да ви критикува. Прекарайте по-голямата част от времето си на открито. Хубавото време, ще ви помогне да отвлечете вниманието си от най-неотложните проблеми и да релаксирате. Планираните срещи и важните събития, ще се проведат по план. Ако прибързате с подписването на договори, след това, ще се обвинявате за прибързаните стъпки. Ако днес работите добросъвестно, може да разчитате на признанието на колегите и награда от началниците. В личния живот, ще ви измъчват отношения с лице, към което отдавна сте загубили интерес. Приоритет трябва да ви бъдат финансовите въпроси. Ако успешно инвестирате в проект, ще получите пет пъти повече. Слушайте тялото си и не игнорирайте симптомите на простуда. Едва ли, ще искате да се разболеете точно сега? Пийте витамини и се обличайте според времето. В личния живот, не е необходимо да заемате изчаквателна позиция. Действайте от позицията на командир, само така, ще предразположите избраника си. Не пръскайте енергията си за всякакви глупости. Грижата и помощта към близките ви роднини, трябва да бъде на преден план, а останалото може да почака. Приятел, може да ви върне стар дълг, което ще засили финансовото ви състояние. Вечерни пътувания, не планирайте, особено с автомобил на дълги разстояния. Мечтите са мечти, но храната струва пари! Вие добра знаете това, така че се заемете с работа. Може да имате успех в изкуството, където да плувате като риба във вода. Ако оптимистично гледате на връзката си, то и избраника ви, ще се отнася към вас по-добре. Идеи, които имате от дълго време, могат да ви донесат финансови ползи. Ще забравите, че сте дали обещание на близък приятел. Но сутринта, ще се събудите в ужасно настроение, така че за благородни дела и дума не може да става. В личния живот, също ще е безнадежден мрак, за който, между другото, трябва да обвинявате себе си. Ако познавате думата \"компромис\", по-често я използвайте в отношенията с избраника си. Бъдете икономични и рационални в покупките. Не се изкушавайте от прекалено скъпи неща, които не са ви по джоба. Интересните и креативните ви идеи, ще се харесат на шефа ви, така че смело пристъпвайте към тяхното изпълнение. Вечерта, се поразходете преди лягане и си направете план за следващия ден.   Възможно е, отчаяно да се влюбите в човек, на който от дълго време симпатизирате. Не изграждайте илюзии и не очаквайте същите чувства. С течение на времето, всичко ще се реши от само себе си и ще сте благодарни, че не сте прибързали. Вечерта е подходяща за срещи с приятели, така че се уговорете предварително. Очакват ви, нови обещаващи контакти, както бизнес, така и в романтичен план. В крайна сметка, ще влезете в светъл кръг от събития и дори няма да искате да се върнете в реалността. Прекомерните изисквания, от страна на избраника ви, ще ви разстроят. Бъдете дискретни и не разкривайте чувствата си пред него. Трудът и усилията ви в работата, ще се изплатят според заслугите ви. Може дори да получите повече пари, отколкото очаквате. Възможно е приятно запознанство на пътя. Не правете предварителни планове, за да не изплашите късмета си. Вечерта, ще ви поканят на събитие, където може не само да се забавлявате, но и да покажете таланта си. Бъдете внимателни с хората, които ви провокират към незаконни действия. По време на разговор с влиятелен човек, внимателно подбирайте думите си и не жестикулирайте твърде много. Особено, ако от ползотворния разговор с него, зависи бъдещата ви кариера. Вечерта е благоприятна за занимания със спорт.", "date": "2017.10.04", "title": "Дневен хороскоп 4 октомври"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/373492-%D0%B4%D0%B0%D0%B4%D0%BE%D1%85%D0%B0-%D0%B1%D1%85%D0%BA-%D0%BD%D0%B0-%D0%B3%D0%BB%D0%B0%D0%B2%D0%BD%D0%B8%D1%8F-%D0%BF%D1%80%D0%BE%D0%BA%D1%83%D1%80%D0%BE%D1%80-%D0%B7%D0%B0-%D0%B0%D0%BD%D1%82%D0%B8%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B0-%D0%B4%D0%B5%D0%B9%D0%BD%D0%BE%D1%81%D1%82", "text": "Сигнал до главния прокурор Сотир Цацаров внесоха евродепутатът и заместник-председател на ВМРО Ангел Джамбазки и народният представител от Обединени патриоти Александър Сиди. В него те настояват Прокуратурата да се самосезира по повод дейността на организацията Български хелзинкски комитет (БХК). Патриотите от ВМРО настояват да бъде извършена проверка кой финансира БХК и дали финансиращият орган работи за чужди държави. Поводът да се обърнат към главния прокурор е писмо от председателя на БХК Красимир Кънев до евроинституциите, в което се настоява да не бъде одобрена кандидатурата на България за домакин на Европейската агенция по лекарствата, защото щели да бъдат нарушени права на лица с различна сексуална ориентация. Според Джамбазки и Сиди действията на БХК са насочени срещу интереса на страната ни. Твърдо сме убедени, че високообразованите специалисти от Агенцията ще дойдат да работят в България, а не да демонстрират своята сексуална ориентация. Отделно от това уверени сме, че в иначе широките правомощия и компетенции на лидерите на демократично устроения Европейски съюз, до които е адресирано въпросното писмо, не включват извънработните занимания и най-вече личния живот на тези хора, пишат в сигнала Джамбазки и Сиди. Публикуваме пълния текст на сигнала на ВМРО:", "date": "2017.10.04", "title": "Дадоха БХК на главния прокурор за антибългарска дейност"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373493-%D0%BD%D0%B5-%D1%81%D0%B0%D0%BC%D0%BE,-%D1%87%D0%B5-%D0%B5-%D0%B2%D1%8A%D0%B7%D0%BC%D0%BE%D0%B6%D0%BD%D0%BE,-%D0%B0-%D0%BD%D0%B0%D0%BF%D1%80%D0%B0%D0%B2%D0%BE-%D0%B7%D0%B0%D0%B4%D1%8A%D0%BB%D0%B6%D0%B8%D1%82%D0%B5%D0%BB%D0%BD%D0%BE", "text": "Все повече се разгарят споровете около способността на България да обезпечи 100% от електропотреблението си само от възобновяеми енергийни източници (ВЕИ), като слънце, вятър, вода, биомаса и други. За мен този отговор е категорично ДА, но за да не съм голословен ще ви покажа две елементарни сравнения. За основа на сравнението ще използваме познатата ни вече германска платформа ENERGY CHARTS. Ще разгледаме данните за ежедневното производство на електроенергия в Германия само от СЛЪНЦЕ и ВЯТЪР и ще го сравним със средното ежедневно потребление у нас. Количествата произведена електроенергия на графиката са показани в единици Тера-Ват-часа (ТВт.ч), което се явява кратно на МИЛИАРД кило-Ват-часа (кВт.ч). Средното дневно потребление на електроенергия, произведена от всички налични източници в България се равнява на по-малко от 0,095 ТВт.ч. Червената линия на графиката показва даже малко по-високо ниво от реалното. Ей така, да има малко запас. Но понеже страната ни не е толкова богата на ветрове, както северната Германия ще направя същото сравнение, но само по отношение на произведената електроенергия от СЛЪНЦЕ: България е поне 50% ПО-ДОБРО МЯСТО, за производство на електроенергия от слънце, отколкото в Германия. Мисля, че не е нужно да търсим отговора на въпроса, дали ВЕИ-тата могат да ни обезпечат на 100%? Чувам. ЧУВАМ! ЧУ-ВАМ! Цената? Средната дневна борсова цена на електроенергията в Германия, за 2017-та г. е над 16% по-ниска от същата в България и над 20% по-ниска от продаваната от АЕЦ “Козлодуй”. Защо тогава не го правим? Защото (из)родната политико-енерГЕПИйна мафия краде милиарди от нас, за да ни лъже, че ще ни построи и пусне нова “евтина” АЕЦ. Последните стъпки в тази посока бяха направени в близките дни:", "date": "2017.10.04", "title": "Не само, че е възможно, а направо задължително"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373494-%D1%81%D0%B2%D0%B0%D1%82%D0%B1%D0%B0%D1%82%D0%B0-%D0%BD%D0%B0-%D0%B2%D0%BE%D0%BB%D0%B5%D0%BD-%D0%B8-%D0%BA%D1%80%D0%B0%D1%8F%D1%82-%D0%BD%D0%B0-%E2%80%9C%D0%B0%D1%82%D0%B0%D0%BA%D0%B0%E2%80%9D", "text": "Дори и за виртуалните дисиденти, тоест хората, които страхливо пристъпват в социалните мрежи и държат на информационната си хигиена, няма как да не е станало ясно, че лидерът на “Атака” Волен Сидеров вдига тежка сватба и държи светът да научи за нея. Електронни агенции през 15 минути предаваха на живо какво се случва на вълнуващото събитие. “Волен Сидеров дойде с ретро-автомобил”, “Булката е със снежно бяла рокля”, “Бойко Борисов се появи на сватбата”… Дори човек да не държи на светските подробности, нямаше как да ги пропусне. На тържеството били поканени най-известните български изпълнители – Тони Димитрова, Васил Найденов, Силвия Кацарова и още поне десетина. Човек дори и да няма калкулатор ще направи сметката, че само парите платени за музика могат да изплатят пенсиите на половин София.    А това е едва началото – следват сватбените покани под формата на вестник, пир в елитен столичен ресторант, чийто цени къртят зъбите, цяла сюрия от известни гости, воглаве с премиера, министрите и кой ли още не от столичния хайлайф. Водопади от уиски, фонтани от шампанско, скъпи рокли, луксозни костюми, пури, коли, цветя, светски шум, суматоха, папараци, любопитни журналисти. Можем да си поиграем с цифрите, но събрано накуп целият този кеф, лукс и възторг сигурно е закръглил половин милион лева, а може и повече. Разгледайте снимките – те просто крещят “богатство”.   Да си богат, разбира се, не е престъпление. Нито пък сватбите по холивудски са извън закона. Всеки човек има правото да се отдава на щастието по начините по които са достъпни и възможни за него. Волен Сидеров е решил да пръска пари. Това не е само негова мания. Целият новоизлюпен български елит преживява себе си единствено през демонстрация на богатство. Това е формата да се отличиш от останалите лузъри. Ония там отвън ресторанта и тези в ресторанта, опиянени от собственото си величие и финансови възможности. Не ме разбирайте погрешно – това не е заклеймяване. Всеки друг би бил оправдан в подобно действие. Но Волен Сидеров… Волен? Дали той има правото на това? Дали тази демонстрация не убива мигом цялата му политическа кариера и предишни битки? Той сигурно има своя отговор, но моят е положителен.   Все пак в последните две години, преди сегашното хващане на властта за шлифера, “Атака” беше иззела крайнолявото говорене – то не бяха речи срещу монополисти, властимащи, хвърляне на амбразурата за всички, които взимат малки заплати и страдат от всекидневните бичове на порочната власт. През голяма част от времето не съм бил съгласен с “Атака”, нито с Волен, но тяхната социална битка беше достойна за уважение. Винаги съм смятал, че те поставят точна диагноза с грешни причини за нея, но по същество бяха прави за много от нещата, които говорят. Оставяме национализма настрани, той е блатиста територия в която няма пътеки. Но социалните каузи са винаги смислени.   Само че какво социално има в демонстрацията на богатство и лукс в държавата, където за една бройка щяха да въведат черно-бели учебници за бедни? Къде е “Атака” днес да говори за тези неща, къде е Волен да се изкаже по темата?       Къде е онзи борец срещу Бойко Борисов и цялата деградация на неговата политическа философия? Волен от миналото сигурно би извадил пистолет на сегашния Волен като вижда как кулминацията на сватбата е пристигането на същия този Борисов. И това не е израз на политическа мъдрост или някакъв пристъп на здрав разум. Това уви е симптом за същата тази поквара, която “Атака” в своите хулигански години ненавиждаше.    Те бяха антисистемни по грубия начин, а днес са се вписали в статуквото луксозно сред тави с ордьоври и изпълнителни келнери. Предишната “Атака” сигурно никога не е била бедна партия, но беше изразител на един гняв, който продължава да клокочи и днес. Само че гласът му остана самотен. Защото антисистемните бунтари днес са костюмари, които се опияняват от лукса и обичат да правят заглавия в жълтите сайтове.  Никога не съм бил симпатизант на “Атака”, но подозирам какво чувстват в тези мигове онези, които вярваха. Защото няма как да си господар на луксозните ресторанти и говорител на гневните едновременно. Двете неща се намират в диалектическо противоречие. В един от смислените си мигове като политик, май беше в началото на 42-рото Народно събрание, Волен Сидеров дръпна една реч към посланиците на чужди държави като им каза да не дават акъл и готови рецепти на българския народ. Онзи политик, опасявам се, остана в миналото.    Да, край него винаги е имало скандали, шумотевици, пластмасови маси, нощни сбивания и какви ли не клоунади, но това не разруши образа му докрай, защото много хора бяха убедени, че той е гласът на социалното недоволство, говорителят против политическата некоректност, която задушава и така нататък. Днес вече всички хейтъри на “Атака” трябва да са сигурни – онази партия е останала в далечното минало. Това, което е тя днес предпочита шампанското, а не скандалите. То се радва на луксозно битие, а не на парламентарните битки, кефи се на демонстрацията на богатство и забрави онези, които са ударени от прехода и нямат никакъв изход от мизерията.   Тъпо е човек от друга политическа сила да оценява други формации. Но това е диагноза не на “Атака”, която като всяка подобна партия е преходно явление. Това е диагноза на процес, при който системата дресира бунтарите, опитомява несъгласните и прави от хулиганите участници във вечната фабрика за произвеждане на статукво.   Само мога да си представя колко много хора са гледали тези снимки с огорчение и тъга. Те демонстрират свят, който е недостъпен за тях, който арогантно не иска да ги припознае. Който, в крайна сметка, е толкова различен от техния, че ги дели не пропаст, а цяла бездна. Не знам дали Волен Сидеров в началото на своята политическа кариера си е представял, че ще стигне дотук. Сватбата му е личен успех. Но знакът, който тя даде е прострелване в слепочието. Волен избра богатството. Опасявам се обаче, че то ще му приседне, независимо как се чувства днес.", "date": "2017.10.04", "title": "Сватбата на Волен и краят на “Атака”"}
{"url": "http://www.classa.bg/%D1%81%D0%B2%D1%8F%D1%82/item/373485-%D1%82%D1%80%D1%8A%D0%BC%D0%BF-%D0%BF%D0%BE%D0%BC%D0%BE%D0%BB%D0%B8-%D0%BF%D1%80%D0%B5%D0%B3%D0%BE%D0%B2%D0%B0%D1%80%D1%8F%D1%89%D0%B8%D1%8F-%D0%B4%D0%B0-%D0%B3%D0%BE-%D0%BF%D1%80%D0%B5%D0%B4%D1%81%D1%82%D0%B0%D0%B2%D0%B8-%D0%BA%D0%B0%D1%82%D0%BE-%D0%BB%D1%83%D0%B4-%D1%87%D0%BE%D0%B2%D0%B5%D0%BA", "text": "По време на среща през септември в Овалния кабинет, американският президент Доналд Тръмп даде инструкции на Робърт Лайтхайзер, един от основните си преговарящи, как да го представи по време на преговорите по Споразумението за свободна търговия между САЩ и Южна Корея, казват източници от портала Axios. В присъствието на държавния секретар Рекс Тилерсън и министъра на отбраната Джеймс Матис, президентът говори за възможността да оттегли страната си от тези преговори и даде на Лайтхайзер период от 30 дни, за да убеди южнокорейците. \"И ако те не предлагат отстъпки, аз ще се откажа от споразумението\", каза той. В отговор, преговарящият обеща да натисне азиатските партньори в този краен срок, но беше прекъснат от Тръмп, който заяви \"Това не е въпрос как трябва да се преговаря, не им казвай, че разполагат с 30 дни. Кажи им: Този човек е толкова луд, че може да се откаже от споразумението по всяко време\". После Тръмп добави и към своя екип, „Мога да го направя и вие всички трябва да знаете, че мога\". Според портала, Белият дом не отрича съдържанието на този разговор. Изправени пред подобни твърдения, през април група американски психиатри заявиха, че президентът има психични заболявания. \"По-лошо от това да бъдеш просто лъжец или нарцисист, Тръмп е и параноик, има и мегаломания\", казаха те. Руски експерти са критикували подобни изявления и считат, че е невъзможно да се диагностицира човек само защото \"действа по този или друг начин при определени обстоятелства\". По мнението на тези експерти само лекарят, който лекува директно пациента, може да го диагностицира.", "date": "2017.10.04", "title": "Тръмп помоли преговарящия да го представи като \"луд човек\""}
{"url": "http://www.classa.bg/%D1%81%D0%B2%D1%8F%D1%82/item/373486-%D0%BA%D1%80%D0%B0%D0%BB%D1%8F%D1%82-%D0%BD%D0%B0-%D0%B8%D1%81%D0%BF%D0%B0%D0%BD%D0%B8%D1%8F-%D1%80%D0%B0%D0%B7%D0%BA%D1%80%D0%B8%D1%82%D0%B8%D0%BA%D1%83%D0%B2%D0%B0-%D0%B1%D0%B5%D0%B7%D0%BE%D1%82%D0%B3%D0%BE%D0%B2%D0%BE%D1%80%D0%BD%D0%BE%D1%82%D0%BE-%D0%BF%D0%BE%D0%B2%D0%B5%D0%B4%D0%B5%D0%BD%D0%B8%D0%B5-%D0%BD%D0%B0-%D0%BA%D0%B0%D1%82%D0%B0%D0%BB%D1%83%D0%BD%D1%81%D0%BA%D0%B8%D1%82%D0%B5-%D0%BB%D0%B8%D0%B4%D0%B5%D1%80%D0%B8", "text": "Испанският крал Фелипе VI се присъедини към правителството на страната си, като обяви референдума за независимост на Каталуния за незаконен, предава БТВ.   В телевизионно обръщение към нацията той разкритикува властта в провинцията, която проведе допитването, въпреки забраната от страна на Мадрид и въпреки командироването на стотици полицаи, които пратиха близо 1000 граждани в болница. „Държавата трябва да осигури конституционния ред и върховенството на закона в Каталуния\", обяви кралят.  Той посочи, че „някои представители на властта\" в провинцията са нарушили Конституцията и автономния статут на региона и са демонстрирали „неприемлива нелоялност\" и „безотговорно поведение\".   „Днес каталунското общество е разбито и в състояние на конфликт\", заяви Фелипе VI и подчерта, че като крал има ангажимент към „единството на Испания\".", "date": "2017.10.04", "title": "Кралят на Испания разкритикува безотговорното поведение на каталунските лидери"}
{"url": "http://www.classa.bg/%D1%81%D0%B2%D1%8F%D1%82/item/373487-%D0%BA%D0%B0%D1%82%D0%B0%D0%BB%D1%83%D0%BD%D1%81%D0%BA%D0%B8%D1%8F%D1%82-%D0%BB%D0%B8%D0%B4%D0%B5%D1%80-%D0%BE%D0%B1%D1%8F%D0%B2%D1%8F%D0%B2%D0%B0%D0%BC%D0%B5-%D0%BD%D0%B5%D0%B7%D0%B0%D0%B2%D0%B8%D1%81%D0%B8%D0%BC%D0%BE%D1%81%D1%82-%D0%B4%D0%BE-%D0%B4%D0%BD%D0%B8", "text": "Каталуния ще обяви независимост до дни. Това обяви премиерът на автономната испанска Карлес Пучдемон в първото си интервю след проведения референдум, обявен за незаконен от властите в Мадрид. Пучдемон заяви, че правителството му ще \"действа в края на тази седмица или в началото на следващата\".   На въпроса какво би направил, ако испанското правителство се намеси и поеме контрола над каталунското правителство, Пучдемон каза, че това ще бъде „грешка, която променя всичко\", предава БНР.   Регионалният лидер допусна възможността Каталуния да обяви едностранно независимост от Испания в неделя, след като въпреки силовите мерки на полицията, каталунците гласуваха и 90 процента от пусналите бюлетина (които бяха 40 процента от 7-милионното население на областта) подкрепиха отделяне на областта.   Иначе общо 700 000 души са участвали във вчерашната обща стачка в Каталуния. Тя беше насочена срещу полицейското насилие в деня на референдума, а действията се изразяваха в блокиране на пътища и със стотици хиляди излезли по централните площади на Барселона.", "date": "2017.10.04", "title": "Каталунският лидер: Обявяваме независимост до дни"}
{"url": "http://www.classa.bg/%D1%81%D0%B2%D1%8F%D1%82/item/373488-%D1%81%D0%B5%D1%81%D1%82%D1%80%D0%B0%D1%82%D0%B0-%D0%BD%D0%B0-%D1%81%D0%B5%D0%B2%D0%B5%D1%80%D0%BD%D0%BE%D0%BA%D0%BE%D1%80%D0%B8%D0%B9%D1%81%D0%BA%D0%B8%D1%8F-%D0%BB%D0%B8%D0%B4%D0%B5%D1%80-%D1%82%D0%B0%D0%B9%D0%BD%D0%BE%D1%82%D0%BE-%D0%BE%D1%80%D1%8A%D0%B6%D0%B8%D0%B5-%D0%BD%D0%B0-%D0%BF%D1%80%D0%BE%D0%BF%D0%B0%D0%B3%D0%B0%D0%BD%D0%B4%D0%B0%D1%82%D0%B0-%D0%BD%D0%B0-%D0%BF%D1%85%D0%B5%D0%BD%D1%8F%D0%BD-%D1%81%D0%BD%D0%B8%D0%BC%D0%BA%D0%B8", "text": "Специален екип изучава всички американски статии, свързани със Северна Корея и изготвя своевременен отговор от името на Ким Чен Ун. Севернокорейската пропаганда е с дълги традиции, тя е специално оръжие за \"масово разсейване\". Пропаганда и агитация Официалното наименование на комуникационната служба на Пхенян е Дирекция \"Реклама и Информация\", по-известна е обаче като Департамент \"Пропаганда и Агитация\".    Тя се ръководи от Ким Йо-Джон, тридесетгодишната по-малка сестра на Ким Чен Ун, която разполага със сериозна власт зад кулисите, но рядко се показва пред публика.    Лицето на пропагандата е Ри Чун Хи, 74-годишната телевизионна говорителка, която от 1971 година с неизменния розов традиционен костюм, съобщава добри и лоши новини за Народна демократична република Корея.      Всъщност и прословутата реч на Ким Чен Ун от 22 септември не е произнесена лично от него. Той се снима с текста в ръка, седнал на бюрото. Цялото обръщение е прочетено по телевизията от гласа на Ри Чун Хи. Така младата Ким Йо-Джон и възрастната Ри Чун Хи са стожерите и разпространителите на великите планове на генерал Ким.      Говорителката Ри Чун Хи         Департаментът \"Пропаганда и Агитация\" подбира и разпространява снимките от изстрелванията на севернокорейските ракети. От миналата година те публикуват все повече фотоси и видеа. Като например Ким, който инспектира миниатюрна атомна бомба, готова да бъде поставена на главата на ракета.    На 15 септември беше заснет и разпространен и тестът на балистичната ракета Hwasong-12, която прелетя над Япония. За случая бе използвана и самоходна ракетна установка. Големият камион се оказва невредим след изпитанието дали издържа на огън. Една от най-големите заплахи, идващи от страна на Пхенян, е именно способността да мести непрекъснато своите ракети, защото това намалява възможностите на американците да ги обезвредят.    В заключение: Ким иска да има оперативна ядрена ракета и да докаже това пред света. Пропагандата му помага да предаде посланието: \"Искаме да установим равновесие между реалната и ядрената сила, та американците да не посмеят да мислят повече за военни опции\".        Ким Йо-Джон е церемониалмайсторът на режима, човекът, начело на пропагандата. От юли 2015 година тя ръководи департамента \"Пропаганда и агитация\" на мястото на възрастния Ким Ки-нам, който я въвежда в занаята. Според наблюдатели на режима в Пхенян, тя е в дъното на много събития, целящи да подхранват култа към личността на брат й. Но разликата между сестрата на диктатора и предшествениците й е, че тя действа с размах. Именно тя предлага образа на Ким като \"човек от народа\", с непрекъснати посещение на фабрики, инсталации, сгради, училища и детски градини. Нейна е и идеята страната да се отвори за чуждестранни посетители.      Много време информацията за дребната млада жена е доста оскъдна. Тя е родена на 26 септември 1987 година и няколко години посещава същото училище в Берн, Швейцария, като брат си. Така двамата живеят в непосредствен контакт, под зоркия надзор на чичо си и леля си и, а десетки агенти следят всяка тяхна стъпка.    Свидетели разказват, че Ким Йо-Джон непрекъснато е била следвана от жени, които са я придружавали по пътя от резиденцията до училището. През 2000-та година Ким Йо-Джон се връща в Северна Корея, но не се изключва междувременно да е учила в университет в чужбина. Връзката с брат й става все по-близка, и се усилва след смъртта на родителите й и възкачването му на власт.          Около 2007 година Ким Йо-Джон влиза в партията и вероятно две години по-късно, тя се появява за първи път в обществото. Сестрата е редом до Ким в селскостопански университет. През 2013-та година е назначена за началник на кабинета на председателя. Скоро след това тя става шеф на пропагандата. Това е важен пост, защото САЩ и Съвета за сигурност на ООН наложиха санкции именно на департамента, ръководен от нея, считайки, че той е от изключителна важност.   Преместванията на Ким Ким Йо-Джон диктува какво да пишат медиите чрез своята служба, решава кои снимки да бъдат разпространени, координира коментаторите, готови само при подаден знак да се обявяват в подкрепа на Пхенян. Анализатори твърдят, че са виждали сестрата на Ким в различни случаи да дава заповеди и прави знаци на охраната на брат си. Счита се, че именно тя е посъветвала лидера да бъде по-предпазлив при появите си пред публика, притеснена, че мерките за сигурност няма да издържат на атака.          Нейна заслуга е, че направи комуникационната система по-гъвкава. Преди време минаваха дни преди да бъде публикувана реакция на правителството или на държавния ръководител, а сега отговорът идва в реално време. Цели отдели анализират публикациите за Пхенян, като обръщат специално внимание на социалните мрежи.    Други се занимават да поддържат жив огъня на революцията със стихотворения, слогани, разкази, плакати и пощенски марки. Паралелна дейност, която се добавя към мобилизационната кампания в страната, където всичко е замислено за \"двойна употреба\" - за граждански и военни цели. Северна Корея всъщност е в постоянно състояние на война.", "date": "2017.10.04", "title": "Сестрата на севернокорийския лидер - тайното оръжие на пропагандата на Пхенян (СНИМКИ)"}
{"url": "http://www.classa.bg/%D1%81%D0%B2%D1%8F%D1%82/item/373489-%D0%B1%D1%80%D1%8E%D0%BA%D1%81%D0%B5%D0%BB-%D0%BF%D0%B8%D1%82%D0%B0-%D1%81%D0%BE%D1%84%D0%B8%D1%8F-%D0%B7%D0%B0%D1%89%D0%BE-%D0%BB%D0%BE%D0%B7%D0%B0%D0%BD-%D0%BF%D0%B0%D0%BD%D0%BE%D0%B2-%D0%BA%D1%80%D0%B8%D0%B5-%D0%B8%D0%BC%D1%83%D1%89%D0%B5%D1%81%D1%82%D0%B2%D0%BE-%D0%B8-%D0%B4%D0%BE%D1%85%D0%BE%D0%B4%D0%B8", "text": "Номиналният председател на Върховния касационен съд Лозан Панов е на път да сложи \"мръсно петно\" върху имиджа на България пред органите на Европейския съюз. Опитът на политизирания съдия да укрие от Сметната палата публичната си декларация за доходите и притежаваното от него и от семейството му имущество за 2016 г., най-вероятно ще бъде обект на специално внимание в предстоящия Мониторингов доклад на Европейската комисия за България.      [Снимка: Георги КОЛЕВ, БЛИЦ]    Панов е резил за правосъдната система на България При последната визита в София на европейските експерти, между 26 и 28 септември, те са се интересували как се прилагат новите промени в съдебното законодателство, които увеличиха прозрачността на доходите на магистратите. В този контекст е попаднало питането на чиновниците: Каква е причината председателят на Върховния съд, единствен от 25-членния Висш съдебен съвет, да не декларира апартаментите, магазините, гаражите и спестяванията, както неговите, така и на съпругата му?    Заради флагрантния пример за потъпкване на закона, Лозан Панов бе даден на Държавна агенция \"Национална сигурност\" и на данъчните, както е по закон. Държавните институции следва да направят пълна данъчна ревизия на имотното и финансово състояние на Панов, който притежава множество апартаменти на елитни столични адреси. Брюксел се вълнувал и от хибридната акция по изкарването на председателя на ВКС за жертва на умишленото развъртане на болтовете на гумите на служебния му автомобил. След като се разбра, че шофьорът от НСО на Лозан Панов е бил негов приятел от училище, председателят на ВКС предпочете да се откаже от ползването на услугите на службата.      Освен с позорния акт, че България е единствената държава - член на Европейския съюз, чийто председател на най-висшата съдебна инстанция е обект на данъчна проверка, \"заслугите\" на Лозан Панов към съдържанието на предстоящия мониторингов доклад се изразяват и в опитите за политизиране на съдебната система.    Европейските чиновници дори изразили надежда, че новият състав на Висшия съдебен съвет няма да продължи досегашната политика на Панов и компания – да използват институцията, за да обслужват интересите на подсъдими олигарси и бегълци от правосъдието. Брюксел се надявал на един прагматичен и ангажиран с реалните проблеми на съдебната система Висш съдебен съвет. Самият доклад на ЕК се очаква в края ноември тази година, което е с три месеца по-рано от предвиденото. Заради Председателството на Съвета на ЕС, което България поема от началото на 2018 година, мониторинговият доклад се очаква освен по-рано, но и да има по-скоро положителен характер, ако се изключат гафовете, сътворени от Панов, досегашен член на ВСС.    Тежкото нарушение на Панов, със сигурност, ще има негативни последици. Очаква се Брюксел да удължи мониторинговия механизъм с още поне една година, за да е сигурен, че дори \"съдия №1\", пък бил той и Лозан Панов, ще постави себе си под върховенството на закона.", "date": "2017.10.04", "title": "Брюксел пита София: Защо Лозан Панов крие имущество и доходи?"}
{"url": "http://www.classa.bg/%D1%81%D0%B2%D1%8F%D1%82/item/373490-%C2%AB%D1%80%D1%83%D1%81%D0%BA%D0%B0%D1%82%D0%B0-%D1%88%D0%BF%D0%B8%D0%BE%D0%BD%D0%BA%D0%B0%C2%BB-%D0%BD%D0%B0%D1%82%D0%B0%D0%BB%D0%B8%D1%8F-%D0%B2%D0%B5%D1%81%D0%B5%D0%BB%D0%BD%D0%B8%D1%86%D0%BA%D0%B0%D1%8F-%D0%B7%D0%B0-%D0%B4%D0%BE%D0%BD%D0%B0%D0%BB%D0%B4-%D1%82%D1%80%D1%8A%D0%BC%D0%BF-%D0%BC%D0%BB%D0%B0%D0%B4%D1%88%D0%B8", "text": "\r\n \r\n           Това разказа самата Веселницкая в ексклузивно интервю за нашата агенция. \r\n  Адвокат Веселницкая искаше да бъде изслушана в Конгреса. А Тръмп очакваше, че руската дама юрист ще му донесе компромат за Хилари Клинтън. И не се разбраха. \r\n  «Подкрепата, за която помолих господин Доналд Тръмп-младши, разказвайки му историята за Браудър, за лобирането на закона на Магнитски, за лъжата, която беше измислена след смъртта на Магнитски от Браудър и неговите технологии, която беше приета без проверка от конгресмените, за причините, защо всички това беше прието без проверки, за престъпните пари, които пристигнаха в Ню Йорк през 2007, и от 2008 започнаха да отиват за финансиране на демократичната партия. Между другото тези пари отидоха и за двете избирателни кампании на господин Обама – споделя пред News Front Веселницкая. \r\n   \r\n  «А всичките тези истории за Голдстоун, който написа, че там се очаква някаква среща с кралски прокурор и ще пристигне на срещата някаква посредничка, всичко това няма никакво отношение към реалните събития. Като се вземе предвид, че Гладстон съм го предупреждавала писмено, че ми е необходима подкрепа в Конгреса. И го бях помолила за разрешение, да взема на срещата с Доналд Тръмп-младши Ринат Ахметчин, който да се занимава с тези въпроси в Конгреса»- разказва още адвокат Веселницкая. \r\n  «Ще ви кажа и още нещо, ако имах такава възможност, същата информация да представя на Госпожа Клинтън, щях да го направя» – подчертава Веселницкая. \r\n  Кой още е присъствал на тази среща с Тръмп-младши, кои от американските политици са се срещали с Наталия Веселницкя, как и защо е попаднала в САЩ и други подробности, които влязоха в шокиращата история за «руската шпионка» вижте във видеото по-долу; \r\n   \r\n     Веселницка разказа за снимките на документалния филм за Закона на Магнитски и Браудър  Скандалния закон на Магнитски приет в САЩ на основата на лъжливи показания, зад който стоят мошеници, които ограбиха както руски, така и американски данъкоплатци. За всичко това ще разкаже в новия документален филм адвокат Наталия Веселницкая. \r\n  « Ние направихме няколко опита да представим пред Конгреса, че най-вероятно и самия закон на Магнитски, и хора, които го инициираха , са били финансово мотивирани. \r\n  И са били мотивирани преди всичко мотивирани финансово, с парите, които са били откраднати от нашата страна» — разказва в интервю пред нашата агенция адвокат Веселницкая. \r\n  Предстои снимането на съвместен филм с нашата агенция и Наталия Веселницкая . \r\n  « Руската шпионка» както я наричаха западните медии, сподели, че никой няма интерес от истината в САЩ, която е готова да сподели. \r\n  « Никой в САЩ, нито прокурорите, нито ФБР, или политиците нямат интерес да излезе на бял свят моя разказ» \r\n  Всяка от страните, и републиканците, и демократите, искат да ме използват в тази атака. \r\n  Мисля, че вие сте в състояние да покажете, и пред народа на САЩ, това което знам аз. \r\n      ", "date": "2017.10.04", "title": "«Руската шпионка» Наталия Веселницкая за Доналд Тръмп-младши"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/373491-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0-%D1%81%D0%B5-%D1%82%D1%80%D0%B5%D1%81%D0%B5-%D0%BE%D1%82-%D1%87%D1%83%D0%B4%D0%BE%D0%B2%D0%B8%D1%89%D0%BD%D0%B0%D1%82%D0%B0-%D0%BA%D0%BE%D1%80%D1%83%D0%BF%D1%86%D0%B8%D1%8F-%D0%BD%D0%B0-%D0%B3%D0%B5%D1%80%D0%B1", "text": "Държавата се тресе от чудовищната корупция на ГЕРБ и от наглостта на Борисовите хайдуци, а народът лющи люта ракия и попържа властта на маса. С този масов героизъм проспахме пет века турско, сега ще проспим и Борисовата тирания.        Вместо хасковският плебс да окупира мафиотизираната община и развее байряка на свободата, той е нарамил чушкопека. Вместо парламентът да е обсаден от гневна тълпа и депутатите да се крият в миши дупки, утре гербаджийските мишки ще ни четат конско от парламентарната трибуна.", "date": "2017.10.04", "title": "Държавата се тресе от чудовищната корупция на ГЕРБ"}
{"url": "http://www.classa.bg/%D1%81%D0%B2%D1%8F%D1%82/item/373478-%D0%BD%D0%B5%D0%BE%D1%87%D0%B0%D0%BA%D0%B2%D0%B0%D0%BD%D0%BE-%D0%BF%D0%BE%D1%81%D0%BB%D0%B5%D0%B4%D1%81%D1%82%D0%B2%D0%B8%D0%B5-%D0%BE%D1%82-%D0%B7%D0%B5%D0%BC%D0%B5%D1%82%D1%80%D0%B5%D1%81%D0%B5%D0%BD%D0%B8%D0%B5%D1%82%D0%BE-%D0%B2-%D1%8F%D0%BF%D0%BE%D0%BD%D0%B8%D1%8F-%D0%BF%D1%80%D0%B5%D0%B7-2011-%D0%B3%D0%BE%D0%B4%D0%B8%D0%BD%D0%B0", "text": "Американски учени разкриха в проучване, публикувано в списанието Science, че земетресението от март 2011 г. в района на Тохоку в Япония е предизвикало \"извънредна\" миграция на морски видове от Япония в Северна Америка. Според портала Gizmodo изследването установило, че около 300 крайбрежни организма от Япония са преминали през Тихия океан, достигайки Хавай и западното крайбрежие на Северна Америка през шестте години след най-силното земетресение в страната. Организмите били завлечени в океана от силното цунами, причинено от земетресението и тяхната миграция била улеснена от наличието на морски отпадъци, съставени от елементи като полистиренови съдове, бутилки и гуми. Всички тези обекти, създадени от човека, отбелязват изследователите, благоприятстват \"транс-океанското оцеляване и разпръскването на крайбрежните видове чрез дълга навигация\". Според учените организмите, които са мигрирали благодарение на човешките отпадъци, варират от едноклетъчни протозои до големи колонии от миди. Нито един от тези видове, твърдят те, \"не е бил транспортиран преди това между континентите\". Проучването засега не е в състояние да определи дали някой от тези организми е могъл да се установи вече на бреговете, до които са пристигнали.", "date": "2017.10.04", "title": "Неочаквано последствие от земетресението в Япония през 2011 година"}
{"url": "http://www.classa.bg/%D1%81%D0%B2%D1%8F%D1%82/item/373481-%D1%8E%D1%80%D0%B3%D0%B5%D0%BD-%D1%80%D0%BE%D1%82-%D0%B8-%D1%81%D1%82%D1%80%D0%B5%D0%BC%D0%B5%D0%B6%D1%8A%D1%82-%D0%BA%D1%8A%D0%BC-%D0%B8%D1%81%D1%82%D0%B8%D0%BD%D0%B0%D1%82%D0%B0", "text": "              Юрген сигурно ще погледне насмешливо откъм Отвъдното, ако ме чуе, че се мъча с тази дилема. Защото в личен план той беше не патетичен, а по-скоро скептичен човек. Като публицист обаче пишеше с много патос. Просвещенски патос, бих казал. Явно се чувстваше като човек с мисия. Мисия да осветява най-вече онези сумрачни кьошета, където тайно си даваха среща политиката, икономиката и престъпният свят. Това му беше на сърцето: да разкрива как мафиотски, престъпни структури подриват основите на демокрацията. И всъщност беше един от първите, които подхванаха темата за организираната престъпност, станала особено популярна след края на Студената война.       Запознахме се някъде през 2002 или 2003 година, когато пишеше книгата си \"Гангстерите от Изтока\", за която имаше нужда от контакти, консултации и помощ. Мисля, че тъкмо тогава му дойде и идеята за \"Новите български демони\", която по-късно вдигна такъв шум в България. В предговора ѝ между другото той пише: \"В тази книга предприемам рискования опит да разкрия колко дълбоко са проникнали криминалните структури в политическия, стопанския и обществения живот на България, както и от какво се храни този злокачествен тумор\". Както е известно, заради тази книга през 2010 година бившият вътрешен министър от БСП Румен Петков заведе срещу него дело за клевета, наричайки го \"лъжец, циник, безгръбначно мекотело и нищожество\". Юрген Рот бе оправдан. А ако питате мен, всъщност Петков трябваше да бъде осъден за обида.   Юрген често имаше вземане-даване с правосъдието. Критиците му го обвиняваха, че търси сензацията и скандала, а тезите му невинаги са подкрепени с достатъчно факти. Дори бившият канцлер Герхард Шрьодер заведе дело срещу автора, а съдът постанови да бъдат пренаписани няколко пасажа от книгата \"Кланът Германия\", където Юрген правеше връзка между едно посещение на Шрьодер в Обединените арабски емирства и връзките му с \"Газпром\". В германските медии за него се беше наложило клишето \"спорен автор\", но той самият беше убеден, че е добросъвестен разследващ журналист.   Чел съм повечето от книгите му и мога да кажа, че и двете твърдения са верни. Юрген наистина с упоритост и много труд разравяше крайно сложни и дори опасни теми. Факт е обаче, че той живееше от книгите си (а по-рано правеше и документални филми) и му беше много важно тези книги да се продават добре. Поради това понякога наистина се движеше на ръба между фактите и предположенията и по острието на бръснача, който го заплашваше със съдебни дела, ако не и с нещо по-лошо. Тук си спомням и за цирка, който му бяха устроили в България, когато се движеше с полицейска кола със синя лампа. Австрийският журналист Кид Мьохел пише за него: \"Юрген Рот имаше най-добрите възможни контакти със следствени органи по цялото земно кълбо и беше прокарал пътека до многобройни прокуратури.\"   Германският вестник \"Райнише Пост\" го нарича \"най-добрия познавач на материята\", а криминологът Томас Фелтес заяви, че \"неговите книги биха липсвали както на читателската публика, така и на някои следователи\". Лично аз също съм сигурен, че книгите му наистина спестяват много работа на правоприлагащите органи. Освен това Юрген наистина беше великолепен разказвач, който държеше читателя до последната страница.   Тъкмо поради своя писателски талант той често пъти си навличаше критиката и сарказма на други разследващи журналисти, които смятат част от книгите му за несериозни. Споменатият вече Кид Мьохел също не премълчава слабостите на Юрген, но в обобщение пише: \"Юрген Рот написа много книги, включително и много хубави книги. Но преди всичко той беше забележителен човек, който остана верен на принципите си.\"   И за мен под черта това остава най-важното: Юрген наистина беше изключително принципен в стремежа си към прозрачност и истина.", "date": "2017.10.04", "title": "Юрген Рот и стремежът към истината"}
{"url": "http://www.classa.bg/%D1%81%D0%B2%D1%8F%D1%82/item/373479-%D1%81%D1%82%D1%80%D0%B5%D0%BB%D0%B5%D1%86%D1%8A%D1%82-%D0%B2-%D0%BB%D0%B0%D1%81-%D0%B2%D0%B5%D0%B3%D0%B0%D1%81-%D1%81%D0%B8%D0%BD-%D0%BD%D0%B0-%D0%B5%D0%B4%D0%B8%D0%BD-%D0%BE%D1%82-%D0%BD%D0%B0%D0%B9-%D0%B8%D0%B7%D0%B4%D0%B8%D1%80%D0%B2%D0%B0%D0%BD%D0%B8%D1%82%D0%B5-%D0%BF%D1%80%D0%B5%D1%81%D1%82%D1%8A%D0%BF%D0%BD%D0%B8%D1%86%D0%B8-%D0%B2-%D0%B0%D0%BC%D0%B5%D1%80%D0%B8%D0%BA%D0%B0", "text": "Стивън Падок, стрелецът на 64 години, който в понеделник извърши смъртоносна атака чрез стрелба в тълпата от висок етаж на хотела Мандалей Бей в Лас Вегас, е син на известен престъпник, съобщава The Daily Mail \". Известно е, че бащата, Бенджамин Хоскинс Падок, е банков обирджия, който избягал от федерален затвор в Тексас през 1969 г., докато излежавал присъда от 20 години. След това Падок влезе в списъка на най-издирваните от ФБР, от който беше махнат през 1977 г. Година по-късно, престъпникът е намерен от полицията в Орегон. Беглецът е диагностициран като \"психопат\" с възможни \"тенденции към самоубийство\", според агенцията. Освен това се появиха сведения, че е бил милионер, изкарал парите си от сделки с недвижими имоти! Според разследващите през последните години просто харчел парите си. Падок играел често на хазарт, като залагал пари в брой. Съобщава се, че е имал над 40 единици оръжие. Справка на полицията показва, че то е закупено легално.", "date": "2017.10.04", "title": "Стрелецът в Лас Вегас - син на един от най-издирваните престъпници в Америка"}
{"url": "http://www.classa.bg/%D1%81%D0%B2%D1%8F%D1%82/item/373480-%D1%81%D0%B0%D1%89-%D0%B7%D0%B0%D0%BF%D0%BE%D1%87%D0%B2%D0%B0%D1%82-%D0%BB%D0%BE%D0%B2-%D0%BD%D0%B0-%D1%87%D0%BB%D0%B5%D0%BD%D0%BE%D0%B2%D0%B5-%D0%BD%D0%B0-%D0%B1%D0%B0%D0%BD%D0%B4%D0%B0%D1%82%D0%B0-%D0%BC%D0%B0%D1%80%D0%B0-%D1%81%D0%B0%D0%BB%D0%B2%D0%B0%D1%82%D1%80%D1%83%D1%87%D0%B0-%D0%B2-%D1%86%D0%B5%D0%BD%D1%82%D1%80%D0%B0%D0%BB%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0", "text": "Хондурас, Гватемала и Ел Салвадор, страните, които съставят така наречения Северен триъгълник на Централна Америка, координират съвместните операции на Съединените щати срещу членовете на бандата Мара Салватруча и нейния съперник – бандата Barrio 18. За тази цел се провеждат разговори в град Маями (Флорида, САЩ) между прокурорите от Хондурас -Оскар Чинчила; Гватемала - Телма Алдана и Ел Салвадор - Дъглас Мелендес, заедно с помощника на американския главен прокурор, Род Розенщайн. Целта е следването на регионалната стратегия срещу банди и трафик на наркотици, предаде портал Контрапунто. Говорителят на публичното министерство на Хондурас Юри Мора заяви, че целта е да се обсъдят извлечените поуки, бъдещите действия и информацията, която да бъде споделена между четирите народа. Също така да се очертае съвместна стратегия между САЩ и страните от Северния триъгълник, която да \"нанесе точни удари на тези банди, на организираната престъпност и трафика на наркотици\". Хондурас, Гватемала и Ел Салвадор съставляват един от най-насилствените райони в света, дължащо се на бедствието от банди, трафик на наркотици и организираната престъпност. Престъпни групи като Мара Салватруча (MS13) и Barrio 18 удариха трите държави и са причина за високите нива на убийства. Засега Службата на главния прокурор на САЩ съобщи, че повече от 3,800 членове на MS13 и Barrio 18 са били обвинени в съда в Съединените щати и Централна Америка като част от т.нар. Оперативен регионален щит. Между съдените членове на бандите, повече от 70 – са в американски съдилища, главно в Калифорния, Мериленд, Масачузетс, Ню Йорк, Охайо и Вирджиния. Междувременно 284 членове на бандите бяха обвинени от властите в Гватемала, а 14 учреждения и 11 луксозни автомобила бяха заловени в Хондурас, както бяха задържани и 12 членове на групата за пране на пари. В същото време в Ел Салвадор са извършени повече от 1400 арести, добави генералният прокурор на САЩ.", "date": "2017.10.04", "title": "САЩ започват лов на членове на бандата  Мара Салватруча в Централна Америка"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373482-%D0%BA%D0%B0%D0%BA%D0%B2%D0%BE-%D0%BD%D0%B8-%D0%B4%D0%B0%D0%B2%D0%B0-%D0%BF%D0%BE%D0%B2%D0%B5%D1%87%D0%B5-%D1%83%D0%B4%D0%BE%D0%B2%D0%BE%D0%BB%D1%81%D1%82%D0%B2%D0%B8%D0%B5-%D0%BE%D1%82-%D1%81%D0%B5%D0%BA%D1%81%D0%B0-%D0%BD%D0%B5-%D0%B5-%D1%85%D1%80%D0%B0%D0%BD%D0%B0%D1%82%D0%B0", "text": "Проучване в Обединеното кралство установи, че шопингът може да бъде толкова възнаграждаващ, колкото сексът и храната, съобщават британските медии. Изследователите са анализирали физиологичните ефекти на тази дейност и са установили, че \"вдъхновеното пазаруване\" може да осигури удовлетворение, сравнимо с това от сексуален контакт. Работата се основава на анализ на мозъчните гама вълни на участниците, свързани с умствените състояния на екстремно удоволствие и творчество. Според резултатите, 84% от \"вдъхновените купувачи\" - онези, които прилагат интуиция по време на пазаруване и придобиват това, което наистина искат, като израз на своята индивидуалност, са изпитали удоволствие, сравнимо с победа в състезание от Формула 1 или от сексуална връзка. В същото време, учените се сблъскали с друга категория участници, които съставляват около половината от клиентите на магазините. Те не се чувстват вдъхновени от пазаруването и дори тази дейност ги уморява. Тази група от хора казва, че пазаруват, за да бъдат в съответствие с тенденциите, но покупките генерират у тях по-малко удоволствие от \"вдъхновените купувачи.\" Проучването установи, че е възможно да влезете в кръга на \"вдъхновените купувачи\" и да получите това екстремно удоволствие, винаги когато се поддържа \"спокойно състояние на ума\".", "date": "2017.10.04", "title": "Какво ни дава повече удоволствие от секса (не е храната)"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373484-%D1%81%D0%B2-%D1%81%D0%B2%D1%89%D0%BC%D1%87%D0%BA-%D0%B9%D0%B5%D1%80%D0%BE%D1%82%D0%B5%D0%B9,-%D0%B5%D0%BF-%D0%B0%D1%82%D0%B8%D0%BD%D1%81%D0%BA%D0%B8-%D1%81%D0%B2-%D0%BC%D1%87%D1%86%D0%B0-%D0%B2%D0%B8%D1%80%D0%B8%D0%BD%D0%B5%D1%8F-%D0%BF%D1%80%D0%B5%D0%BF-%D0%BF%D0%B0%D0%B2%D0%B5%D0%BB-%D0%BF%D1%80%D0%B5%D0%BF%D1%80%D0%BE%D1%81%D1%82%D0%B8", "text": "Житие на св. свещеномъченик Йеротей, епископ Атински   Св. Йеротей бил приятел на св. Дионисий Ареопагит. И той като него, макар малко по-късно, бил обърнат към Христа от св. апостол Павел.   Йеротей също ходил в Йерусалим с другите апостоли за Успението на пресвета Богородица.    Той бил един от тия, които ангелогласно пеели духовни песни, когато апостолите с благоговение носели пречистото тяло на светата Божие Майка от дома на св. Йоан Богослов до нейния гроб в Гетсимания.   След Дионисий той бил епископ на Атина и като него св. свещеномъченик Йеротей умрял мъченически.", "date": "2017.10.04", "title": "Св. свщмчк Йеротей, еп. Атински. Св. мчца Виринея. Преп. Павел Препрости"}
{"url": "http://www.classa.bg/%D1%81%D0%B2%D1%8F%D1%82/item/373483-%D0%B1%D0%B5%D0%B7%D0%BF%D1%80%D0%B5%D1%86%D0%B5%D0%B4%D0%B5%D0%BD%D1%82%D0%B5%D0%BD-%D0%B0%D0%BA%D1%82-%D1%81%D0%B0%D1%89-%D0%BD%D0%B0%D1%85%D0%BB%D1%83%D1%85%D0%B0-%D0%B2-%D0%B4%D0%B8%D0%BF%D0%BB%D0%BE%D0%BC%D0%B0%D1%82%D0%B8%D1%87%D0%B5%D1%81%D0%BA%D0%B0%D1%82%D0%B0-%D1%81%D0%BE%D0%B1%D1%81%D1%82%D0%B2%D0%B5%D0%BD%D0%BE%D1%81%D1%82-%D0%BD%D0%B0-%D1%80%D1%83%D1%81%D0%B8%D1%8F-%D0%B2-%D1%81%D0%B0%D0%BD-%D1%84%D1%80%D0%B0%D0%BD%D1%86%D0%B8%D1%81%D0%BA%D0%BE", "text": "Руското външно министерство осъди като \"сериозно нарушение на международните стандарти\" появата на американски агенти в помещенията на руското консулство в Сан Франциско. \"Днес те изцяло завзеха всички помещения на руското генерално консулство в Сан Франциско, жилищната зона на административната сграда, която в продължение на месец е завзета от американските тайни служби, както и отделната резиденция на генералния консул\" , се казва в изявлението. Министерството на външните работи заяви, че пет руски дипломатически обекта на територията на САЩ са били окупирани със сила. \"Този път те също разбиха вратите и направиха пълен обиск\", гласи документът. Министерството подчерта, че не приема вдигането на имунитета на дипломатическото имущество, нито каквото и да е навлизане в тези места. \"Американските агенти, които са там, не са били поканени от никого, те са окупатори, а действията им са пример за безпрецедентен произвол в историята на двустранните отношения\", каза министерството на външните работи. Декларирайки \"решителен протест срещу новия враждебен американски акт\", министерството си запазва правото да отговори, като използва принципа на реципрочност. \"Като нахлуха в нашите задгранични съоръжения, американците всъщност приеха възможността за аналогично третиране на техните легации в Русия\", каза руското министерство. След още един кръг от санкции от Вашингтон, през юли Москва намали до 455 броя служителите на американската дипломатическа мисия на руска земя, колкото бяха руските дипломати. Тогава американците имаха 1210 служители. В отговор, САЩ решиха да преустановят дейността на консулството на Руската федерация в Сан Франциско, както и други консулски учреждения във Вашингтон и Ню Йорк. На 2 септември представители на американските власти започнаха действия в сградите на руските дипломатически мисии, които Москва описа като „нападение и враждебен акт\".", "date": "2017.10.04", "title": "\"Безпрецедентен акт\": САЩ нахлуха в дипломатическата собственост на Русия в Сан Франциско"}
{"url": "http://www.classa.bg/%D1%81%D0%B2%D1%8F%D1%82/item/373475-%D0%BA%D0%B0%D0%BA%D0%B2%D0%B0-%D0%B5-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%B4%D0%BD%D0%B5%D1%81", "text": "              От 1990 насам всяка година на 3 октомври Германия празнува обединението си. Независимо от всички непреодолени трудности, разочаровани надежди и недовършени проекти: това е ден на радост. Ден, когато светът насочва удивения си поглед към една страна, която носи отговорност за толкова много ужас, но все пак успя мирно да събори разделящата я стена и след толкова дълго време отново да се обедини, превръщайки се в надеждна демокрация, в просперираща икономическа сила и в крайна сметка - в един от темелите на западния свят.   Дойдоха обаче изборите за Бундестаг, на които дяснопопулистката партия „Алтернатива за Германия\" стана трета политическа сила с почти 13% от гласовете на германските избиратели. И ето, че лозунгът, с който гражданите на бившата ГДР навремето воюваха за свободата си, вече звучи по съвсем друг начин. Тогава, през 1989 година, в Дрезден и другаде в ГДР хората скандираха „Ние сме народът\" и успяха да свалят несправедливата система. „Ние сме народът\" тогава означаваше: Ние искаме по демократичен начин да решаваме в каква страна живеем. Няма да позволим повече да ни потискат и опекунстват.     „Алтернатива за Германия\" е първата дяснопопулистка партия, която влиза в Бундестага - и на този фон лозунгът вече звучи съвсем различно. В днешното „Ние сме народът\" вече не доминира копнежът по демокрация - мнозина чуват в него най-вече това допълнително послание: „А вие не сте част от този народ, мястото ви не е тук\". Това послание е насочено към бежанците, които пристигнаха през последните две години в Германия, за да потърсят убежище и по-добро бъдеще. Но това е и реакционна носталгия по един свят, който днес е излязъл от релсите, в който вече нищо не е същото и никога няма да бъде.ат да живеят в родината си. Понеже са прогонени от войни, епидемии, суша, наводнения. Ще ги последват и други милиони. Всички тези хора няма току-така да се спрат - те ще настояват на правото си на по-добър живот. И не само ще настояват, но и ще се борят за него. Бежанското движение и неговите последствия ще окажат осезаемо въздействие не само върху Европа, но и върху целия свят.   Ето защо днешното изолационистко „Ние сме народът\" е лозунг, отправен не само към политиците, но и към останалите 87% от избирателите, които гласуваха против „Алтернатива за Германия\". За разлика от 1989 година, зад днешното \"Ние сме народът\" не се събира мнозинство.   Гьоте поставя в устата на своя Фауст следните думи: „Каквото от предци си наследил - за да го имаш, пак припечели го\". Изречение, което сякаш е писано тъкмо за този ден на германското единение. Защото единението не е нещо, което възниква от само себе си. И не бива да го смятаме за напълно естествен факт.   Успехът на „Алтернатива за Германия\" в западногерманските провинции Бавария и Баден-Вюртемберг окончателно доказа, че простичкото разделяне на източно- и западногермански проблемни зони вече е прекалено елементарно за днешния свят. Тъй че днес трябва да се борим за една Германия, която разбира себе си като член на ЕС, стъпила е с двата си крака на земята на Конституцията, а благодарение на богатството и влиянието си носи и отговорността да помага там, където хората живеят зле.   Германия празнува деня на своето обединение. Празник, който през 2017 звучи повече като поръчение за бъдещето, отколкото като спомен за миналото.", "date": "2017.10.04", "title": "Каква е Германия днес?"}
{"url": "http://www.classa.bg/%D1%81%D0%B2%D1%8F%D1%82/item/373476-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%86%D0%B8%D1%82%D0%B5-%D0%B8-%D0%BE%D1%80%D1%8A%D0%B6%D0%B8%D1%8F%D1%82%D0%B0-%D0%BA%D0%B0%D0%BA%D0%B2%D0%BE-%D0%BE%D1%89%D0%B5-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%81%D0%B5-%D1%81%D0%BB%D1%83%D1%87%D0%B8", "text": ".           ДВ: Как ще коментирате случилото се в Лас Вегас?   Дейвид Химънуей: Това е поредният ужасяващ случай на безразборна стрелба по хора. Колкото и да се различават, всички тези нападения имат и нещо общо: извършителят е мъж, който след това сам слага край на живота си. Интересното сега е, че в Лас Вегас видяхме колко лесно всъщност могат да се убиват хора от разстояние. Тази стрелба показа и друго: колко е важно, че оръжията произвеждат шум. В противен случай нападателят вероятно можеше да убие и още повече хора, преди да стане ясно, че се случва нещо ужасно.   ДВ: Всеки път след подобно нападение в САЩ се случва едно и също - започва дебат за контрола върху оръжията. Очаквате ли сега отново да се разгори такава дискусия?   Дейвид Химънуей: Да, и този път ще станем свидетели на такава дискусия. Само че въпреки многобройните подобни случаи, на федерално ниво дотук не е направено почти нищо за затягане на контрола върху огнестрелните оръжия. Точно обратното: стана още по-лесно човек да се сдобие с оръжие. Днес почти всички правителствени сектори се контролират от хора, които са тясно свързани с оръжейното лоби. И не мисля, че нещо ще се промени на федерално ниво.   ДВ: В изявлението си след стрелбата в Лас Вегас президентът Доналд Тръмп, който в предизборната си камапния беше обещал да разхлаби още повече законите за носене на оръжие, се въздържа от политически оценки. Каква позиция очаквате да заеме той в дебата за затягане на контрола върху огнестрелните оръжия?     Дейвид Химънуей: Просто не знам. Понякога той е непредсказуем и от него може да се очакват всякакви политически решения. Но по всичко личи, че оръжейното лоби има силно влияние над неговата администрация. Затова не очаквам той да направи нещо за затягане на законите.   ДВ: Извън САЩ много хора не разбират защо никой не предприема нищо, за да не се повтарят тези трагедии отново и отново. Какво трябва да се случи, за да бъде сложен край на всичко това?   Дейвид Химънуей: Мисля си, че имаме нужда от смели консерватори, които да се захванат сериозно с въпроса. Точно така се случи в Австралия: след касапницата в Порт Артър консервативният министър-председател излезе пред всички и заяви: \"Трябва да направим нещо\". В САЩ подобна стъпка би могла да се сравнява например с отварянето на САЩ към Китай, след като консервативният президент Ричард Никсън за пръв път отиде на посещение там. Ако либерален политик беше опитал да стори същото, най-вероятно нищо нямаше да излезе. Затова си мисля, че сега имаме нужда от смели консерватори, които да тропнат по масата и да кажат \"стига толкова\". Но досега това не се е случило и не виждам индикации, че може да се случи.   ДВ: Ако не вярвате, че са възможни някакви промени на федерално равнище, то можем ли да очакваме нещо да се промени поне на щатско ниво?   Дейвид Химънуей: След нападението в училището Сенди Хук се случи следното: в щатите със строги закони за оръжията режимът бе затегнат още повече, а в щатите с по-либерално законодателство правилата бяха разхлабени още повече. Факт е, че в щатите с по-леки закони има много повече оръжия и много повече жертви на огнестрелни оръжия.   ДВ: Допитвания от последните години показват, че повечето американци биха подкрепили затягането на оръжейните закони. Ако това наистина е така, защо промените се бавят?   Дейвид Химънуей: Да, през последните 20 години това е така. Но промени на федерално ниво няма. В САЩ имаме много силни лобита, лобита с огромно влияние, включително Националната оръжейна асоциация NRA. Нейното ръководство не представлява непременно мнението на членовете на организацията относно политическия дневен ред, но лидерите на NRA са много по-радикално настроени от самите членове на асоциацията.   Дейвид Химънуей е професор по здравна политика в Харвардския университет и директор на Харвардския изследователски център за контрол върху нараняванията към университета. Проф. Химънуей е експерт по темите \"оръжия и насилие\".", "date": "2017.10.04", "title": "Американците и оръжията: какво още трябва да се случи?"}
{"url": "http://www.classa.bg/%D1%81%D0%B2%D1%8F%D1%82/item/373477-%D0%B7%D0%B0%D1%89%D0%BE-%D0%B2-%D1%82%D0%B5%D0%B7%D0%B8-%D0%B3%D1%80%D0%B0%D0%B4%D0%BE%D0%B2%D0%B5-%D1%81%D0%B5-%D0%B6%D0%B8%D0%B2%D0%B5%D0%B5-%D0%BD%D0%B0%D0%B9-%D0%B4%D0%BE%D0%B1%D1%80%D0%B5", "text": "Според класация на сп. \"Monocle\", най-добре се живее в Токио, а челни места в Европа заемат Виена и Мюнхен. Защо тези градове са особено привлекателни? Ето какво ни разказа Тайлър Брюле, главен редактор на \"Monocle\":   Токио е на първо място в класацията на списание \"Monocle\"   ДВ: Какво трябва да предлага един град, за да бъде добър за живеене? По какви критерии изготвихте Вашата класация?   Тайлър Брюле: В нашите изследвания за качеството на живот водещ критерий е отсъствието на напрежения - тоест, да може да се живее без напрегнатост. Това ще рече да има добре уреден градски транспорт, да има добри комуникации и изобщо животът в града да върви гладко и безпроблемно.   За добър живот са необходими и максимален брой преживявания. Например сутрин човек да има възможност да поплува в някоя река или езеро, след което спокойно да се придвижи до работното си място, където да се труди в удобна среда. За да предлагат добри условия за живот, градовете трябва да разполагат и с отлична инфраструктура - независимо дали релсови пътища или велосипедни алеи. Важно е също така хората да могат лесно да предприемат пътувания от града, в който живеят. Всички тези фактори играят важна роля.   ДВ: Според Вашата класация, Виена е най-доброто място за живеене в Европа. С какво австрийската столица изпреварва другите европейски градове?   Брюле: Виена е много интересен град, който и в миналогодишната класация се представи отлично. Преди 100 години - тоест, в началото на 20 век, Виена е имала повече жители, отколкото в началото на 21-то столетие. А това означава, че градът разполага с достатъчно място. С други думи: жителите му могат да дишат спокойно. А и става дума за град със забележителна история.   Виенски красоти   Тази година обърнахме сериозно внимание и на възможностите за започване на бизнес. Това е важен въпрос в контекста на Брекзита например. Когато хората се питат къде могат да живеят добре, те си задават и следните въпроси: лесно ли ще си намеря офис или ателие, ще мога ли да реализирам плановете си по-успешно, отколкото в Лондон например.   ДВ: Берлин също се представя добре в класацията. Какво го прави добро място за живеене?   Брюле: Оценявахме и Берлин в контекста на предстоящия Брекзит. Защото е важно да потърсим отговор на въпроса кои градове ще се развиват като новите европейски столици - не само като финансови или технологични центрове, а и като места, където хората биха искали да живеят. Предимството на Берлин е, че макар цените да растат, там все още се намират сравнително изгодни жилища и офиси. Много ни харесва и разкрепостеността на Берлин - ако някой магазин или заведение реши да поработи по-дълго, властите няма незабавно да тръгнат да го затварят. Тази гъвкавост е много привлекателна. Така изглежда типичният модерен град.   Берлин от птичи поглед   ДВ: Оценявате високо и Мюнхен, който обаче е пълна противоположност на Берлин. Как да си го обясним?   Брюле: Факторът \"лесен достъп\" е един от водещите критерии в нашата класация за качеството на живота. В това отношение Мюнхен стои много добре - най-вече заради летището си. От него човек може да стигне до почти всяка друга точка на света. Оценихме високо и близостта на града до природата - не само до езера, каквито има и в Берлин, но и до планинските масиви на Алпите.   Тук ми се иска да кажа, че един от основните недостатъци на градовете в немскоезичното пространство е 6-дневната работна седмица. Токио ги изпреварва именно с това - там всичко работи нонстоп. Големите градове в Централна Европа трябва да си дадат сметка, че не всички хора работят от 9 до 17 часа. Тук те могат да се поучат от Токио, където животът никога не спира. Един град, който е едновременно спокоен и пулсиращ. И ако германските, австрийските и швейцарските градове искат да дръпнат още повече напред, ще трябва да се ориентират по водещите азиатски образци.   Изглед от Мюнхен   ДВ: А как изглежда, според Вас, градът на бъдещето, предлагащ отлични условия за живот?   Брюле: Това е един град, който предлага още повече шансове. При това шансове за всички. Градовете се опитват да бъдат привлекателни най-вече за младите хора и за семействата с деца. Но голямото предизвикателство е свързано не с децата, а с възрастните хора, които ще стават все повече и ще достигат все по-преклонна възраст.   От друга страна трябва да се ориентираме към още повече гъвкавост. Ще започваме да работим още по-рано или пък ще приключваме работа още по-късно. А това означава, че секторът на услугите и търговията трябва да се пригодят към новите условия. А най-важният въпрос е несъмнено този: как да създадем добра среда за живеене, която същевременно да е по възможностите на най-различни хора. Защото нали когато сме на парти, не искаме там да срещаме хора само от една възраст или от една националност. За да стане хубав купон, трябва да има всевъзможни хора. Същото важи и за един град, претендиращ да бъде добро място за живеене.   Тайлър Брюле е канадски медиен предприемач, журналист и дизайнер, основател и главен редактор на бизнес-списанието \"Monocle\", което всяка година изготвя класация на градовете, в които се живее най-добре.             На първо място: София Според Световната здравна организация (СЗО), българската столица е европейският град с най-високи нива на фини прахови частици във въздуха. Вследствие на силно замърсения въздух, в София годишно умират между 800 и 900 души. Нивата на замърсяване се покачват особено много през зимата, тъй като много домакинства се отопляват с въглища и дърва.           На второ място: Анкара На второ място в класацията на СЗО се нарежда Анкара. Турската столица се намира в котловина, което предразполага към по-високи нива на замърсяване на въздуха. Доста по-чист е въздухът в 14-милионния Истанбул (на снимката).           На трето място: Букурещ И румънската столица често надвишава допустимите нива на фини прахови частици. Причината: в Букурещ има особено интензивно движение на автомобили по улиците, твърде много строежи и почти никакви паркове.           Къде е Айфеловата кула? Париж попада на едно от предните места в една друга класация, която отправя поглед към далечната 2030 година. Причината: и във френската столица рискът от смог е голям. В такива моменти Айфеловата кула е трудно откриваема - като на тази снимка от 2013 година.           И Италия да му мисли! Проблемите с въздуха биха могли да се усложнят и в четвъртия по големина град в Италия - Торино. Нищо чудно, имайки предвид, че Италия е страната с най-много коли на глава от населението, а Торино като седалище на автоконцерна \"Фиат\" - нещо като италианската столица на автомобилите.           В мъглата на Милано И северноиталианският град Милано има опит със смога. През 2013 общинските власти за първи път наложиха тридневна забрана за движение на лични автомобили по улиците на града и намалиха цените на билетите в градския транспорт. Оттогава насам обаче почти нищо не се е променило. Прогнозите за бъдещето не са никак добри.           И Щутгарт има проблеми В столицата на провинция Баден-Вюртемберг все още е нямало забрани за движение на лични автомобили. Но това скоро може и да се промени - защото хората, живеещи на улиците с най-интензивно движение, вече са подали жалби. Впрочем, в дните със смог и в Щутгарт са смъквали цените на билетчетата за трамваите и автобусите. Това обаче не е оказвало резултат.           Най-най-най-замърсеният въздух Не, тази снимка не е от Европа. Но няма как в тази снимкова галерия да не споменем Китай - страната с най-замърсения въздух в света.  ", "date": "2017.10.04", "title": "Защо в тези градове се живее най-добре?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/373474-%D0%BA%D0%B0%D0%BA-%D1%81%D0%B5-%D0%BE%D0%BF%D0%B8%D1%82%D0%B0%D1%85%D0%B0-%D0%B4%D0%B0-%D0%BD%D0%B8-%D0%B2%D1%8A%D1%80%D0%BD%D0%B0%D1%82-%D0%B2-1990-%D1%82%D0%B5", "text": "Каква Комисия за досиетата ни е нужна? Въпросът отдавна изглеждаше решен, но ето, че номинирането на Антон Тодоров за поста председател върна разговора там, където беше още преди десетилетия: в онази пошла увереност, че документите служат за \"мачкане на врагове\", а не за придобиване на знание. Днес проблемната кандидатура изглежда оттеглена, но самият факт, че изобщо беше издигната, поставя на дневен ред все същия въпрос: каква Комисия ни е нужна? Тази, чийто мандат изтича, се прочу с периодичното обявяване на бивши агенти, но основният ѝ принос за историческата наука остана по-скоро в сянка: тя събра под един покрив повечето архиви на тайните служби и осигури на публиката достъп до тях, а на изследователите - възможност да работят. Книгите, които четем за ерата на комунизма, документалните филми, които гледаме - в голямата си част всичко това би било немислимо без този достъп, който, впрочем, за десет години успя да нормализира и тона на разговора за миналото - снижи се патосът, повиши се всеобщата взискателност към качеството на историческите разкрития. На този фон самата Комисия започна да изостава от темпото, което беше задала - в нейната работа се усети дефицитът на аналитичност, на конструиран от нея самата исторически разказ. Изискването за професионално боравене с историческите документи започна все по-често да напомня за себе си, допълвайки останалите изисквания към членовете на Комисията, каквито са например почтеността и политическата неутралност. Само допреди няколко дни въпросът за следващия състав на Комисията звучеше така: как ще се развива оттук нататък започнатата работа?  С извършване на същински (собствени) исторически разследвания? С изготвяне на помагала за системата на образованието? С поддържане на динамичен сайт и с дигитализиране на документите? Със създаване на собствена и обществено достъпна база данни от имена, псевдоними, структури и хронологии? Или най-вече с иницииране на законодателни промени, които да разширят обсега на действащия закон, създаден твърде далеч във времето?   Накратко: единствените въпроси около новия състав на Комисията доскоро бяха свързани само с нуждата тя да се развие и да разшири дейността си. Номинацията на ГЕРБ обаче успя да върне разговора обратно в 1990-те, сякаш последните години изобщо не ги е имало. Исторически документи бяха обсъждани дни наред в нечистоплътния захлас на отмъщението и със злорадата еуфория от едно ново откритие: че злоупотребата с тях е възможна чрез услугите на държавния бюджет. Теза, която на свой ред подхранва контрареваншизма на БСП и предоставя аргументи за скандалното предложение на партията Комисията просто да бъде закрита. Скандално, но всъщност съвсем разбираемо, ако се отчете обстоятелството, че архивите отново започват да се употребяват като огнестрелно оръжие. Но в цялата тази история има и една добра новина: ГЕРБ отстъпи пред протеста на неправителствени организации, извънпарламентарни партии и групи обществено значими личности. Самият Тодоров каза, че за него темата е вече в миналото. Ако не премятат публиката, ако действително казват истината, можем да си позволим следния извод: общественото мнение очевидно има осезаема тежест дори и в страна като тази на Борисов. Тук няма място за \"обаче\", \"само че\" и \"въпреки това\" - ако по-нататъшните събития се развият в съответствие със заявените думи, новината заслужава цялата чуваемост, която едно общество може да мобилизира. Нито един Вежди Рашидов и нито един Божидар Димитров не са били оттегляни така. Макар че бунтовете срещу тях бяха далеч по-бурни.", "date": "2017.10.04", "title": "Как се опитаха да ни върнат в 1990-те"}
