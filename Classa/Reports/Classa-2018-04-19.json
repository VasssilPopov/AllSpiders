{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/381074-%D0%B9%D0%BE%D1%82%D0%BE%D0%B2%D0%B0-%D1%81%D0%BF%D0%B8%D0%BF%D0%B0-%D1%85%D0%B5%D0%BA%D0%B8%D0%BC%D1%8F%D0%BD-%D0%B2-%D0%BB%D1%8A%D0%B6%D0%B0-%D0%B8-%D0%BF%D0%BE%D0%BF%D0%B0%D1%80%D0%B8-%D0%BF%D0%BB%D0%B5%D0%B2%D0%BD%D0%B5%D0%BB%D0%B8%D0%B5%D0%B2-%D0%B6%D0%B0%D0%BB%D0%BA%D0%BE,-%D1%87%D0%B5-%D1%82%D0%BE%D0%B7%D0%B8-%D1%87%D0%BE%D0%B2%D0%B5%D0%BA-%D0%B5-%D0%B1%D0%B8%D0%BB-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Няма война между институциите. Има истини, които българското общество чува от страна на президента. Това заяви вицепрезидентът Илияна Йотова пред bTV по повод разменените остри реплики между президента Румен Радев и Цветан Цветанов. „Г-н Цветанов това работи – от президентските избори насам неговата работа е да следи какво казва президентът, да го ругае публично, служейки си с квалификации, които не правят чест на нито един политик\", каза Йотова.  „С г-н Радев сме избрани мажоритарно – г-н Цветанов дори не спечели преференциалния вот във Велико Търново\", допълни тя. По думите ѝ, изказването на Румен Радев за „тъмната площадка\" се потвърждава и от докладите на Европейската комисия. Част от тази „тъмна площадка\" е и сделката за ЧЕЗ. По случая „Скрипал\" и българската реакция Йотова коментира, че държавата е реагирала правилно и не е редно да се гонят руски дипломати. „Запазили сме си ролята на посредници.  България е едновременно началник на тези държави и същевременно домакин\", посочи тя. Според нея, обаче, страната ни след това е изгубила инерция. „Дори в групата на държавите-посредници има сериозна надпревара. България все още не е изпуснала влака\", каза вицепрезидентът. Успешно е досега председателството. Но трябва да реагираме с повече самочувствие като страна-председател\", смята тя. Като успех тя отчита активизирането на темата за Западните Балкани.  Помолена да коментира изказването Росен Плевенелиев относно колениченето ѝ пред руския патриарх Кирил, Йотова каза: „Вие сериозно ли искате да коментирам бившия президент? Жалко, че този човек е бил президент на Република България\". „Очевидно има някакви други мечти и неща за които мисли. Което е видно и от екрана\", добави тя по негов адрес. На въпроса на водещия Антон Хекимян защо е целунала ръката на руския патриарх, но не и на българския, тя реагира изненадано: „Така ли? Хайде да извадим архива! Ще ми се извините ли, ако това е така?\". Водещият обясни, че са били излъчени само кадрите, на които Йотова коленичи пред Кирил.  По думите ѝ, жестът към Кирил показвал „уважение към Руската православна църква, към ролята ѝ в Освободителната война\". „Моето уважение към българския патриарх е много по-голямо като към духовен водач. Не смятам, че от това трябва да се прави политика\", каза вицепрезидентът.", "date": "2018.04.19", "title": "Йотова спипа Хекимян в лъжа и попари Плевнелиев: Жалко, че този човек е бил президент на България!"}
{"url": "http://www.classa.bg/%D1%81%D0%B2%D1%8F%D1%82/item/381068-%D1%80%D1%83%D1%81%D0%B8%D1%8F-%D1%81%D0%B0%D1%89-%D0%B8-%D1%82%D0%B5%D1%85%D0%BD%D0%B8%D1%82%D0%B5-%D1%81%D1%8A%D1%8E%D0%B7%D0%BD%D0%B8%D1%86%D0%B8-%D0%BD%D1%8F%D0%BC%D0%B0-%D0%B4%D0%B0-%D1%81%D0%B2%D0%B0%D0%BB%D1%8F%D1%82-%D0%B1%D0%B0%D1%88%D0%B0%D1%80-%D0%B0%D0%BB-%D0%B0%D1%81%D0%B0%D0%B4-%D1%81%D1%8A%D1%81-%D1%81%D0%B8%D0%BB%D0%B0", "text": "САЩ и съюзниците му няма да могат да свалят Башар ал-Асад от властта в Сирия със сила, предупреди руският посланик в ООН Василий Небезия.   Според Небензия, атакувайки Сирия, САЩ, Франция и Обединеното кралство са се приближили до една от страните в сирийския конфликт. \"Със своя акт на агресия, тройката и тези, които ги подкрепят и хвалят действията им, симпатизират на една от страните в конфликта\", каза посланикът на заседание на Съвета за сигурност на ООН, което се проведе по инициатива на Русия.   Дипломатът също така каза, че нападението на съюзниците срещу арабската държава намалява волята на Дамаск да преговаря.   \"Трудно е да си представим, че след всичко, което се е случило, сирийските власти ще са ентусиазирани за провеждане на разговори за политическо решение на конфликта\", заяви Небензия.   \"Ако задачата е да се постигне чрез бомби сирийския президент да седне на масата за преговори, и това да са представя като победа над него, а след тези преговори да го свалят и да го заведат в съда като военнопрестъпник, както заплашват от Вашингтон, Лондон и Париж, трябва да кажем, че тази задача не е осъществима \", каза посланикът.   На 14 април Съединените щати, Обединеното кралство и Франция стартираха повече от сто ракети срещу различни цели в Сирия. Претекстът, да атакуват тази арабска страна, е предполагаема химическа атака, която преди това е била извършена в град Дума. Западът обвини за това правителството на Башар ал Асад, без да представи никакви доказателства.", "date": "2018.04.19", "title": "Русия: \"САЩ и техните съюзници няма да свалят Башар ал-Асад със сила\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/381069-%D1%85%D1%8A%D1%80%D0%B2%D0%B0%D1%82%D1%81%D0%BA%D0%B0-%D0%B4%D0%B5%D0%BB%D0%B5%D0%B3%D0%B0%D1%86%D0%B8%D1%8F-%D0%BD%D0%B0%D0%BF%D1%83%D1%81%D0%BD%D0%B0-%D0%B1%D0%B5%D0%BB%D0%B3%D1%80%D0%B0%D0%B4-%D1%81%D0%BB%D0%B5%D0%B4-%D1%81%D0%BA%D0%B0%D0%BD%D0%B4%D0%B0%D0%BB", "text": "Хърватска парламентарна делегация, водена от председателя на парламента Гордан Яндрокович, прекъсна посещението си в Сърбия след инцидент с лидера на сръбските радикали Воислав Шешел, предаде агенция Хина. В сградата на парламента Шешел напсува хърватската делегация и стъпка хърватското знаме. Това се случи след среща на делегацията с председателката на сръбския парламент Мая Гойкович. След инцидента хърватската делегация отказа планираната среща със сръбския министър за европейска интеграция Ядранка Йоксимович, оттегли се в сградата на хърватското посолство и след консултация с премиера Андрей Пленкович реши да прекрати посещението, съобщи телевизия Ен1. „Този инцидент беше черта, която не може да се прекрачва\", заяви Яндрокович при заминаването си от Белград. Сръбският премиер Ана Бърнабич и председателката на парламента Мая Гойкович незабавно осъдиха поведението на Шешел. „Опитът за оскверняване на чието и да е знаме и обидите към чуждестранна делегация, която е на приятелско посещение, не представят добре Сърбия\", каза Бърнабич, като добави, че Сърбия трябва да предлага решения на предизвикателствата, а не да руши мостове към другите страни. Гойкович заяви, че постъпката на Шешел „засяга достойнството на сръбския парламент\" и е „обида за сръбския народ, който се гордее с гостоприемството си\".", "date": "2018.04.19", "title": "Хърватска делегация напусна Белград след скандал"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/381070-%D0%B4%D0%B2%D0%B0%D0%BC%D0%B0-%D0%BD%D0%BE%D0%B2%D0%B8-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D0%B8-%D0%B7%D0%B0-%D0%BA%D0%B5%D0%B2%D1%80", "text": "Само 2 са новите лица сред предложените кандидати за попълване на състава на КЕВР. Това са Пенка Трендафилова, която е предложена за комисар в областта на водоснабдяването и канализацията и Едвен Николов – за комисар в областта на енергетиката. Останалите три кандидатури са на досегшни комисари – Ремзи Осман (юрист), Георги Златев (енергетика) и Александър Йорданов (енергетика). И тримата отпаднаха от състава на Комисията при проведения на 4 април жребий. Четвъртият, който отпадна тогава беше Валентин Петков, който сега не е номинира. Крайният срок за внасяне на предложения за попълване на състава на КЕВР от страна на народни представители и парламентарни групи изтче вчера. Един от петимата кандидати ще трябва да отпадне, тъй като овакантените при жребия места са 4 (половината състав на КЕВР, без председателя). Кандидатурата на Пенка Трендафилова е внесена от Парламентарната група на ПП Воля. Трендафилова има две магистратури – „Икономика и организация на ВиК отрасъла\" в УНСС и „Международни стандарти за финансово отчитане и финансов одит\" от Стопанска академия „Д.А.Цанов\". Професионалната си кариера кандидатът на ПП Воля е започнала като счетоводител, а в последните 16 години е ръководила направление „Финансово-икономическо\" във Вик Бургас. С номинацията на Пенка Трендафилова номинациите на ПГ на ПП Воля стават две, след като на 16 април парламентарната група внесе и кандидатурата на Георги Златев. Едвен Николов е номинация на Искрен Веселинов, Александър Сиди и Юлиан Ангелов от ВМРО, част от ПГ „Обединени патриоти\". Той е завършил „Счетоводство и контрол\" в Стопанска академия „Д.А.Цанов\". Започва кариерата си през 1998 г. като данъчен ревизор в Стара Загора. От 2001 г. до 2005 г. е бил главен счетоводил в ТЕЦ „Марица Изток -3\". Участвал е в прехвърлянето на активите й към новосформирана компания „Енергийна компания Марица Изток 3\", в която участие по онова време, освен НЕК, имаха американската „Ентърджи\" и италианската „Енел\", са посочили вносителите. През 2010-2012 г. е бил ръководител „Вътрешен одит и контрол\" в НЕК, а от 2013 г. е развивал собствен бизнес. Фракцията на НФСБ в ПГ на „Обединени патриоти\" пък е предложила досегашния комисар Александър Йорданов. За избран ще се смята кандидатът, получил повече от половината от гласовете на присъстващите народни представители. Ремзи Осман е предложение на ДПС, като кандидатурата му, както и сега е за член на КЕВР като юрист. Тя е била внесена още на 5 април, ден, след като беше проведен жребият, в който той беше сред четиримата комисари за прекратяване на мандата. Както обявиха и вчера, БСП не излъчиха кандиати. След като обяви решението на ИБ на БСП лидерът на лявата партия Коренелия Нинова посочи, че левицата настоява за смяна на модела на управление на подобен тип органи и на вземането на решения от тях. Кандидатите ще бъдат представени и изслушани от Комисията по енергетика в НС. Тя ще излезе с доклад след изслушването им, но избирането им за комисари ще стане с гласуване в пленарна зала.", "date": "2018.04.19", "title": "Двама нови кандидати за КЕВР"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/381071-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BE%D0%B4%D0%BE%D0%B1%D1%80%D0%B8-%D0%BF%D1%80%D0%BE%D0%B3%D0%BD%D0%BE%D0%B7%D0%B0-%D0%B4%D0%BE-2021-%D0%B3", "text": "Министерският съвет одобри средносрочната бюджетна прогноза за периода 2019-2021 година, съобщи правителствената информационна служба. С документа се залагат средносрочните цели на фискалната политика, обвързани със заложените в Закона за публичните финанси правила, ограничения и основни принципи за управление на публичните финанси, като се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. В бюджетната прогноза за периода 2019-2021 г. целта за салдото по КФП за 2019 г. и 2020 г. се запазва съответно на дефицит в размер на 0,5% от БВП и на балансирано бюджетно салдо в съответствие със заложената в актуализираната средносрочна бюджетна прогноза за периода 2018-2020 г. За 2021 г. е планирано поддържане на балансиран бюджет. Важна роля за постигане на целите на данъчната политика и за увеличаване на приходите от данъци, осигурителни вноски и такси има повишаването на ефективността при тяхното администриране. Приходната част на бюджета в средносрочен план показва тенденция на намаление от 36,9% от БВП за 2019 г. до 36,1% от БВП през 2021 г., което се дължи основно на прогнозните приходи от фондовете на ЕС. Предвижда се чрез оптимизиране на разходите на бюджетните организации и повишаването на ефективността на публичните разходи в отделните сектори и засилване на техния принос за повишаване на икономическия растеж общите разходи по КФП в средносрочен план да намалеят от 37,4% от БВП за 2019 г. до 36,1% от БВП през 2021 г., което представлява средногодишна консолидационна стъпка от около 0,6-0,7 пр. п. от БВП. Средносрочната бюджетна прогноза за периода 2019-2021 г. предвижда увеличаване на размера на минималната работна заплата от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 година. Политиката в сферата на образованието продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. Осигурени са средства и за изпълнение на политиките по Закона за предучилищното и училищното образование, включително за обща и допълнителна подкрепа на личностното развитие на децата и учениците и финансиране на обучението на учениците в частните училища. По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, в т. ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020. През 2019 г. се предвижда въвеждане на по-справедлив модел за таксуване за ползване на републиканската пътна мрежа – чрез въвеждане на смесена система: електронна винетка за леки автомобили и ТОЛ такса за изминато разстояние за тежкотоварните автомобили. Изграждането и внедряването на смесена система за таксуване за ползване на републиканската пътна мрежа като по-справедлив модел има за цел да намали значително риска от системното недофинансиране в областта на поддържане на пътната инфраструктура. Успоредно с поддържането на пътната инфраструктура, за периода 2019-2021 г. политиката на правителството е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе – Велико Търново, път E79 „Видин – Ботевград\", АМ Струма, Лот 3.2 от Крупник до Кресна. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г. или 18,2% от прогнозното ниво на БВП.", "date": "2018.04.19", "title": "Правителството одобри прогноза до 2021 г."}
{"url": "http://www.classa.bg/%D1%82%D0%B5%D1%85%D0%BD%D0%BE/item/381072-%D0%B5%D0%B2%D1%80%D0%BE%D0%BF%D0%B0-%D1%89%D0%B5-%D0%BF%D0%BE%D1%85%D0%B0%D1%80%D1%87%D0%B8-19-%D0%BC%D0%B8%D0%BB%D0%B8%D0%B0%D1%80%D0%B4%D0%B0-%D0%B7%D0%B0-%D1%83%D0%BC%D0%BD%D0%B8-%D0%B3%D1%80%D0%B0%D0%B4%D0%BE%D0%B2%D0%B5", "text": "През настоящата година Европа ще похарчи около $ 19 млрд. за технологии и инициативи, свързани с умните градове, прогнозира анализаторската компания IDC. Инвестициите в смарт градовете ще продължат да нарастват и в следващите години, за да достигнат $ 31 млрд. през 2021 г., сочи анализът. Доминиращ регион по разходи за умни градове се очертава Западна Европа, на която ще се паднат 16,9 млрд. долара, или над 90% от всички инвистиции през текущата година. В същото време държавите от Централна и Източна Европа ще регистрират по-високи ръстове в харчовете за умни градове – средно 21,1% в периода от 2017 до 2021 година, отбелязва IDC. Най-големи инвестиции ще бъдат направени в проектите за управление на движението по пътищата и градския транспорт, на които Европа отделя приоритетно внимание. Други значими направления са екологията, управление на водните ресурси, системите за видеонаблюдеение и градското осветление. По-рано анализаторитe прогнозираха глобалните разходи за проекти в сферата на умните градове. Тази година светът ще похарчи около 80 млрд. долара за умни градове, а към 2021 г. разходите ще достигнат 135 млрд. долара. Като най-голям пазар на технологии за умни градове се оформят САЩ. Очаква се през 2018 г. разходите за проекти в тази област в Щатите да възлязат на 22 млрд. долара.", "date": "2018.04.19", "title": "Европа ще похарчи 19 милиарда за умни градове"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381073-%D0%BD%D0%B0%D1%80%D0%B5%D0%B4%D0%B1%D0%B0-%D0%B7%D0%B0-%D0%BF%D1%80%D0%B8%D0%B4%D0%BE%D0%B1%D0%B8%D0%B2%D0%B0%D0%BD%D0%B5,-%D0%BF%D1%80%D0%B8%D1%82%D0%B5%D0%B6%D0%B0%D0%B2%D0%B0%D0%BD%D0%B5-%D0%B8-%D0%BE%D1%82%D0%B3%D0%BB%D0%B5%D0%B6%D0%B4%D0%B0%D0%BD%D0%B5-%D0%BD%D0%B0-%D0%B4%D0%BE%D0%BC%D0%B0%D1%88%D0%BD%D0%B8-%D0%B6%D0%B8%D0%B2%D0%BE%D1%82%D0%BD%D0%B8-%D0%BD%D0%B0-%D1%82%D0%B5%D1%80%D0%B8%D1%82%D0%BE%D1%80%D0%B8%D1%8F%D1%82%D0%B0-%D0%BD%D0%B0-%D1%81%D1%82%D0%BE%D0%BB%D0%B8%D1%87%D0%BD%D0%B0-%D0%BE%D0%B1%D1%89%D0%B8%D0%BD%D0%B0", "text": "НАРЕДБА за придобиване, притежаване и отглеждане на домашни животни на територията  на Столична община         ( )   СТОЛИЧЕН ОБЩИНСКИ СЪВЕТ  чл. 22 ЗМСМА, чл. 16 - 17 ЗЖ, чл. 123, чл. 126 ППЗВМД    Чл. 1.  Наредбата регламентира реда и начина на придобиване, притежаване, отглеждане и развъждане на животни домашни любимции селскостопански животни на територията на Столична община, както и взаимоотношенията между общинската администрация, РВМС, неправителствените природозащитни организации  ( НПО )  и собствениците на животни.  Раздел II  Чл. 2.  Принципи на отглеждане на животни домашни любимци:  (1) Всеки, който отглежда животно домашен любимец или се грижи за такъв, е отговорен за неговото здравословно състояние.  (2) Всеки, който отглежда животно домашен любимец или се грижи за такъв, е длъжен да му осигурява условията, грижите и вниманието, съобразени с естествените му нужди според вида и породата му, а именно:  1.  Да му осигурява необходимите количества храна и вода съобразно неговите физиологични нужди.  2.  Да му осигурява необходимото пространство и движение.  3.  Да осъществява контрол върху поведението на животното извън дома си.  4.  Да му осигурява ветеринарномедицинско обслужване.  (3) Едно животно не може да бъде отглеждано като домашен любимец, ако:  1.  Условията, посочени в ал. 2 от този член, не са изпълнени;  2.  Въпреки създадените условия по ал. 2, животното не може да се приспособи към тях.  (4) При постъпване на писмен сигнал за наличие на случаи, посочени в ал. 3, т. 1 или 2, длъжностно лице от отдел  “ Екология ”  към районната администрация със съдействието на представител на НПО извършват съвместна проверка, която задължително завършва с изготвянето на писмени предписания до собственика за преодоляване на пропуските при отглеждането на домашния любимец. (5) Когато собственикът не изпълни предписанията по ал. 4, домашният любимец се включва в осиновителни програми, провеждани от НПО за осигуряването му с нов дом.  Чл. 3.  (1) Придобиването на животно домашен любимец се удостоверява:  1.  С договор за покупко-продажба от търговски обект, лицензиран, респективно нелицензиран развъждач, приют, изолатор, други физически и юридически лица.  2.  С договор за дарение от лицензиран развъждач, респективно нелицензиран развъждач, приют, изолатор, други физически и юридически лица.  3.  С набора митнически документи при внос от чужбина.  4.  Посредством регистрационните документи при придобиване на безстопанствено животно от улицата.  (2) Забранена е продажбата на животни домашни любимци на лица под 16 год. без писмено съгласие на родителите или настойниците им.  (3) Регистрация на животни домашни любимци:  1.  Собствениците на домашни кучета ги регистрират в РВМС или лицензиран ветеринарен лекар по реда на чл. 122 от ППЗВМД.  2. При регистрация на кучета, които имат ветеринарномедицински паспорт със снимка на животното и отбелязани медицински мероприятия от ветеринарен лекар, номерът на получения идентификационен медальон се вписва в паспорта от длъжностното лице.  3. Срокът за регистрация е 14 дни и започва да тече от момента, когато кучето навърши шестмесечна възраст, или от датата на придобиването, ако се придобива куче над 6 месеца.  4.  В отделите по екология към районите се създават регистри на домашни кучета.  В тях се отбелязват име, ЕГН и адрес на собственика, вид и порода на животното домашен любимец, както и неговите индивидуални идентификационни данни.  5. Информацията в регистъра на районите се попълва въз основа на подадените в РВМС и лицензираните ветеринарни лекари данни за регистрираните при тях кучета по служебен път и се актуализира на всяко тримесечие.  Чл. 4.  Правила за отглеждане и развъждане на животни домашни любимци.  (1) Всеки собственик е длъжен:  1.  да осигури поведение на домашния любимец, безопасно за живота и здравето на гражданите;  2.  да отглежда домашния любимец при условия и по начин, които не формират агресивно поведение;  3.  да не допуска в непосредствена близост животни, притежаващи естествена или придобита нетърпимост едно към друго;  (2) Забранява се отглеждането на животни домашни любимци:  1.  На открити тераси и балкони в сгради в режим на етажна собственост.  2.  В общите части на сградите в режим на етажна собственост.  (3) При отглеждане на кучета на открито задължително се осигурява колиба, която се оразмерява така, че кучето да може да се движи изправено вътре в нея без затруднения и да ляга в цялата си дължина.  Ако движението на кучето е ограничено от клетка или ограден вътрешен двор, размерите на ограденото пространство задължително са:  - за кучета с височина до 50 см - 6 кв. м;  - за кучета с височина над 50 см - 9 кв. м.  И в двата случая късата страна на ограденото пространство не трябва да е по-малка от две дължини на кучето или два метра.  За всяко друго допълнително куче, държано в същото оградено пространство, се осигурява допълнително подова повърхност, съгласно горните изисквания.  Височината на ограждането се оразмерява така, че изправеното куче да не достига горното ограничение с предните лапи или да не е по-малка от:  - за кучета с височина до 50 см - 1,6 м;  - за кучета с височина над 50 см - 2,0 м.  (4) Собствениците на животни домашни любимци, които ги използват за размножаване, са длъжни:  1.  Да се съобразяват с физиологичните, анатомичните и поведенческите им характеристики и да не допускат застрашаване на здравето и благосъстоянието на потомството или на майката;  2.  Да не допускат естествено или изкуствено заплождане, което води до или създава опасност за увреждане здравето на животното.  3.  При раждане и отглеждане на приплоди да им осигури оптималните условия за физическо и психическо развитие, специфични за вида и породата.  4.  Да осигури на отгледаните новородени животни домашни любимци дом и стопанин след навършване на видово-специфичната възраст за отделяне от родителите.  5.  При отглеждане на новородените да не се извършват действия, насочени към развиване или повишаване на природно заложеното ниво на агресия и склонност към нападение.  6.  Да предаде в общински изолатор или приют за животни новоотгледани животни домашни любимци, на които не са осигурени дом и собственик.  Чл. 5.  (1) При присъствие на животно домашен любимец на обществено място собственикът е длъжен:  1.  Да не оставя животното домашен любимец без надзор и да осигурява постоянен и непосредствен контрол върху поведението му.  2.  Да не допуска контакт на потенциално болно, опасно или отровно животно домашен любимец с други животни и хора.  3.  Да не използва животното домашен любимец за комерсиални цели - просия, фотография, игри на късмета, хазарт, платени демонстрации на дресура и др.  4.  Да носи със себе си регистрационните документи - ветеринарномедицински паспорт за бозайниците, а за кучетата и идентификационен медальон.  5.  Да почисти мястото след дефекация на животното домашен любимец.  (2) Забранено е разхождането на животни:  1.  На територията на детски градини и училища.  2.  На територията на здравни заведения.  3.  На територията на детски площадки.  4.  На територията на градските паркове и градини за времето от 9,00 до 18,00 часа.  Тази забрана не се отнася за местата, специално определени за целта със заповед от кмета на района.  (3) Собственикът на куче е длъжен:  1.  Да води кучето винаги и навсякъде само на повод и с намордник, ако е агресивно.  2.  Да не подтиква към нападение кучето срещу хора и животни, освен в условията на неизбежна самоотбрана.  3.  При пътуване със средствата на обществения транспорт да води кучето на къс повод и с намордник или в транспортен кафез.  (4) На лица под 14 год. не се разрешава да водят кучета от едри породи на обществени места.  Чл. 6.  (1) Правила за функциониране на обекти с търговска цел за временен престой на животни домашни любимци:  1.  Хотелите за животни домашни любимци, училищата за дресура и частните приюти за животни домашни любимци се регистрират в РВМС, съгласно чл. 126 от Правилника за приложение на ЗВМД и в търговските регистри към районите.  2.  Настаняването на животни домашни любимци в обектите по ал. 1 става при условия, непротиворечащи на чл. 123 от Правилника за приложение на ЗВМД.  3.  Забранено е функционирането на обекти по ал. 1 в жилищата на граждани в режим на етажна собственост.  4.  Дресьорите на кучета трябва да притежават документ за правоспособност.  Раздел III  Чл. 7.  Домакинствата, които отглеждат селскостопански животни в личните си дворове, се съобразяват с инфраструктурата на района и със зоохигиенните, ветеринарно-санитарните и санитарно-хигиенните изисквания.  Помещенията за отглеждането на животни трябва да отстоят на три метра от оградата и на десет метра от жилищата на съседите.  Чл. 8.  Стопаните на селскостопански животни осигуряват места в своя двор за временно депониране (съхранение) на животинските отпадъци (тор). Допуска се депонирането на тора да се извършва и на собствени на домакинството места, отстоящи на повече от 300 метра извън населеното място.  Чл. 9.  (1) Собствениците, които притежават временно или постоянно селскостопански животни, са длъжни да ги регистрират в районите и в РВМС в срок от седем работни дни от придобиването им.  (2) Стопаните са длъжни да се грижат за здравето на животните, да ги предпазват от болка и страдание и да не ги изоставят.  Чл. 10.  Придвижване на селскостопански животни на територията на Столична община става само по маршрути, определени от районните общински администрации.  Чл. 11.  Животновъдните обекти трябва да отговарят на изискванията на ЗВМД, ППЗВМД, Наредбата на МЗ за хигиенните изисквания за здравна защита на селищната среда (ДВ, бр. 46/1992 г., изм. и доп., бр. 46/1994 г. и бр. 89 от 1996 г.) и на чл. 16 и чл. 17 от Закона за животновъдството (ДВ, бр. 65 от 2000 г.).  Чл. 12.  Забранява се пашата на селскостопански животни на територията на паркове, градини, училища, културни и здравни заведения, крайблокови пространства, сметоразтоварища и на местата, допълнително забранени за паша с разпореждане на местните административни органи.  Чл. 13.  Кметовете на съответните населени места и райони определят със заповед терените за паша, маршрутите за придвижване на животните до тях и местата за депониране на тора, когато това се прави извън личния двор на стопаните на селскостопанските животни.  Раздел IV  Чл. 14.  (1) Контролни органи по смисъла на Наредбата са кметът на СО, кметовете на райони и населени места, упълномощените от тях длъжностни лица и Столичният инспекторат.  (2) Неправитлствените природозащитни организации  ( НПО )  съдействат на органите по ал. 1 при осъществяване на контролните им правомощия.  Чл. 15.  Контролните органи по чл. 14 извършват проверка само на писмени сигнали за нарушения по смисъла на настоящата Наредба.  Проверките се извършват съгласно чл. 7 на Закона за предложенията, сигналите, жалбите и молбите (ДВ, бр. 52/1980 г., изм., бр. 68/1988 г. и бр. 55/2000 г.).  Чл. 16.  (1) За констатирани нарушения по настоящата Наредба на нарушителите се налагат глоби от 20 лв., а при повторни нарушения до 200 лева.  (2) Наказанията по предходната алинея се налагат, ако за извършеното нарушение не се предвижда по-тежко наказание по друг нормативен акт.  Чл. 17.  При установяване на нерегистрирано животно, съгласно чл. 3 (3), собственикът се глобява от районната администрация със сумата по чл. 16, ал. 1, като му се дава писмено предписание за извършване на регистрация в едноседмичен срок.  Чл. 18.  При подадени писмени сигнали за агресивно куче на известен адрес на отглеждане, се извършва съвместна проверка от инспектор от районната администрация и представител на НПО.  При доказани данни за агресивно поведение на куче на обществено място на собственика се налага глоба съгласно чл. 16, ал. 1 от настоящата наредба.  Чл. 19.  При подадени писмени сигнали за агресивно куче на неизвестен адрес на отглеждане районната администрация се обръща за съдействие за установяване на адреса на собственика към РВМС и Районното управление на полицията.  При установяване на адреса се процедира по реда на чл. 18.  Чл. 20.  Установяването на нарушенията, издаването, обжалването и изпълнението на наказателните постановления са извършва по реда на ЗАНН.  Раздел V  1.  Настоящата наредба се издава на основание чл. 22 от Закона за местното самоуправление и местната администрация, Закона за местните данъци и такси, Закона за ветеринарномедицинската дейност (ЗВМД), Правилника за приложение на ЗВМД (ППЗВМД) и Закона за животновъдството.  2.  Изпълнението на Наредбата се възлага на Кмета на Столична община и кметовете на районите на територията на София.  § 1.  По смисъла на наредбата:  - \"идентификация на животно\" е характеризирането му по неговата маркировка, паспортни и регистрационни данни;  - \"животно домашен любимец\" е всяко животно, отглеждано или предназначено да бъде отглеждано от човека в неговия дом за удоволствие или като компаньон;  - \"отглеждане и развъждане с търговска цел\" е отглеждане и развъждане със стопанска цел;  - \"търговия с животни домашни любимци\" са всички сделки, извършвани редовно със стопанска цел, включващи прехвърляне на правото на собственост върху тези животни;  - \"приют за животни домашни любимци\" е обект с нетърговска цел, където могат да бъдат държани голям брой животни.  Когато това не противоречи на нормативните документи, в обекта могат да бъдат настанявани и скитащи животни;  - \"хотел за животни домашни любимци\" е обект с търговска цел за временно настаняване на животни;  - \"училище за животни домашни любимци\" е обект с търговска цел за временен престой на животни с цел дресура;  - \"скитащо животно\" е всяко животно домашен любимец, което няма дом или се намира извън границите на дома на своя собственик или гледач и не е под контрола или под прекия надзор на собственик или гледач.  - \"агресивно куче\" е:  а) куче, отглеждано или дресирано с цел повишаване на агресивността, респективно кучета, при които се предполага завишено в противоестествена степен желание за нападение, готовност за борба и злоба;  б) куче, доказало се като хапещо;  в) куче, склонно към преследване и убиване на дивеч и селскостопански животни (това не се отнася за ловни кучета, които преследват дивеч по време на официален ловен излет);  г) куче, нееднократно нападало хора по агресивен и заплашителен начин;  д) куче, хапало нееднократно без провокация и необходимост от защита при нападение;    е) куче, хапало други кучета, въпреки недвусмислени жестове на подчинение (типични за вида);  - кучето \"не е агресивно\", ако е хапало при самозащита или защита на стопанина (респективно човека, под чийто контрол се намира в момента);  - \"селскостопански животни\" са едри и дребни преживни животни, свине, птици и еднокопитни (коне, магарета и техните хибриди).  § 2.  Тази наредба влиза в сила три месеца след приемането й от Столичен общински съвет.  § 3.  В срок от един месец, считан от влизането в сила на измененията и допълненията в Наредбата, неправителствените природозащитни организации представят списък на районните кметове с данните на лицата за контакти с тях, относно съдействието на НПО за ефективното изпълнение на настоящата Наредба.  § 4.  Измененията и допълненията на Наредбата влизат в сила от приемането им от СОС.                                                                                                                                   ПРЕДСЕДАТЕЛ: (п) Ант. Николов ", "date": "2018.04.19", "title": "НАРЕДБА за придобиване, притежаване и отглеждане на домашни животни на територията на Столична община"}
{"url": "http://www.classa.bg/%D1%81%D0%B2%D1%8F%D1%82/item/381065-%D0%B8%D0%BD%D1%84%D0%B8%D0%BB%D1%82%D1%80%D0%B8%D1%80%D0%B0%D0%BD-%D0%BF%D0%BE%D0%BB%D0%B8%D1%86%D0%B0%D0%B9-%D0%BD%D0%B0%D0%BD%D0%B5%D1%81%D0%B5-%D1%83%D0%B4%D0%B0%D1%80-%D0%BD%D0%B0-%D0%BC%D0%BE%D0%B3%D1%8A%D1%89-%D0%BD%D0%B0%D1%80%D0%BA%D0%BE%D0%BA%D0%BB%D0%B0%D0%BD-%D0%B2-%D0%BA%D0%BE%D0%BB%D1%83%D0%BC%D0%B1%D0%B8%D1%8F", "text": "Един полицай, прекара 12 месеца, за да навлезе в могъщия Клан от Голфа, период, през който се случиха няколко ареста на лидери и други членове на организацията. Кланът от Голфа се счита за най-големият, най-опасният и най-добре структуриран картел в Колумбия.   29-годишният агент Мелендес разказал на вестник Ел Колумбиано за риска, който е понесъл животът му. След като влезнал в групата, му показали снимки на стар другар, с ампутирани ръце и крака.   \"Едва преглътнах и помислих, че това може да се случи, ако ме разкрият\", каза той.   Мелендес навлязъл в структура, посветена на трафика на наркотици, убийства, изнудвания и незаконно добиване на злато в северния район Антиокия.   Работата му позволила да се извършват четири полицейски операции, по време на които са били заловени главатарите Хедер Кехада Кабрера, с псевдоним \"Ернан\" и Хайнер Сото Селчедо \"Брандон\", както и други членове на клана. Началникът Уилям Сото Салседо, известен като \"Томи\", също бе елиминиран.   Агентът познавал селскостопанската работа, защото е израснал в селски район. Той започва работата си в групата като служител във ферма: доене на крави, грижи за телета и хранене на животни и други задачи.   Младежът постепенно спечелил доверието на групата, съобщавайки за подозрителни хора и полицаи, които са преминали през района. След шест месеца Мелендес бил приет в престъпната група като другар и изпратен в различни лагери, където се срещнал с няколко лидери.   Цялата важна информация беше съобщена на неговия контролен офицер чрез чатове на неговия мобилен телефон. Освен това имал сателитен маркер в багажника.   До юни 2017 г. вече бил посочил 60 членове и решил, че е дошло времето да напусне групата. Агентът се възползвал от пътуването си през джунглата и се престорил, че е извил глезена си, знаейки, че колумбийската армия вече пристига в района. Когато чул, че не може да продължи да ходи, главатарят му се разсърдил. \"Той ме удари в стомаха, свали ме на на земята, взе ми пистолета и ме замаскира, оставяйки ме бос и по шорти\", каза Мелендес.   Изоставен, но жив, полицаят ходил няколко часа преди да се предаде на военен гарнизон. Малко по-късно началниците му го освободили.", "date": "2018.04.19", "title": "Инфилтриран полицай нанесе удар на могъщ наркоклан в Колумбия"}
{"url": "http://www.classa.bg/%D1%81%D0%B2%D1%8F%D1%82/item/381066-%D1%82%D0%B8%D0%B9%D0%BD%D0%B5%D0%B9%D0%B4%D0%B6%D1%8A%D1%80-%D0%BD%D0%B0%D0%BC%D0%B5%D1%80%D0%B8-%D0%B2%D0%B8%D0%BA%D0%B8%D0%BD%D0%B3%D1%81%D0%BA%D0%BE-%D1%81%D1%8A%D0%BA%D1%80%D0%BE%D0%B2%D0%B8%D1%89%D0%B5-%D0%BE%D1%82-10-%D1%82%D0%B8-%D0%B2%D0%B5%D0%BA-%D0%BD%D0%B0-%D0%B3%D0%B5%D1%80%D0%BC%D0%B0%D0%BD%D1%81%D0%BA%D0%B8%D1%8F-%D0%BE%D1%81%D1%82%D1%80%D0%BE%D0%B2-%D1%80%D1%8E%D0%B3%D0%B5%D0%BD", "text": "Стотици монети, пръстени, перли и сребърни гривни на над хиляда години, са открити на германския остров Рюген в Балтийско море, съобщава АП. Първите открития са направени през януари близо до Шапроде от двама любители археолози, единият от които - само на 13 години.   \"Това е най-голямото съкровище на този вид монети в югоизточната част на Балтийския регион\", се казва в изявлението, публикувано в понеделник от археологическия офис на Мекленбург-Западна Померания. Съкровището се състои от около 600 монети и бижута от различни видове.   Рене Шоен и тийнейджърът Лука Малашниченко използвали само метални детектори за да открият първата си монета, след което професионален археологически екип се присъединил към разкопките.   Учените твърдят, че около сто монети са били отсечени в епохата на Харалд Гормсон, крал на викингите от 10-ти век, известен също като Харалд Блутут (Blue Tooth), който въвел християнството в Дания. Псевдонимът му, произтичащ от факта, че имал син зъб, сега се отнася до безжичната технология Bluetooth на шведската компания Ericsson. Технологията е кръстена така, защото е проектирана да свързва безжично компютрите с мобилни устройства, което повтаря способността на Харалд да обедини древната скандинавска общност.", "date": "2018.04.19", "title": "Тийнейджър намери викингско съкровище от 10-ти век на германския остров Рюген"}
{"url": "http://www.classa.bg/%D1%81%D0%B2%D1%8F%D1%82/item/381067-%D0%BC%D0%B0%D0%BA%D1%80%D0%BE%D0%BD-%D0%B2%D1%8F%D1%80%D0%B2%D0%B0,-%D1%87%D0%B5-%D0%B5-%D1%80%D0%B0%D0%B2%D0%B5%D0%BD-%D0%BD%D0%B0-%D0%BF%D1%83%D1%82%D0%B8%D0%BD", "text": "По време на неофициална среща с репортери след интервю, френският президент Емануел Макрон е казал, че той е \"равен на Путин\", както разкриха интервюиралите го.   \"Аз съм равен на Путин. Между другото, Путин ме разбира. И ако реших да атакувам Сирия, това бе, за да знае Путин, че сме там. Той разбира тази реч\", цитира Жан-Жак Бурдин от BFM-TV, думите на френския президент. По същия начин Макрон обясни, че това е \"решение, което ще донесе мир в Сирия\".   В същото време журналистите похвалиха начина, по който президентът общува с тях извън камерите. \"След интервюто той се държа така, както го направи по време на това интервю\", каза Бурдин.   Няколко часа по-рано, по време на сесия на Европейския парламент в Страсбург Макрон каза, че Франция ще продължи да работи с Русия и други страни \"за да се постигне едно приобщаващо политическо решение в Сирия.\" В същото време той подчерта, че атаките рано сутринта в събота \"нямат нищо общо нито с Ирак или Либия, защото Франция не е обявила война на никого\".", "date": "2018.04.19", "title": "Макрон вярва, че е \"равен на Путин\""}
{"url": "http://www.classa.bg/%D1%81%D0%B2%D1%8F%D1%82/item/381064-%D0%B2%D1%8A%D0%BB%D0%BD%D0%B0-%D0%BE%D1%82-%D0%BE%D1%82%D0%B2%D0%BB%D0%B8%D1%87%D0%B0%D0%BD%D0%B8%D1%8F-%D0%BD%D0%B0-%D0%B5%D0%BA%D0%B2%D0%B0%D0%B4%D0%BE%D1%80%D1%86%D0%B8-%D0%BD%D0%B0-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D1%81-%D0%BA%D0%BE%D0%BB%D1%83%D0%BC%D0%B1%D0%B8%D1%8F", "text": "Скорошната вълна от отвличания на еквадорски граждани, регистрирани на границата с Колумбия, е част от действията, извършвани от Френте Оливър Синистера, група отцепила се от Революционните въоръжени сили на Колумбия (ФАРК) и водена от Валтер Артизала, известен още като \"Ел Гуачо\".   Фронтът Синистера се отдели от ФАРК, когато организацията реши да участва в мирното споразумение с колумбийското правителство. В момента това е група от около 50 души, участващи в трафика на наркотици в граничния регион.   Една от причините изглежда е важността на мястото за отглеждането на кока, постоянно оспорвано между различните въоръжени групи и банди, занимаващи се с незаконна търговия с наркотици.   Наскоро президентът на Еквадор Ленин Морено, е упражнил по-голям натиск в граничния регион чрез увеличаване на военните сили, което според него е пряко свързано с поредицата отвличания на цивилни.   Морено изпрати съобщение до извършителите на отвличанията, предупреждавайки, че Еквадор ще се бори с всички средства, с които разполага, за да ги премахне. \"Тероризмът и трафикът на наркотици нямат място в Еквадор, който изграждаме\", каза президентът на Еквадор, обвинявайки въоръжената група, че си е \"избрала погрешния враг.\"   Районът е обявен за \"зона за сигурност\", където да се сложи край на организираната престъпност. Същевременно в Кито е създадена специална юрисдикция, която да гарантира безопасността на съдиите и прокурорите, които участват в разследването на настъпилите събития.", "date": "2018.04.19", "title": "Вълна от отвличания на еквадорци на границата с Колумбия"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381061-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B7%D0%B0-%D0%BF%D1%80%D0%BE%D1%82%D0%B5%D1%81%D1%82%D0%B8-%D1%81%D0%B8%D0%BB%D0%B8%D1%86%D0%B8-%D0%B8%D0%BC%D0%B0%D1%82-%D1%81%D0%B0%D0%BC%D0%BE-%D0%B8%D0%BD%D0%B2%D0%B0%D0%BB%D0%B8%D0%B4%D0%B8%D1%82%D0%B5", "text": "Само в последната седмица имаше протести в редица европейски страни:   Във Франция хиляди протестираха срещу реформите на президента Макрон, свързани с пазара на труда.   В Испания – около 300 000 граждани излязоха в Барселона в защита на арестуваните деветима каталунски лидери.   В Армения – около 5 000 души протестираха в Ереван срещу кандидатурата на доскорошния президент Саркисян за премиер на страната.   В Словакия – около 30 000 души излязоха в Братислава, за да поискат независимо разследване на убийството на журналиста Ян Куцияк и неговата годеница.   В Унгария – около 100 000 души протестираха в Будапеща срещу премиера Виктор Орбан, срещу новата избирателна система, гарантирала му пълно мнозинство в парламента, както и срещу главния прокурор на страната.   А в България?  В България – див екшън в центъра на София по задържането на една районна кметица. А за протести силици имат само инвалидите.  И всичко е точно.  ", "date": "2018.04.19", "title": "В България за протести силици имат само инвалидите"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381062-%D0%B2%D0%B0%D0%BB%D0%B5%D0%BD%D1%82%D0%B8%D0%BD-%D0%B7%D0%BB%D0%B0%D1%82%D0%B5%D0%B2-%D0%BD%D0%B5-%D1%81%D0%B5-%D0%BE%D1%87%D0%B0%D0%BA%D0%B2%D0%B0-%D0%BF%D0%BE%D0%B2%D0%B8%D1%88%D0%B5%D0%BD%D0%B8%D0%B5-%D0%BD%D0%B0-%D1%86%D0%B5%D0%BD%D0%B8%D1%82%D0%B5-%D0%BD%D0%B0-%D0%B3%D0%BE%D1%80%D0%B8%D0%B2%D0%B0%D1%82%D0%B0", "text": "Ясно и категорично искам да заявя, че ние ще настояваме за приемането на промените в Закона за горивата, заяви председателят на Българската петролна и газова асоциация   Ясно и категорично искам да заявя, че ние ще настояваме за приемането на този закон (новият Закон за горивата - бел. ред.), защото обратното ни поставя в невъзможност да работим в България. Това каза пред журналисти председателят на Българската петролна и газова асоциация (БПГА) и генерален директор на \"Лукойл България\" Валентин Златев, предаде БТА.   „Ние ще искаме да се приеме в този вид, който е консенсусен за всички, но настояваме да има един закон, който да регулира пазара на горива, а не 14 както е сега, при които едните казват едно, а другите точно обратното“, коментира той.   От БПГА ще настояват да има и обществен орган, който да следи за изпълнението на закона. „Аз не искам да подхождам като някои други хора, които казват изключете земеделците от закона. Ние, ако започнем да приемаме съсловни закони, ще се върнем в 18 век, когато е имало такива закони, изключващи част от обществото, казвайки, че не трябва да ги спазва“, смята Златев.   По думите му този закон е в интерес и в ползва на държавата, с единствена цел тя да обезпечи постъпленията в бюджета и да има равнопоставеност на участниците на пазара и върховенство на закона.   Валентин Златев каза, че е новост за него, че изпълнителният директор на Българската петролна и газова асоциация Андрей Делчев участва в Консултативния съвет по законодателството в парламента (бел.ред. - проектозаконите, които са приети на първо четене, минават за становище през Консултативния съвет). Той добави, че ще говори с него и ще го помоли да не участва в дискусията заради конфликт на интереси.   „Има грешното разбиране, че Законът за горивата го внася, или настоява да бъде внесен, Българската петролна и газова асоциация (БПГА) и той е в наша ползва, което не е съвсем така“, коментира председателят на Асоциацията. Той каза още, че смята българската държава за партньор в бизнеса с горива и тя получава повече от 50% от приходите от продажба на горива във вид на данъци и такси. „Половината от цената, която всеки български гражданин плаща на бензинколонката, за да си купи, независимо дали е бензин или дизел, отива в държавния бюджет\", обясни Златев.   На въпрос защо законопроектът не срещна подкрепа от министрите, Златев отговори, че не смята така. „Не съм съгласен, че министрите са отхвърлили този закон, тъй като в продължение на две години имаше работна група, сформирана със заповед на министър-председателя Бойко Борисов, която работи по текстовете на този закон и той е подписан от представителите на всички министерства, съгласуван е“, каза Златаев и добави, че затова е нелогично да се заема друга позиция.   Според председателя на БПГА, ако Агенция \"Митници\" и НАП си вършеха добре работата, нямаше да има нужда от този закон. „Очевидно е, че има пропуски в държавата, очевидно е, както самото Министерство на финансите потвърждава, че почти 1 млрд. лв. не се събират годишно от акцизи и ДДС“, каза Златев.   Той добави, че са проведени няколко срещи със зърнопроизводителите и с депутатите, които внасят закона и е постигнат консенсус, който е добър и за представителите на бранша. Златев смята, че се говори популиситко, без да се познават добре текстовете на закона и според него той е написан в полза на бранша. „Досега българското законодателство не третира понятие различно от понятието бензиностанция. Тоест, не се признават ведомствени бензиностанции, наличие на всякакви други обекти.    Тоест,всеки един държавен орган, който би решил да се разправя с тях, би могъл да ги затвори веднага“, каза той. Златев обясни още, че в новия закон това се поправя и е въведено понятието „вътрешен обект“, който дава право на зърнопроизводителите и селскостопанските производители да имат официално такива свои обекти, като те трябва да бъдат адресно регистрирани и да се измерват горивата, които са в тях, иначе се обезсмисляла идеята.   \"Няма прогнози за увеличаване на цените на горивата през летния сезон\", добави още директорът на \"Лукойл\". „Ние следваме международните пазари на петрола, има тенденция към леко покачване, но не мисля, че тя е бъде значителна“, коментира той. Златев добави, че всяка подобна политическа нестабилност като тази в Сирия се отразява на международните пазари. „Да се надяваме, че здравият разум ще победи и Сирия няма да поднася повече изненади\", каза Златев.   „Няма магическа пръчка, няма вариант, по който с един замах това да се случи. Очевидно, че ще бъде дълъг процес, в който и рафинериите ще произвеждат по технологични горива и двигателите на колите ще стават все по-технологични“, каза директорът на \"Лукойл\". По думите му в крайна сметка светът трябва да намери някаква алтернатива на горивата, произведени от нефт и това рано или късно ще се случи, но няма да е толкова бързо, колкото всички очакват.  ", "date": "2018.04.19", "title": "Валентин Златев: Не се очаква повишение на цените на горивата"}
{"url": "http://www.classa.bg/%D1%81%D0%B2%D1%8F%D1%82/item/381063-%D0%B0%D1%81%D1%82%D0%B5%D1%80%D0%BE%D0%B8%D0%B4-%D0%BA%D0%BE%D0%BB%D0%BA%D0%BE%D1%82%D0%BE-%D1%84%D1%83%D1%82%D0%B1%D0%BE%D0%BB%D0%B5%D0%BD-%D1%81%D1%82%D0%B0%D0%B4%D0%B8%D0%BE%D0%BD-%D0%BE%D0%B1%D1%80%D1%8A%D1%81%D0%BD%D0%B0-%D0%B7%D0%B5%D0%BC%D1%8F%D1%82%D0%B0-%D0%B8-%D0%BD%D0%B0%D1%81%D0%B0-%D0%BF%D0%BE%D1%87%D1%82%D0%B8-%D0%B3%D0%BE-%D0%BF%D1%80%D0%BE%D0%BF%D1%83%D1%81%D0%BD%D0%B0", "text": "Миналата събота, докато светът беше зает да наблюдава ситуацията в Сирия, един гигантски астероид с размерите на футболно игрище, мина покрай нашата планета. Учените от НАСА в обсерватория Аризона откриха масивния астероид само няколко часа преди изненадващия му полет, според портал Science Alert.   Само 21 часа след това първоначално наблюдение, астероид 2018 GE3 се приближи до Земята на смразяващо кратко разстояние по космическите мерки. Летейки със скорост от около 106 000 километра в час, астероидът мина на разстояние, равно на половината от разстоянието между Земята и Луната.   Учените откриват веднъж или два пъти седмично астероид, който се доближава до нашата планета на разстояние колкото до Луната, според медията. Разликата е, че тези астероиди обикновено са с размер на автобус или къща. Астероидът 2018 GE3 бе много по-голям.   НАСА изчисли, че астероид 2018 GE3 е между 47 и 100 метра широк. Това означава, че небесното тяло е било около 3.6 пъти размерът на известния Тунгуски астероид, който през 1908 г. е унищожил 2 000 квадратни километра сибирска гора.   Според портала, астероидите са склонни да са малки и тъмни, така че те са трудни за откриване от учените. Освен това те се движат много бързо, което означава, че телескопът трябва да бъде насочен на правилното място и в точното време, за да ги заснеме.   НАСА има програма за откриване на астероиди, въпреки че има тенденция да търси само астероиди с широчина над 140 метра. Дори по най-високата оценка 2018 GE3 имаше само три четвърти от този размер.", "date": "2018.04.19", "title": "Астероид колкото футболен стадион \"обръсна\" Земята (и НАСА почти го пропусна)"}
{"url": "http://www.classa.bg/%D1%81%D0%B2%D1%8F%D1%82/item/381055-%D1%80%D1%83%D1%81%D0%BA%D0%B8%D1%8F%D1%82-%D0%BA%D0%BE%D0%BC%D0%BF%D0%BB%D0%B5%D0%BA%D1%81-%E2%80%9C%D0%B0%D0%BD%D1%82%D0%B5%D0%B9-2500%E2%80%9D-%D0%B5-%D0%B5%D0%B4%D0%B8%D0%BD-%D0%BE%D1%82-%D0%BD%D0%B0%D0%B9-%D0%B4%D0%BE%D0%B1%D1%80%D0%B8%D1%82%D0%B5-%D0%B2-%D1%81%D0%B2%D0%B5%D1%82%D0%B0", "text": "  Най-новият може да се използва срещу цял спектър от летящи обекти: от стратегически бомбардировачи, използващи технологията за намалена видимост “Стелт”, до крилати ракети.   “Антей-2500” е много ефективен срещу системи за радиоелектронно противодействие, както и радарни системи от типа AWACS. Максималният обхват за поразяване на такива цели е до 400 километра, с максимална височина от 30 километра.     Друга важна задача на “Антей-2500” е унищожаването на балистични ракети. Той може да прихване такива с височина на летене до 25 километра и скорост от 4500 метра в секунда, а максималният обхват на стрелба е до 40 километра.   Една от характеристиките на “Антей – 2500“ е гъсеничното шаси, на базата на добре познатия танк Т-80. Благодарение на това е постигната висока проходимост, а налягането върху почвата е само около 0,85 килограма на квадратен сантиметър.   Максималната скорост на движение на “Антей-2500“ е 55-60 км/ч, като с пълен резервоар той може да измине до 250 километра. В допълнение газовата турбина, осигуряваща електричество на комплекса, може да работи до 2 часа.   Бойното оборудване работи при температури от -50°C до + 50°C, на височина до 3000 метра, а комфортът в машината е гарантиран от климатична и вентилационна инсталация, която може да бъде използвана и в замърсени зони.       Руският зенитно-ракетен комплекс “Антей-2500” в момента се смята за един от най-добрите в света. Репутацията му се дължи на мощни радиолокационни станции, далекобойни ракети и гъсенично шаси, което му осигурява изключителна мобилност.     За връзка и комуникацията между машините и висшето командване, са поставени модерни радиостанции и навигационни системи.  Времето за монтиране и демонтиране на комплекса е само 6 минути.", "date": "2018.04.19", "title": "Руският комплекс “Антей-2500” е един от най-добрите в света"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381056-%D1%81%D0%B2-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D0%B9%D0%BE%D0%B0%D0%BD-%D0%B2%D0%B5%D1%85%D1%82%D0%BE%D0%BF%D0%B5%D1%89%D0%B5%D1%80%D0%BD%D0%B8%D0%BA", "text": "    С името \"Ветха Лавра\" се наричала обителта на преподобния Харитон, която се намирала в палестинската пустиня близо до Йерусалим. Тя се наричала така, защото била създадена от преподобния преди другите лаври, както това подробно е описано в житието му. В тази Харитонова лавра се подвизавал в постничество преподобният Йоан.      От ранни години пламнал от любов към Господа, свети Йоан се прилепил към Бога с цялата си душа, съгласно с написаното в Свещеното Писание: \"А мене е добре да се приближавам към Бога!\" Като презрял суетния светски живот, Йоан се отделил от отечеството си и като приел кръста на монашеското житие, странствал по разни места в името на Господа, Който от деня на Своето рождение и до самата смърт, нямал \"де глава да подслони\".    Като пристигнал в светите Иерусалимски места, Йоан се поклонил на живоносния Господен гроб, после пристигнал в споменатата лавра на блажения Харитон, където заради добродетелния си живот бил удостоен със свещения сан иерей. Като обуздавал плътските страсти с велико въздържание, Йоан и тук станал подражател на великите древни постници: с всенощни бдения и непрестанно помнене на смъртта светият достигнал пълно умъртвяване на плътта си и бил сякаш ангел в плът.   Като преживял достатъчно години и през цялото време благоугаждал на Бога, той се преставил пред Господа. Неговата душа била отнесена от светите безплътни ангели във вечните небесни обители.   Свети Йоан се нарича \"ветхопещерник\", вместо \"ветхолаврит\" поради това, че Ветхата Лавра на преподобни Харитон първоначално се намирала в една разбойническа пещера. В тази пещера бил затворен от разбойници преподобният Харитон. Но след като разбойниците изпили виното, отровено от змия, умрели, и Харитон се освободил от тях. Като намерил в пещерата много злато, заграбено от разбойниците, преподобният съградил край пещерата църква; А когато при него се събрали братя, изградил над пещерата и обител. Тъй като преподобният Йоан живял в тази древна пещера и извършвал богослужението в пещерната църква, той бил наречен \"ветхопещерник\".", "date": "2018.04.19", "title": "Св. преподобни Йоан Вехтопещерник"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381057-19-%D0%B0%D0%BF%D1%80%D0%B8%D0%BB,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "На днешната дата през 1587 г. английският адмирал Френсис Дрейк потопява испанската флота в пристанището на Кадис.    През 1775 г. започва Американската война за независимост.    През 1783 г. Екатерина II издава манифест за присъединяване на Крим и Кубанска област към Русия.    През 1839 г. с договора от Лондон е създадено независимо от Нидерландия кралство Белгия.    През 1850 г. Великобритания и САЩ подписват договор за съвместно строителство на Панамския канал.    През 1904 г. по-голямата част от Торонто в Онтарио, Канада е опустошена от пожар.    През 1906 г. нобеловият лауреат Пиер Кюри загива нелепо, попадайки в конски впряг при пресичане на улицата.    През 1919 г. американецът Лесли Ървин извършва успешно първия скок от самолет с парашут.    През 1928 г. от печат излиза последният (125-ти) том от първото издание на Оксфордски английски речник.    През 1943 г. швейцарският химик Алберт Хофман за първи път умишлено приема синтезирания от него наркотик ЛСД и усеща неговото действие като се прибира у дома с велосипед; денят става популярен като Ден на велосипеда.    През 1947 г. партията Индийски национален конгрес се съгласява страната да бъде разделена на Индия и Пакистан.    През 1971 г. СССР изстрелва „Салют-1\", първата създадена от човек космическа станция.    През 1971 г. Сиера Леоне е обявена за република.    През 1995 г. в Оклахома Сити е извършен първият мащабен терористичен акт в САЩ, при който загиват 168 души.    През 1999 г. германският Бундестаг връща седалището си в Берлин.    През 2005 г. Йозеф Рацингер е избран за папа под името Бенедикт XVI на втория ден от папския конклав.    През 2007 г. цар Калоян е тържествено погребан с държавни почести в църквата „Свети Четиридесет мъченици\" във Велико Търново.    ", "date": "2018.04.19", "title": "19 април, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381058-%D1%81%D1%8A%D1%81-%D0%B7%D0%B5%D0%BC%D0%B5%D0%B4%D0%B5%D0%BB%D0%B8%D0%B5-%D0%BC%D0%BE%D0%B6%D0%B5%D1%88-%D0%B4%D0%B0-%D1%81%D1%82%D0%B0%D0%BD%D0%B5%D1%88-%D0%BC%D0%B8%D0%BB%D0%B8%D0%BE%D0%BD%D0%B5%D1%80-%D0%B0%D0%BA%D0%BE-%D1%81%D0%B8-%D0%BF%D0%BB%D0%B0%D1%82%D0%B8%D1%88", "text": "          Емилия Пешева е била учителка. От над десет години обаче е пенсионерка. И тъй като няма как да преживее с учителската си пенсия от 245 лева, тя е принудена да се занимава със земеделие. Емилия Пешева обработва унаследени 27 дка лозя. От година на година обаче начинанието става все по-трудно. \"Получавам европейска субсидия от трийсетина лева на декар. Само че средствата за торове, препарати, обработка и беритба на продукцията много нараснаха и стават все по-непосилни за дребните производители. В същото време изкупната цена за килограм грозде е циментирана от монополистите в региона на 50 стотинки\", обяснява пенсионираната учителка, чиито лозя се намират в бургаското село Лозарево.   Днес в българските села живеят все по-малко хора в трудоспособна възраст. Включително и поради това 78-годишната пенсионерка сама извършва на ръка тазгодишната пролетна резитба. \"Ако политиката към дребните земеделски производители не бъде радикално променена, малките ферми и селата в България са обречени\", смята основателят на Националния съюз на градинарите Слави Трифонов. Според него, българското селско стопанство все повече заприличва на латиноамериканските латифундии, където печалбата е съсредоточена в ръцете на малцина, а останалите производители водят жалко съществувание.      \"В България незначителен брой едри зърнопроизводители се превърнаха в истински латифундисти с мощно лоби във всички правителства. Неравенството между малките и големите земеделски производители непрекъснато нараства. 93% от помощите, идващи от Общата селскостопанска политика на ЕС и държавния бюджет, попадат в ръцете на едва 10% от производителите\", цитира Трифонов статистиката на Икономическия институт на БАН.   \"В ЕС средно 25% от подкрепата за аграрните производители изобщо не достига до бенефициерите, за които е предназначена. Печеливши в случая са предимно собствениците на неселскостопански земи и инвеститорите\", се посочва в новия доклад на Световната банка за резултатите от Общата европейска селскостопанска политика през последните 10 години. Експертите на Световната банка са изчислили, че средно за Европейския съюз 70% от подкрепата от фондовете за обща аграрна политика са насочени едва към 28% от селскостопанските производители. В Румъния и България това съотношение е дори по-изкривено. В България едва 1% от селскостопанските производители получават 45% от преките и непреките плащания за страната в рамките на Общата селскостопанска политика. По-лошо е положението само в Румъния.   В доклада на Световната банка се откроява и друг проблем. \"Наблюдава се задълбочаване на неравенството в заплащането на селскостопанския труд. В Дания, Холандия и Швеция заплащането за 1 час работа на полето или във фермата е средно 15 евро. Същевременно в България, Румъния, Литва, Латвия, Полша и Гърция се плаща три или дори под три евро на час\", посочват експертите.   Недъзите на общоевропейската аграрна политика са и една от причините за сезонната миграция на селскостопански работници. А тя е хем неефективна, хем понякога води до тежки форми на експлоатация. Ниското заплащане на труда в България и Румъния принуждава много селскостопански работници от двете страни да мигрират за по няколко месеца в страни като Португалия и Италия. Същевременно пък португалците търсят сезонна работа във Франция, обобщават експертите на Световната банка. Това развитие е пагубно за България - липсата на достатъчно работна ръка в българското земеделие спъва развитието на такива традиционни за страната производства като овощарството, лозарството, градинарството, овцевъдството и добива на етерични масла.       Слави Трифонов от Съюза на градинарите посочва корупцията като най-сериозната причина за разминаването между добри намерения и реални постижения. \"През последните години се одобрява едва едно от всеки четири инвестиционни предложения на земеделски стопани. Зад това се крие една задълбочила се през годините схема на \"коопериране\" между служителите на Земеделското министерство и консултантите, които оформят предложенията на фермерите.    Консултантът казва на фермера, че трябва да плати определена сума на служителя и неговия ръководител, за да му бъде одобрен проектът. Минават само тези проекти, за които е платено. За утвърждаването на този корупционен подход бяха измислени всевъзможни рангове и критерии. Редовите земеделски стопани трябва да похарчат поне 25 хил. лева, за да им се изработи проект за кандидатстване пред фонд \"Земеделие\". Ако не бъде платена тази сума заедно с \"поощрението\" за чиновниците във Фонда, фермерските проекти се хвърлят в кошчето за боклук. В крайна сметка проекти печелят едни и същи предприемачи\", твърди Трифонов.   Той се спира и на още една тенденция, която влошава шансовете на българските градинари и овощари. \"Нашето производство едва оцелява с нищожни субсидии под натиска на безконтролния внос на дъмпингови цени. Преди месец гръцките власти взеха драстични мерки, след като заловиха 4 турски тира със зеленчуци, пълни с пестициди. А в България същата стока са внася и консумира без всякаква реакция от страна на фитосанитарния контрол\", констатира Трифонов.", "date": "2018.04.19", "title": "Със земеделие можеш да станеш милионер. Ако си платиш."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381059-%D0%B2%D1%8A%D0%BF%D1%80%D0%BE%D1%81%D1%8A%D1%82-%D0%B5,-%D0%BA%D0%BE%D0%B9-%D0%B2%D0%B7%D0%B5-%D0%BF%D0%BE%D0%B4%D0%BA%D1%83%D0%BF%D0%B0", "text": "Значи малко правни съвети:  Ако ще ставаш кмет извън герберастите, вземаш съответните мерки:  – като паркираш, викаш две поемни лица, които да подпишат протокол, че нямаш пари, оръжие, наркотици и… презервативи в колата си.  – като се върнеш в колата, викаш поемни лица, та да подпишат, че нищо не е привнесено от гореописаното, или нещо друго инкриминиращо.  – същото правиш, ако отидеш до Столична община и те накарат да оставиш връхната си дреха.  – идеш ли на театър и си оставиш дрехата на гардероб, пак същата процедура, като е желателно поемните лица да са различни, за да не ги обвинят в кошаревско свидетелство.  – ако се наложи да отидеш в Парламента, съвет, който вече съм го дал, пазиш внимателно личните си вещи.  Защото си в криминална среда    НАКАЗАТЕЛЕН КОДЕКС   Р а з д е л IV  Подкуп   Чл. 301. (1) Длъжностно лице, което приема дар или каквато и да е друга имотна облага, която не му се следва, за да извърши или да не извърши действие по служба или загдето е извършило или не е извършило такова действие, се наказва за подкуп с лишаване от свобода до пет години.  ", "date": "2018.04.19", "title": "Въпросът е, кой взе подкупа?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381060-%D0%B7%D0%B0%D1%89%D0%BE-%D0%BB%D1%8A%D0%B6%D0%B0%D1%82-%D0%B2-%D1%81%D1%8A%D0%B4%D0%B0-%D0%BF%D0%BE%D0%B4-%D0%BA%D0%BB%D0%B5%D1%82%D0%B2%D0%B0-%D0%B7%D0%B0-%D1%84%D0%B1-%D0%BD%D0%B0-%D0%B1%D0%B1%D0%BE%D1%80%D0%B8%D1%81%D0%BE%D0%B2", "text": "Покрай шума около ареста на кмета на Младост и скубането в СДС, а може би заради това са били инсценирани, никоя телевизия не обърна внимание как „вещото лице” по делото за клевета на Елена Йончева срещу премиера Борисов – неизвестната Даниела Събева  НАЙ-НАГЛО Е ИЗЛЪГАЛА, ЧЕ НЯМАЛО КАК ДА СЕ КАЖЕ С КАТЕГОРИЧНОСТ КОЙ Е ОФИЦИАЛНИЯТ ПРОФИЛ НА ПРЕМИЕРА И КОЙ СТОИ ЗАД НЕГО.      Дори няма да се спираме на темата какво значи „вещо лице” в материята Фейсбук. Но едно такова лице – вещо – със сигурност прави  разлика между профил, който „стриймва” – предава на живо от закритите врати на двореца в Риад или на Европейския съвет, пуска официалните поздравления на премиера по празници и за политики от една страна и фейковете – от друга. Апропо, на снимките, разпространени от МС точно от Риад лесно се вижда и как медийният съветник в правителството държи стик, на който е телефонът й, за да предава въпросната церемония на живо във ФБ от страницата на Борисов пряко от саудитския двор, покрита с черна кърпа, като да сме под робство.   Да се говори, че не се знае кой е официалният профил и кой стои зад него е  ЛЪЖА ПОД КЛЕТВА.  Тя е срам за българския съд, който е принуден да работи с такъв „материал” и да чува подобни нагли и безотговорни твърдения.  Говори красноречиво и за защитата на министър-председателя, който за пореден път се доверява на доказали с делото му срещу Сидеров странен маниер на работа хора.  Докъде се докарахме?! Докъде стигнахме?! Има ли дъно?!", "date": "2018.04.19", "title": "Защо лъжат в съда под клетва за ФБ на ББорисов"}
{"url": "http://www.classa.bg/%D1%81%D0%B2%D1%8F%D1%82/item/381054-%D0%BA%D1%80%D1%8A%D1%81%D1%82%D0%BE%D0%BD%D0%BE%D1%81%D0%BD%D0%B8%D1%8F%D1%82-%D0%BF%D0%BE%D1%85%D0%BE%D0%B4-%D1%81%D1%80%D0%B5%D1%89%D1%83-%D0%BD%D0%B0%D1%81", "text": "Либерализмът е тоталитарна идеология   Коя е доминиращата идеология на съвременния Запад и неговия геополитически авангард Съединените американски щати? Това съвсем не е безсмислен въпрос. Той засяга пряко всеки от нас. Нека сме откровени – ние загубихме в глобалния геополитически конфликт. Ние сме победени. И затова трябва да знаем точно и стриктно кой е господарят в новите условия на световното разположение на силите, какви са основните черти на мирогледа му, какво мисли за света, историята, съдбата на човечеството, за нас самите? И това е необходимо на всички – и на този, който възнамерява да се смири и да служи покорно на новите господари, и на този, който отказва да приеме това положение на нещата и иска въстание и отвоюване на нова геополитическа свобода.         Внушаваха ни мисълта, че на Запад изобщо няма никаква идеология, че там цари плурализъм на позициите и убежденията, че всеки е свободен да вярва в каквото си иска, да мисли, говори и прави каквото си иска. Това е абсолютна лъжа, обикновен пропаганден ход, заимстван от арсенала на „студената война”. Всъщност, за Запад има доминираща идеология, която е не по-малко тоталитарна и нетърпима, отколкото всяка друга идеология, само че нейните форми и принципи са своеобразни, философските ѝ предпоставки са други, историческата основа в корените ѝ е различна от тези идеологии, с които сме свикнали и са ни познати. Тази идеология е либерализмът. Тя е основана на догмата за „автономния индивид” (т.е. на последователния индивидуализъм), на „приложната рационалност”, на вярата в технологичния прогрес, на концепцията за „отвореното общество”, на въздигането на „пазарния” принцип на „свободната търговия” не само в икономически, но и в идеологически, социален, философски абсолют.   Либералната идеология е „дясна” в тясно икономически смисъл и „лява” по смисъла на хуманитарната реторика. При това, всички други съчетания на лявото и дясното или просто лявото и дясното сами по себе си либерализмът ги отхвърля, демонтира, маргинализира, обявява за неофициални. Либерализмът е тоталитарен по особен начин. Вместо преки физически репресии против инакомислещите, той прибягва до тактиката на мекото задушаване, постепенно изтикване в периферията на обществото, икономическо задушаване на дисидентите и опонентите и др.. Но фактът си остава факт – доминиращата идеология на Запада (либерализмът) активно се бори с алтернативните политико-идеологически проекти, но за постигането на целите си използва по-фини методи, по-„меки”, по-усъвършенствани в сравнение с другите форми на тоталитаризъм, но заради това пък много по-ефективни. Либералният тоталитаризъм не е брутален, не е открит, а е завоалиран, призрачен, невидим. Обаче заради това е не по-малко жесток.   Наличието на „доминираща идеология” на Запада постепенно все по-ясно се признава и в нашето общество. Наивността на ранната перестройка и мечтите за „плурализъм” и „демокрация” постепенно се изпариха дори и сред най-ярките реформатори. Реалността на либерализма и идеологията на либерализма станаха очевидни и следователно постигнахме много по-голяма определеност. Поддръжниците на Запада по необходимост ще трябва отсега нататък да разделят всички идеологически предпоставки на конкретния либерализъм (а не на някаква мъглива „демокрация”, под която всеки разбираше нещо неясно и неопределено), а неговите противници се обединяват чрез неприемането на тази идеология. Това е повече или по-малко понятно.   Но либерализмът има още един по-скрит пласт. Става дума за някои богословски и религиозни предпоставки, които в крайна сметка са довели Запада именно до този идеологически модел, който се е вкоренил в него и днес е станал доминиращ. Този пласт не е толкова универсален и еднозначно признат, както вулгарните щампи за „отвореното общество” и „правата на човека”, но затова пък именно той се явява базата и тайният източник на управляващата планетата либерална идеология, която сама по себе си е само върхът на айсберга.   Става дума за протестантската есхатология.   САЩ са квинтесенцията на Запада   Днес никой не се съмнява, че светът се управлява от единствената останала пълноценна свръхдържава – САЩ. Това не е просто само най-могъщата във военно отношение западна държава, това в някакъв смисъл е резултатът от западния път на развитие, неговият пик, неговото максимално достижение. САЩ са основани и построени като изкуствено конструирано образувание, лишено от историческа инерция, традиции и пр. по мерките на най-радикалните рецепти, изработени в хода на цялото развитие на западната цивилизация. Това е върхът на тази цивилизация, нейният венец. САЩ са сумарният Запад, неговият геополитически, идеологически и религиозен авангард. Само в САЩ принципите на либерализма са внедрени тотално и последователно от един определен момент и Западът и либерализмът започнаха напълно основателно да се отъждествяват именно със САЩ.   Америка е хегемонът на днешния свят, гигантска геополитическа, стратегическа и икономическа империя, която контролира всички най-важни процеси на нашата планета. При това не просто като една обикновена държава, пък макар и мощна и развита, но именно като идеологически модел, като път на развитие, като съдия и пастир на човечеството, който му налага определена система от идеологически, мирогледни и политически ценности. Империята САЩ, това е империята на либерализма, империята на капитала, империята на постиндустриалното общество като висш стадий в развитието на буржоазния строй.   Безусловно САЩ са преки наследници на Европа и европейската история. Но уникалността на това образувание се състои в това, че Щатите са взели от Европа само едно, най-рафинираното и изчистено направление на цивилизацията – либералния рационализъм, теорията за „социалния договор”, индивидуализма, динамичния технологичен индустриализъм, абсолютизираната концепция за „търговска система”. По-рано всички тези тенденции се концентрираха в протестантска Англия. Британската империя е първият модел (ако не включим в сметката древна Финикия) за изграждането на „чисто търговска цивилизация”, към която логично води западната история. И неслучайно главните теоретици на либерализма са именно англичаните Адам Смит, Рикардо и др., а и философите на индивидуализма Лок, Гобс, Мандевил. Макс Вебер и още по-ярко Вернер Зомбарт убедително показаха по какъв начин западният капитализъм се ражда от протестантската етика и доколко е съществен етно-религиозният фактор за възникването на определени социално-икономически формации.   От Англия щафетата на „търговската система” постепенно премина към САЩ и от втората половина на XX в. лидерството на Америка стана безспорен исторически факт в общия контекст на западната цивилизация.   САЩ са въплъщение на Запада, на западния капитализъм, те са неговият център и неговата ос, неговата същност. И ние сега, от позициите на нашия опит, когато САЩ станаха единственият господар на цялата планета, към което те дълго се стремиха, можем лесно да разпознаем логиката на историята, събираща се като във фокус в една точка (което по исторически причини не можаха да направят онези мислители, които не доживяха до драматичната развръзка на геополитическото, социалното и икономическото противопоставяне на „студената война”).    И така, цялата западна история се събира в САЩ. Всъщност, Западът като геополитическо явление възниква в периода на разкол на Християнската църква на Православие и католицизъм. Католическият ареал става база на това, което по-късно се нарича „Запад”, „Запад” в концептуален смисъл. От този момент нататък хората от католическия свят отъждествяват самите себе си с пълноценното човечество, а своята история със световната история, своята цивилизация с цивилизацията въобще. Всички други цивилизации и традиции презрително са приравнени към „дивите варварски страни”. Показателно е, че в тази група на „нечовеците” попадат не само нехристиянските народи, но и целият православен свят, който всъщност е зоната на реалното, неосакатено, автентично християнство. Между другото, именно защото православните страни – първо Византия, а по-късно Русия, са християнски, те предизвикват у католиците такова агресивно неприемане. Православието дава пример за друг тип християнство – универсално, открито, несектантско, радикално алтернативно на целия цивилизационен строй, който е установен на Запад и който доскоро претендираше да бъде единствената форма на християнска държавност. Именно в противопоставянето между католизицима и Православието трябва да се търси възела на диалектическото развитие на историята на цивилизацията и геополитическите процеси през следващите векове.   Историята на Запада трябва да се разглежда от разкола на църквите. Католицизмът по това време застава начело на специфично „западните” тенденции. Но след определен промеждутък от време определени елементи от католическото учение, останали му, впрочем, в наследство от православното единство на църквите, влизат в противоречие с основната линия на развитие на Запада. Реформацията е преломният момент. Тогава „най-западните” тенденции се обособяват и се концентрират в протестантизма. Протестантизмът се разпространява именно в тези страни и сред тези народи, които последователно се движат в посоката, зададена от разколът – отчуждаване от Изтока, високомерно презрение към „дивите народи”, отъждествяване на самите себе си и на своето техническо развитие с върха на цивилизацията, индивидуалистки и рационалистични тенденции, на които вече им стават тесни католическите рамки (макар че те на свой ред са съществена крачка в това направление от напълно традиционния и верен дух на изначалното учение на Православието).   Протестантските страни, и на първо място Англия, тръгват по пътя на „морската цивилизация”, доближават се до абсолютизация на либералния модел, към универсализация на „търговската система”. Оттогава на Запад ролята на авангард, ролята на „Далечния Запад”, започват да играят англичаните.   По-късно именно крайните, най-радикални протестантски английски секти, полагат основите на американската цивилизация, проектират и реализират САЩ. Те отиват там, в далечния Запад, като в „обетованата земя”, за да построят там съвършеното общество, „идеалния Запад”, „абсолютния Запад”. Съединените американски щати са създадени като държава чрез консенсус на фундаменталистки протестантски секти и поразително голяма част от политическата класа на САЩ и досега неизменно остават представители именно на протестантските вероизповедания. Впрочем, това е напълно логично – страната се управлява от законните идеологически наследници на тези, които са я създали, организирали и довели до процъфтяване и могъщество.   Самите американци наричат това “Manifest Destiny”, „Манифест на съдбата” (или „Предначертана съдба”). С други думи, американците виждат историята си като последователно възходящ път към цивилизационния триумф, към победата на този мирогледен модел, на който е основана самата американска цивилизация, като на квинтесенцията на цялата история на Запада.   Протестантизмът като идеология   На това може да се възрази, че „съвременното западно общество, и особено американското, отдавна е атеистично и само незначителна част от населението се придържа към религията и че освен това фундаментализмът, пък макар и от протестантски тип, по никакъв начин не може да бъде приравнен към официалната идеология на САЩ, а още по-малко към Запада като цяло”. Всъщност, трябва да подчертаем, че религията не задължително се проявява като култ или съвкупност от догмати. Често в съвременния свят тя се проявява латентно, като психологически предпоставки, като система от културни и битови щампи, като подсъзнателна геополитическа интуиция. Можем да сравним религията с идеология – някои (малцинство) владеят цялата съвкупност на концептуалния апарат, други схващат идеологията интуитивно. И най-често религията днес въздейства повече чрез културния фон, чрез семейната психология, чрез нормативната социална етика. В това отношение САЩ са абсолютно протестантска страна и този протестантизъм се отнася не само до откритите привърженици на това вероизповедание, но и до огромни слоеве от населението, които имат други религиозни убеждения или са атеисти.    Протестантският дух лесно се открива не само у пуританите, баптистите, квакерите, мормоните и пр., но и в американския кришнаизъм, и в сектата на Мун, и сред американските йезуити, и в нерелигиозните американски граждани. Всички те в една или в друга степен са засегнати от „протестантската идеология”, въпреки че култово и догматично това се признава от едно относително малцинство. Втори аргумент. Политическата класа в САЩ не е пропорционално отражение на цялото общество. Достатъчно е да се погледне нищожното количество цветнокожи сред политиците и висшата администрация. По традиция мажоритарният тип в американската политика е “WASP” („White Anglo-Saxon Protestant”), „белият англосаксонски протестант”. Следователно, пълноценният протестантски фундаментализъм тук е много по-вероятен, отколкото в други слоеве. И накрая още по-конкретно Републиканската партия, една от двете партии, притежаващи де факто политическия монопол, открито и последователно се ръководи от протестантско-фундаменталисткият мироглед, смятайки го закономерно за основата линия на американската цивилизация, за религиозно-догматичното въплъщение на Manifest Destiny, на Щатите.   За междинен пласт между общопризнатия светски либерализъм за масите и протестантския есхатологичен фундаментализъм на политическия елит служат геополитическите аналитични центрове, които обслужват властта и които използват в разработките си обобщаваща методика, където главните религиозни и философски постулати на протестантизма, без подробностите и пророческия фанатизъм на проповедниците, се съчетават с най-прагматичните страни на либералната доктрина, но изчистена от патетичната демагогия за „правата на човека” и „демокрацията”. С други думи, геополитическото мислене, което е извънредно развито сред политическия елит на САЩ, без противоречия съвместява в себе си есхатологичния фундаментализъм, идеята за „САЩ като Новият Израел, призван да води народите в края на историята” и идеята за свободната търговия като максимална рационализация на общественото устройство, основано на приоритетите на „разумния егоизъм” и „атомизирания индивид”. Протестантското месианство на американската геополитика се съчетава по този начин с предложение за универсален пазарен модел и либерална ценностна система.   „Империята на злото”   Главен геополитически и идеологически враг на Запада векове наред е Русия. Това е напълно закономерно. На богословско ниво това се корени в противопоставянето между католицизма (и протестантизма) и Православието, между Западната Римска империя и Византия. Западната и източната форми на християнството са два избора, два пътя, два несъвместими, взаимно изключващи се месиански идеала. Православието е ориентирано към духовното преображение на света в лъчите на несътворимата Таворска светлина, а католицизмът – към материално преустройство на земята под административното начало на Ватикана (вж. „Легендата за великия инквизитор” в „братя Карамазови” на Ф.М. Достоевски). Православните предпочитат пред всичко съзерцанието, католиците – действието. Православното политическо учение държи на „симфонията на властите”, като строго разграничава светското (василевса, царя) и духовното (патриарха, клира) начало. Католицизмът се стреми да разпростре властта на Папата върху светския живот, като така предизвиква обратния узурпационен ход от страна на светските монарси, които се стремят да подчинят Ватикана. Православните смятат католиците за „отстъпници”, предали се на „апостаза”, а католиците гледат на православните като на „варварска спиритуалистична секта”.   По-късно най-антиправосалвните черти, в това число и до отказа от служби и множество догмати, довеждат до предела протестантите.   Русия е прекият и единствен духовно политически и геополитически наследник на Византия след падането н Константинопол. Впрочем, точно само заради това се е наричала „Свята”. „Свята”, „богоносна” и „богоизбрана” я е направило провиденциалното приемане на византийското наследство, верността в пълнотата на православната традиция (включително и социално-политическите, и даже икономическите аспекти). Особено важно е да се подчертае, че не просто фактът на разпространението на Православието като вероизповедание ѝ е придало тази святост, защото православни църкви има и в други страни и сред други народи. Но именно съчетанието на православната вяра с мощната и свободна политическа империя, с царството, с царя в съчетание с националния руски Патриарх, догматичната и богословска, есхатологичната правомерност на това название. И честно казано, Русия престава да бъде „свята”, когато „симфонията на властите” и православното политическо устройство са отхвърлени първо от вторият Романов (разкол), а след това от синът му западопоклонник и унищожител Петър Първи.   Както и да е, от началото на XVI в. Русия става главният идеологически и цивилизационен противник на Европа. След това следва продължителен геополитически дуел с Англия на Изток, а в последните времена и „студена война”.   Историята не е линейна, тя често прави отстъпления, завива встрани, подчертава детайлите, акцентира върху парадоксите и аномалиите. Но въпреки това осовата линия е очевидна. Безусловно, съществува някакъв Manifest destiny в широкия смисъл на думата. Тя довежда Запада до американския модел, до американския начин на живот, до свръхдържава, а Изтока (поне християнския Изток) през вековете се въплъщава в Русия. Като абсолютно симетрична антитеза на пазарния есхатологизъм на протестантите англосакси е социалистическата вяра в златния век на съветските руснаци. „Краят на света” по либералния сценарий и неговата противоположност – „краят на света” по руско-православния, социален, евразийски, източен сценарий.   Логиката на историята постоянно и на най-различни нива отчетливо осветява основополагащия дуализъм – САЩ и СССР, Запада и Изтока, Америка и Русия. В икономиката, политиката, геополитиката, богословието и културата има ясна, плашещо ясна, антитеза като нагледно разгърнат пред нас промисъл за драмата на света, за двата полюса на континенталния дуел, на великата война на континентите – физически и духовни.   Диспенсациализъм   Осъзнават ли самите американци богословската подплънка на геополитическото си противопоставяне с Евразия и Русия? Безусловно да и понякога много по-ясно, отколкото руснаците. Съществува особено протестантско есхатологично учение, което се нарича „диспенсациализъм”, от латинската дума “despensatio”, което може да се преведе като „промисъл”, „замисъл”. Съгласно тази теория Господ има един „замисъл” за християните англосакси, друг за евреите и трети за всички останали народи. Англосаксите се смятат за „потомци на десетте колена на Израил, които не се връщат в Юдея от Вавилонския плен”. Тези десет колена „са си спомнили за произхода си и са приели протестантизма в качеството му на основно вероизповедание”.   „Промисълът” за протестантските англосакси, според мнението на привържениците на диспенсациализма, е такъв – преди края на времената трябва да настъпи смутната епоха („великата скръб”, tribulation). В този момент силите на злото, „империята на злото” (когато Рейгън нарече СССР „империята на злото”, той имаше предвид именно този есхатологичен библейски смисъл) нападнат протестантите англосакси (и в същото време и всички други „отново родени” (born again), за кратко време ще се възцари „мерзостта на запустението”). Главен отрицателен герой на „смутната епоха”, tribulation, е „цар Гог”. И сега много важен момент – този персонаж устойчиво и постоянно се отъждествява в есхатологията на диспенсациалистите с Русия. За първи път това отчетливо е формулирано по времето на Кримската война, през 1855 г., от евангелистът Джон Камминг. Тогава той отъждествява с библейския „Гог, принц на Магог”, предводителя на нашествието срещу Израил предсказан в Библията (Йезекил, 38-39), с руския цар Николай I. С особена сила тази тема отново се повдига през 1917 г., а в епохата на „студената война” става фактически официалната позиция на „моралното мнозинство” на религиозна Америка.   Друг „промисълът” според учението на диспенсациалистите съществува у Бог по отношение на Израил. Под „Израил” те разбират буквалното възстановяване на еврейската държава преди края на времената. За разлика от православните и всички останали нормални християни протестантските фундаменталисти са убедени, че библейските пророчества за участието на народа израилев в събитията от „края на времената”, трябва да се схваща буквално, строго старозаветно и че те се отнасят към тези евреи, които продължават да изповядват юдаизма и в наши дни. Евреите в края на времената трябва да се върнат в Израил, да възстановят държавата си и да се подложат на нашествието на Гог, т.е. на „руските”, „евразийските” (това „диспенциалистко пророчество” по странен начин буквално се изпълва през 1947 г.). Нататък започва най-странната част на „диспенсациализма”. В момента на „великата скръб” се предполага, че англосаксонските християни ще бъдат „взети” на небето (rapture) като „на космически кораб или летяща чиния и там ще преживеят войната на Гог (руснаците) с Израил. След това те (англосаксонците) заедно с протестантския „Христос” отново ще се спуснат на земята, където ще ги посрещнат победилите Гог израилтяни, които веднага ще приемат протестантизма. Тогава ще започне „хилядолетното царство” и Америка заедно с Израил съвместно и неразделно ще господстват в трайния рай на „отвореното общество”, „обединения свят”.   Тази екстравагантна теория би могла да е достояние на някакви маргинални фанатици, ако не бяха някои обстоятелства.   Първо, убеден „диспенсациалист”, искрено вярващ в буквалното изпълнение на този есхатологичен сценарий, е някой си Сайрус Скофилд, известен с това, че е съставител на най-популярната англоезична Библия – „Scofild Reference Bible”, разпространена в тираж от милиони екземпляри. В Америка тази книга може да се намери на всяка крачка. И ето този Скофилд вмъква в библейския текст собствените си исторически коментари и пророчества за бъдещите събития, издържани в духа на радикалния „диспенсациализъм” по такъв начин, че на неопитния читател му е трудно да отличи собствено библейския текст от авторската диспенсациалистка трактовка на Скофилд. По този начин пропагандата на християнството в англосаксонския свят, и особено в САЩ, от самото си начало носи в себе си компонента на „патриотичното” американско възпитание (“Manifest Destiny”), русофобската есхатологична индоктринация и подчертания ционизъм. С други думи, в „диспенсациализма” е въплътена най-новата форма на тази многовековна идеология, която е залегнала в основата на дуализма Запад — Изток, за който говорихме. В някои текстове на съвременните диспенсациалисти „промисълът” се свързва с най-новите технически достижения и тогава възникват представите за „ядрения диспенсациализъм”, т.е. разглеждането на „атомното оръжие” като някакъв елемент на Апокалипсиса. И отново Русия (СССР) тук се явява в качеството на „силата на злото”, на „ядрения цар Гог”.   Популяризатор на този „атомен диспенсациализъм” е евангелистът Хал Линдзи, автор на книгата от интерпретации на пророчествата „Бившата велика планета”, излязла в тираж от 18 милиона екземпляра (за времето по тираж това е била втората по разпространение книга след Библията). Негов горещ привърженик е не някой друг, а Роналд Рейгън, който редовно кани Линдси да чете лекции на атомните стратези на Пентагона. Друг „ядрен диспесанциалист”, телевизионният евангелист Джери Фолвел, при същия този Рейгън става най-близкият съветник на правителството, участвал в закритите му заседания и консултациите на генералитета, където се обсъждат въпросите на атомната безопасност. Така архаичните религиозни есхатологични концепции прекрасно заживяват в толкова светското и прогресивно американско общество на високите технологии, геополитическите анализи и блестящо разработените системи за политически мениджмънт.   Впрочем, именно диспенсациализмът обяснява необяснимата без него безусловно произраелска позиция на САЩ, която изцяло и много често противоречи на геополитическите и икономически интереси на страната. Солидарността на протестантските фундаменталисти със съдбата на земния Израил, възстановен през 1947 г., което в очите на протестантите е пряко и внушително потвърждение на трактовката на Скофилд и неговата Библия, основана на дълбинни богословски есхатологични сюжети.   За нас е много важно, че са толкова дълбоки и устойчиви антируските, анти източните, анти евразийските принципи на американското мислене. Това са глъбините на отрицанието, ненавистта на вкоренената и внимателно разраснала се вековна враждебност.   Трябва да кажем, че „диспенсациализмът” сам по себе си е потресаващо убедителен. С негова помощ стават логични, понятни и осмислени много събития от съвременността. В това число възстановяването на Израил, „студената война”, етапите на американския път към еднолично планетарно господство, разширяването на НАТО на Изток и др..   Те няма да спрат, докато не ни унищожат до последния човек   Да съберем всички елементи в едно. Получаваме страшна (за руснаците) картина. Силите, групите, мирогледът и държавните образувания, които съвкупно се наричат „Запад” и които след победата в „студената война” станаха едноличен властелин на света, зад фасадата на „либерализма” изповядват стройна есхатологична богословска доктрина, в която събитията от светската история, технологичният прогрес, международните отношения, социалните процеси и прочее се тълкуват в апокалиптична перспектива. Цивилизационните корени на този западен модел стигат до дълбоката древност и в някакъв смисъл определен архаизъм е запазен и до ден-днешен паралелно с технологичната и социална модернизация. И тези сили твърдо и последователно ни отъждествяват нас, руснаците, с „духовете на ада”, с демоничните „орди на цар Гог от страната Магог”, с носителите на „абсолютното зло”. Библейското споменаване на „князете Рош, Мешех и Тувал” се тълкуват като еднозначно указание за Русия – „Рош“ („Русия”), „Мешех” („Москва”), Тувал („древното название на Скития”). С други думи, русофобията на Запада, и особено на САЩ, в никакъв случай не произтича от фарисейската грижа за „жертвите на тоталитаризма” или от прословутите „права на човека”. Става дума за последователна и доктринално оправдана демонизация на източноевропейската цивилизация във всичките ѝ аспекти – исторически, културен, богословски, геополитически, етичен, социален, икономически и др.. Иска ми се да обърна особено внимание върху многостранното съвпадение на далечни едно от друго концептуални нива на „западната идеология” – привържениците на капитализма в сферата на икономиката, теоретиците на индивидуализма във философско-социалната област, геополитиката на ниво континентални стратегии, богословите, които оперират с есхатологичните и апокалиптични доктрини на „диспенсациалисткия смисъл”, всички те приемат еднозначното и съвпадащото си във всички случаи отъждествяване на Русия с „империята на злото”, с историческия негатив, с напълно отрицателния герой на световната драма.   Всичко това е много, много сериозно. Световните войни и разпадът на империите, изчезването на цели народи и раси, класовите конфликти и революциите са само епизоди от великото противопоставяне, чиято кулминация трябва да стане последната апокалиптична битка, Endkamph, в която на нас е отредена най-важната роля. В очите на Запада изцяло и напълно негативна.   Те няма да спрат, докато окончателно не ни унищожат. Всички нас, всичките ни деца, старци и жени. Със старозаветна жестокост и либерален цинизъм. Намеренията им са очевидни и ужасни.   Нашето спокойствие, блеене, тъпота и нашият мързел на този фон изглеждат престъпление.", "date": "2018.04.19", "title": "Кръстоносният поход срещу нас"}
{"url": "http://www.classa.bg/%D1%81%D0%B2%D1%8F%D1%82/item/381048-%D0%BD%D0%B0%D1%81%D0%B8%D0%BB%D0%B8%D0%B5-%D0%BD%D0%B0%D0%B4-%D0%B5%D0%B2%D1%80%D0%B5%D0%B8-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%80%D0%B5%D1%88%D0%B8", "text": "          Видеата в интернет, които документират антисемитски прояви в Германия, се превърнаха в тъжно всекидневие. Ту ще подпалят израелско знаме, ту някакъв мъж ще се нахвърли с ругатни срещу собственик на еврейски ресторант, споменавайки газовите камери. И всеки път в отговор се надига вълна от възмущение. А политиците обещават, че ще сторят всичко възможно за закрилата на евреите в Германия. И припомнят историята, говорят за отговорност, назначават специален пълномощник и оповестяват образователни инициативи. Не на последно място те изтъкват и комплексното предизвикателство пред една страна, която едва сега с голямо закъснение признава, че вече е държава, в която трайно пристигат преселници.   Днес се появи поредното видео, запечатало антисемитска проява. То по брутален начин доказва, че всичко това не е достатъчно, за да се противопоставим ефикасно срещу главоломни агресии като на тази на младия човек, за когото омразата срещу евреите сякаш е най-естественото нещо на света: в самото сърце на Берлин, на оживен площад, посред бял ден млад арабин се нахвърля върху минувач с кипа на главата, която го идентифицира вероятно като евреин.      Върху лицето на нападателя е изписана ледена омраза, докато разпасва колана си. Не носи маска или качулка. Напротив, добре знае, че го снимат, защото жертвата държи камерата на смартфона си насрещу му и няколкократно повтаря \"Снимам, снимам!\". На извършителя очевидно му е все едно, че деянието му ще бъде документирано и че полицията навярно ще го идентифицира и открие.   Какво става в Германия? Това видео е разтърсващо доказателство, че германското общество спешно трябва да намери нови пътища за опазване на основните правила, върху които се крепи съвместният ни живот. Обичайните наказания очевидно не са достатъчни за сплашването на подобни извършители.   За да разберем какво сe случва около нас, навярно трябва да хвърлим поглед към училищните дворове. Учителките и учителите от години се опитват да привлекат вниманието на обществото към факта, че за юношите е съвсем нормално да се обиждат един-другиго на \"евреин\". Ако прехвърлим и текстовете на няколко популярни рап песни, също ще установим, че се пропуква общественият консенсус, според който в тази страна няма никакво място за антиеврейски призиви. И че тези призиви по никакъв начин не бива да се омаловажават - тоест да се търпят.   Не би било вярно, ако кажем, че днес всеки евреин трябва да се опасява от нападение, ако демонстрира своята религиозна принадлежност по германските улици. Но не би било и правилно, ако кажем, че един евреин по принцип няма от какво да се бои, ако нещо във външния му вид издава религията му.   Вярно е обаче, че наличните инструменти вече не вършат работа. Германия достигна повратната точка, в която трябва да реши колко твърдо ще защитава своите цивилизационни ценности и обществените си свободи.", "date": "2018.04.19", "title": "Насилие над евреи? Германия трябва да реши."}
{"url": "http://www.classa.bg/%D1%81%D0%B2%D1%8F%D1%82/item/381049-%D0%BC%D0%B0%D0%BA%D1%80%D0%BE%D0%BD-%D0%B2-%D0%BE%D1%82%D1%87%D0%B0%D1%8F%D0%BD%D0%BE-%D1%82%D1%8A%D1%80%D1%81%D0%B5%D0%BD%D0%B5-%D0%BD%D0%B0-%D0%BF%D0%B0%D1%80%D1%82%D0%BD%D1%8C%D0%BE%D1%80", "text": "          В света на политиката той е нещо като попзвезда. След първата му година във властта у него се забелязват първи признаци на умора, но въпреки всичко той е изпълнен с борбеност и желание да придвижи напред проекта Европа. Принуден беше обаче да констатира, че реформите в Европа се движат напред със скоростта на охлюв. Непредвидимият характер на американския президент, опасността от търговски войни, миграционните вълни, кризите и войните в Близкия изток създават у хората чувство на несигурност, а Европа се държи сякаш нищо не се е случило.     В речта си пред Европарламента Макрон само бегло спомена предложената от него реформа на еврозоната. Междувременно му е станало пределно ясно, че ще трябва да отложи предложенията си за европейски финансов министър, общ бюджет и общи гаранции по депозитите. Защото християндемократите на Меркел с всичка сила удариха спирачката по този въпрос. За нейните съпартийци всякакви компромиси по тази тема са чисто и просто неприемливи. Всичките им усилия са насочени към това да опазят бюджета на Германия от рисковете, произтичащи от останалата част на Европа.      Първоначално изглеждаше, че Меркел и Макрон си партнират добре на европейската политическа сцена и по време на срещите на върха на ЕС. В съдържателно отношение обаче разделящото е повече от онова, което ги обединява. Особено сега, когато канцлерката е принудена да се съобразява по-силно с настроенията в нейната собствена партия, а новият финансовият министър – социалдемократът Шолц следва твърдия външнополитически курс на предшественика си от ХДС Шойбле.    От големите обещания за Европа в първия вариант на коалиционния договор не остана и помен. Независимо от повърхностните приятелски жестове, които ще бъдат демонстрирани пред Макрон по време на посещението му в Берлин (19.4.), френският президент ще са натъкне на съпротива, вместо на подкрепа за своите реформаторски предложения. Първоначалните планове на Макрон за реформи бяха амбициозни, но сега крилете му бяха подрязани. На европейско ниво той усети трудностите на реалната политика, сблъска се с дребните национални егоизми, които отдавна слагат прът в колелата на Европа. Това всъщност е историята на едно бързо отрезвяване.     Макрон междувременно осъзна, че Европа има нужда не само от усилия за обновяване и модернизиране, а и от защитаване на постигнатото.   Той категорично осъди възхода на авторитарните правителства и тенденцията към разграждане на демокрацията в някои страни от Източна Европа. Либералната демокрация е онази, която ни отличава от други части на света, подчертава французинът. Срещу новите автократи той противопоставя авторитета на демокрацията.   Той подкрепя и за спиране на европейските средства за онези страни, които демонтират европейските ценности. И подкрепя някои предложения от Берлин за отнемане на част от парите на онези европейци, които рушат европейските ценности. Макрон е за това да се отпускат повече пари на онези, които се застъпват за интеграцията на бежанците. Еманюел Макрон търси решения в много области и дори обещава да увеличи френските вноски в общия европейски бюджет. Наясно е, че в Европа е твърде лесно да произнасяш гръмките речи, след което всичко обаче си тръгва по обичайния дневен ред.   Френският президент обаче показа, че може и да се вслушва в другите. Той посвети дълго време на въпросите на евродепутатите, на възраженията и съпротивата им. В Страсбург той още веднъж повтори това, което вече изпробва във Франция: упражнява се да води диалог с гражданите за бъдещето, за техните желания и грижи. По този начин се надява да съживи европейската идея. Еманюел Макрон си остава идеалист, макар че на много места вече прозира реалистичният поглед над нещата. Берлин не бива да оставя Макрон сам Правителството в Париж положи много усилия, за да си създаде контакти и да задвижи диалога с германското правителство. Съвсем доскоро германско-френският тандем в политиката беше сочен като модел на бъдещето. А сега никой вече не говори по този въпрос. Ако Ангела Меркел не намери сили да парира десните крошета на някои свои съпартийци и националистическите им мераци, от това ще загуби както тя самата, така и цяла Европа. Макрон продължава да се противопоставя на национализма, егоизма и унилатерализма. Той се нуждае от поне минимална подкрепа от Берлин, за да постигне някакъв успех. Не намери ли партньор в лицето на германското правителство, ще бъде застрашено не само собственото му президентство, но и бъдещето на Германия, а и на целия ЕС. Може и да звучи твърде високопарно, но и проблемите на сегашното време са достатъчно сериозни.", "date": "2018.04.19", "title": "Макрон: в отчаяно търсене на партньор"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381050-%D0%BA%D0%B0%D0%BA%D0%B2%D0%BE-%D1%80%D0%B0%D0%B7%D0%BA%D1%80%D0%B8-%D0%B0%D1%80%D0%B5%D1%81%D1%82%D1%8A%D1%82-%D0%BD%D0%B0-%D0%B4%D0%B5%D1%81%D0%B8%D1%81%D0%BB%D0%B0%D0%B2%D0%B0-%D0%B8%D0%B2%D0%B0%D0%BD%D1%87%D0%B5%D0%B2%D0%B0", "text": "Зрелищният арест на кметицата на \"Младост\" Десислава Иванчева разкрива изцяло българския политически модел. А той изглежда така: посяга се само на онези, които са ничии.             Зрелищна акция в центъра на София. Кметицата на район \"Младост\" е окована с белезници над 5 часа пред Министерството на спорта. Оживеното кръстовище прилича на сцена от екшън: спецчасти, прокурори, борци срещу корупцията от прясно създадената антикорупционна мега агенция. Новинарските канали разказват за операцията. Живи включвания и задъхани репортери.   Случайно или не най-бързата медия се оказа личната страница на бившия депутат от ГЕРБ Антон Тодоров (подал оставка заради заплахи към медии). Важен нюанс е, че в момента той работи като громител на противниците на Борисов - т.е. основно медийни изяви, с които крепи властта на същите, които доскоро наричаше \"Шайка\". Любопитен момент е, че други представители на управляващата партия, които, разбира се, по случайност минавали през мястото на събитието, услужливо се обаждаха в различни редакции, за да съобщят за ареста на Десислава Иванчева, изпреварвайки информационните агенции.     Официална информация в деня на ареста така и нямаше. Всичко, с което репортерите се сдобиваха, бяха догадки на база \"източници\" на медиите. В тях бе прогласено, че кметицата на район \"Младост\" е взела подкуп в размер на 70 000 евро. \"Присъдата\" бе прочетена набързо, а гладът на публиката за зрелища бе задоволен.     Дали Иванчева е виновна или не трябва да реши съдът. Дали Иванчева беше компетентна като кметица на столичен район също е отделна тема, а отговорът ѝ е по-скоро отрицателен. Въпросите около ареста ѝ обаче са от съвсем друго естество. А отговорите, които службите дадоха, потвърдиха руините на държавността в България.   От съществено значение е, че кметицата на район \"Младост\" прекара над пет часа с белезници на централно столично кръстовище. Защо – остава неясно. Впрочем, съвсем ясно си е: тя бе обърната с лице към тротоара, за да може гледката на \"корумпирания политик\" да бъде заснета от всеки гражданин, снабден със смартфон. Целта – публичният линч, започнат от службите, да продължи и в социалните мрежи. Колкото до обяснението, че намерените в багажника ѝ пари е трябвало да бъдат описани и преброени в нейно присъствие – то просто е невярно, защото самият автомобил можеше да бъде иззет като веществено доказателство, а процесуалните действия да се случат на друго място, а не точно на кръстовището на бул. \"Васил Левски\" и ул. \"Генерал Йосиф В. Гурко\".   Не на последно място – необоснованото висене на кръстовище по всяка една логика работи против разследването. С престоя си, който бе с явен кинематографичен ефект, разследващите пропуснаха всички шансове да действат бързо и да разпитат заподозрените неподготвени. Напротив - дадоха им шест часа преднина.   Извън съзнателното и търсено потъпкване на личното ѝ достойнство, Иванчева се оказа и с нарушени граждански права. Кметицата няколко часа не е имала адвокат. А камерите запечатаха покъртителната сцена, в която окованата жена се обръща към журналистите с викове: \"Нямам адвокат, извикайте адвокат\". В този момент маскирана полицайка ѝ запушва устата. Точно така изглежда в България т.нар. върховенство на правото.   И още странности: кое наложи Иванчева и нейната арестувана заместничка да бъдат разпитвани и държани в сграда на изпълнителната власт? Става дума за Министерството на спорта, което послужи като импровизиран арест. Действията напомнят на извънредна ситуация, без да е ясно какво точно ѝ е извънредното. И ако някой се чуди какъв е проблемът: скандално е независимо разследване да става на територията на изпълнителната власт.     Не на последно място, извън пиар акцията, която трябва да послужи за илюстрация на битката с корупцията в България, случилото се с Иванчева разкрива изцяло българския политически модел. А той гласи: посяга се само на тези, които са ничии. И които нямат гръб. Звездата на кметицата на \"Младост\" изгря от граждански протести, а впоследствие тя получи подкрепа от маргиналната партия на бившия социалист Георги Кадиев, който не след дълго също се отрече от нея. В този смисъл тя е идеалната \"жертва\" на системата. Няма кой да се застъпи за нея, няма кой да обвини властта в репресия, няма кой да организира мащабен протест. Тя е лесна и безопасна мишена.   Арестът на Десислава Иванчева има няколко функции. Но най-важната е демонстрацията, че новият антикорупционен орган работи усилено и зрелищно. С акцията почти достигнахме бленувания румънски модел, а шефът на звеното Пламен Георгиев е с още една крачка по-близо до поста главен прокурор, след ерата \"Цацаров\". Показността, естествено, трябва да строи редиците, както и да послужи за назидание, че това може да се случи всекиму, който не е част от системата.   Екшънът \"Иванчева\" не е първият подобен случай. Във всички други досега, включително и когато прокурор декламираше по време на арест на бивш министър \"Вие сте абсолютен престъпник\", обаче имаше съд. А сега съдът вече е специализиран...", "date": "2018.04.19", "title": "Какво разкри арестът на Десислава Иванчева?"}
{"url": "http://www.classa.bg/%D1%81%D0%B2%D1%8F%D1%82/item/381051-%D0%BE%D1%81%D1%82%D1%80%D0%BE%D0%B2-%D0%BD%D0%B0-%D0%B1%D0%B5%D0%B7%D0%BD%D0%B0%D0%BA%D0%B0%D0%B7%D0%B0%D0%BD%D0%BE%D1%81%D1%82-%D1%83%D0%B1%D0%B8%D0%B9%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82%D0%BA%D0%B0-%D0%BE%D1%89%D0%B5-%D1%80%D0%B0%D0%B7%D0%B4%D0%B5%D0%BB%D1%8F-%D0%BC%D0%B0%D0%BB%D1%82%D0%B0", "text": "Личност, която предизвиква крайни реакции и в живота, и в смъртта, Дафне Каруана Галиция продължава да бъде символ на разделението в Малта. Половин година след убийството й ваканционният остров все още търси отговори.   В едно иначе избуяло с пшеница поле в Малта има място, където не растат нито цветя, нито трева. Това място, където разследващата журналистка Дафне Каруана Галиция беше убита през октомври при експлозията на поставена под седалката на колата й бомба, е украсено със свещи и транспарант с надпис “Справедливост”.     Шест месеца по-късно убийството й все още не е разкрито. Мнозина се съмняват, че това ще стане някога. За сестрата на журналистката реалността на нападението все още е не е избледняла. Седнала във фоайето на хотел, Корин Вела предпочита да говори приглушено.   На малък остров с население от 450 000 души анонимността е невъзможна и човек никога не може да е сигурен кой слуша от съседната маса.   Цялото семейство се колебае да прави публични коментари, но неговата критичност и недоверие към малтийските власти и правителството са отдавна известни.   Вела се съмнява, че тримата мъже, обвинени в убийството на сестра й, ще бъдат осъдени.   “Справедливост за Дафне означава нейните убийци и тези, които са ги изпратили, да бъдат изправени пред правосъдието. Означава също справедливост за замесените в престъпленията, които тя разкри”, казва 52-годишната жена.   Престъпления като корупция, пране на пари и замесване на високопоставени правителствени служители в тях бяха обичайни теми в блога на Каруана Галиция.   В блога веднъж бе заявено, че Мишел Мускат - съпругата на малтийския министър-председател Джоузеф Мускат, е получила тайно един милион евро от Азербайджан след като беше разкрито, че компания, спомената в Панамските документи, е нейна.   “Затвориха й устата, защото тя имаше значение”. Отново и отново, това изречение се използва за описание на убийството на 53-годишната жена. То се чете и на импровизиран паметник срещу Съдебната палата в центъра на Валета. Снимка на Каруана Галиция и цветя осем пъти бяха махани от мястото, което предизвика гнева на някои хора.   “Няма значение дали я обичаш или я мразиш, не това е важното”, казва Пиа Замит, която заедно с Клеманс Дюжарден е основала движението “Окупирай правосъдието”. Движението цели да окаже натиск върху властите да действат и да напомня на обществеността за значимостта на смъртта на Каруана Галиция.   “Има много хора, които са точно толкова ядосани, колкото сме и ние. Но са прекалено уплашени да говорят открито”, казва Дюжарден.   Убийството на журналистката е променило всичко и нищо. Първоначалната ярост на масовите протести срещу корупцията, престъпленията на белите якички и влиянието на престъпността върху политическите институции утихна. Защо да се бориш за промяна, ако собственият ти портфейл не е засегнат, пита риторично Дюжарден.   Междувременно Малта процъфтява. Безработицата е ниска, а на ваканционния остров пристигат рекорден брой туристи.   Но евродепутати наскоро започнаха да изразяват съмнения дали Малта спазва основополагащите европейски ценности.   “Навсякъде, накъдето погледнеш, сега има мошеници. Положението е отчайващо”, беше последното заглавие на материал, писан от Каруана Галиция. Няколко минути по-късно тя беше мъртва.   “В Малта има много хора, които смятат, че Дафне беше човек, който заслужаваше нещо още по-лошо. И го казват без притеснения”, посочва Мануел Делия - 41-годишен блогър, който определя Каруана Галиция като свой наставник.   “Тя ме научи какво означава “просто го направи”, казва Делия. “Даваше ми съвети и много сме обсъждали как да се опазиш след това”.   Проучванията на Каруана Галиция върху Панамските документи, банка “Пилатус”, незаконни петролни сделки, и съмнителната търговия с малтийски паспорти са свързани, казва Делия.   “Какво свързва всички точки? Ръкавицата има пръсти. Трябва да разберем коя е ръката, върху която е сложена”.   За някои подходът на Делия и Замит е твърде краен. Тяхната решимост се цени, но има опасения, че така те ще се изолират и дори може да се окажат застрашени. Убийството на словашкия разследващ журналист Ян Куциак през февруари показа, че нападението срещу Каруана Галиция не е изолиран инцидент в ЕС. Въпреки това, Делия казва, че би дезертирал от бойното поле, ако се откаже сега.   В Малта мнозина имат собствени истории за Каруана Галиция. Освен задълбочените си разследвания на малтийската корупция, тя подхранваше и клюките на острова. Всеки можеше да очаква в определен момент да попадне в блога й.   Каруана Галиция имаше много врагове, големи и малки. Семейството й я помни като любящ човек, който никога не е престанал да се възмущава от несправедливостта, казва сестра й Корин. Синовете й Матю, Андрю и Пол оттогава са обърнали гръб на Малта от съображения за сигурност.   “Домът от детството ни, в който майка ни вложи толкова много енергия и любов, стана място, което ни кара да страдаме”, казва Андрю. “А страната ни стана оазис за безнаказаност за хората, които са били в заговора за убийството й”, подчертава синът на убитата журналистка.", "date": "2018.04.19", "title": "\"Остров на безнаказаност\" - убийството на журналистка още разделя Малта"}
{"url": "http://www.classa.bg/%D1%81%D0%B2%D1%8F%D1%82/item/381052-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B0%D1%82%D0%B0-%D0%BC%D0%B5%D1%87%D1%82%D0%B0-%D0%BD%D0%B0-%D0%BE%D0%BB%D0%B5%D0%B3-%D0%B4%D0%B5%D1%80%D0%B8%D0%BF%D0%B0%D1%81%D0%BA%D0%B0", "text": "В продължение на две десетилетия Олег Дерипаска се стреми към едно от малкото неща, които не може да си купи - признание в САЩ. Преследва тази своя цел с цялата упоритост, която може да се очаква от бившия No.9 в световната класация на богатството.   Руският милиардер нае адвокати и лобисти от Уол Стрийт, купи си имение във Вашингтон в квартала на дипломатическите резиденции, дори предложи на САЩ да помогне с откриването на американски шпионин, изчезнал безследно в Иран.   Всеки негов опит да получи проста виза за пътуване в САЩ обаче се сблъскваше с отказ, а причината е свързана с подозренията за бруталността в натрупването на богатството му - това, което му отваря всички останали врати.   Преди дни САЩ официално включи Дерипаска в черния си списък, като наложи най-скъпоструващите санкции на частен бизнесмен и публично търгувани компании. След толкова много молби за американска виза - вероятно няма друг руски магнат, който да е проверяван толкова внимателно от американските власти.   Мерките, които бяха наложени от Министерството на финансите, могат да се сравнят с ядрен удар срещу Дерипаска.   Изолирането на компаниите му от доларовата икономика съкрати наполовина пазарната капитализация на алуминиевия гигант \"Русал\". Формалната причина за санкциите са \"зловредната активност\" на руското правителство и конкретни подозрения срещу Дерипаска за извършени престъпления.   Връзките на милиардера с Путин и сделките му с бившия началник на предизборния щаб на Тръмп - Пол Манафорт (обвинен в пране на пари) само сгъстява тъмните облаци над главата на Олег Дерипаска.   Опасността от включването му в черния списък на САЩ датира още от 2014 г., когато бяха въведени първите санкции срещу руски граждани и фирми заради агресията в Украйна. Администрацията на Обама все пак се въздържа, като се фокусира върху лица, които са по-пряко свързани с Кремъл или с Путин. Сега президентът Доналд Тръмп, чиито връзки с Русия се проверяват от специалния прокурор Робърт Мълър, намери политически причини за атака срещу Дерипаска.   Санкциите върху \"Русал\" на практика забраняват вноса на алуминий от Русия, което представлява 14% от потреблението на метала в САЩ. Този ход съвпадна с протекциониското въвеждане на по-високи мита върху алуминия и стоманата от Китай и няколко други страни.   В известен смисъл, администрацията на Тръмп уцели два заека с един удар.   Със сигурност в Министерството на финансите са си давали сметка, че санкциите ще ударят \"Русал\", които държат 7% от световното производство на алуминий.   Макар че в списъка бяха включени още шестима т.нар. олигарси, най-тежките обвинения бяха запазени за Дерипаска. Бившият старши сержант от ракетните войски на СССР, завършил физика в Московския държавен университет, започва бизнеса си като изкупува работнически бонове в сибирските металургични предприятия през 90-те години. Печели със сила и кръв гангстерските войни за контрола върху алуминия.   Дерипаска е разследван за пране на пари, обвиняван е в заплаха за живота на бизнес-конкуренти, в нелегално подслушване на държавни служители, в изнудване и рекет. Според Министерството на финансите на САЩ има данни, че Дерипаска е подкупил правителствен служител, наредил е убийството на бизнесмен и има връзки с руска организирана престъпна група.   Разбира се, той отрича всички обвинения като \"смешни и абсурдни\".   Гордее се с централизирането на по-голямата част от бившия съветски алуминиев сектор в \"Русал\". За него това не е просто компания. Това е цяла индустрия.   Рядко се случва в списъка със санкции на САЩ да попаднат две публични компании - \"Русал\" е листната в Хонконг, а акциите на EN+ се търгуват в Лондон. Това е ескалация на наказателната политика, която заслужава да се отбележи.   Интерес будят и имената на олигарсите, които не са включени в списъка със санкции - например Алишер Усманов, който е много близък до Путин и контролира най-големия производител на желязна руда, и Роман Абрамович, най-големият акционер в стоманения завод \"Евраз\".   През 2009 г. ФБР предизвика гнева на Държавния департамент, след като разреши на Дерипаска да влезе в САЩ два пъти срещу предложението му да помогне с откриването на бившия агент Робърт Левисън в Иран. ФБР прекрати специалното споразумение, когато прецени, че Дерипаска блъфира. Това окончателно съсипа връзките му с американските власти.   Самият външен министър на Русия Сергей Лавров поиска лично САЩ да прояви толеранс към Дерипаска през 2010 г. - отново напразно. Въпреки отказите за виза магнатът е посещавал Америка десетина пъти с руски дипломатически паспорт.   Крайната цел на САЩ е да ударят империята на Дерипаска, но и да изпратят сигнал до всички останали олигарси: вие може да сте следващите. Това би създало и риск за Кремъл - когато най-богатите руснаци нямат свободни ходове, ще започнат да търсят отговорност от властта.", "date": "2018.04.19", "title": "Американската мечта на Олег Дерипаска"}
{"url": "http://www.classa.bg/%D1%81%D0%B2%D1%8F%D1%82/item/381053-%D0%BF%D1%83%D1%82%D0%B8%D0%BD-%D1%81%D0%B5-%D0%BA%D0%B0%D1%87%D0%B2%D0%B0-%D0%BD%D0%B0-%D1%80%D1%83%D1%81%D0%BA%D0%B8%D1%8F-%D1%80%D0%BE%D0%BB%D1%81-%D1%80%D0%BE%D0%B9%D1%81-%E2%80%93-%D0%BB%D1%83%D0%BA%D1%81%D0%BE%D0%B7%D0%BD%D0%B8%D1%8F%D1%82-%E2%80%9E%D0%BA%D0%BE%D1%80%D1%82%D0%B5%D0%B6%E2%80%9C", "text": "От 7 май руският президент Владимир Путин ще ползва новата руска марка специален автомобил. Става дума за „Кортеж“, който по поръчка на Кремъл е изработен специално за Путин.   Задължителните изпитания вече са минали и след инаугурацията на новоизбрания държавен глава той ще се качи на новото луксозно возило. За това съобщава прес секретарят на президента Дмитрий Песков.   „Кортеж“ ще е брониран и ще струва около 7-9 млн рубли. До 2019 г. трябва да са готови около 70 коли за Федералната служба за охрана на Русия. През 2020 г. ще има вече коли и за свободна продажба.       Досега Путин бе обслужан от автомобил Mercedes S600 Pullmann. В задграничните пътувания машината е била доставяна със специален самолет.   Новата кола „Кортеж“ ще носи и името Aurus – от лат. „злато“. Тя се разработва и произвежда от Националния научен институт по автомобилостроене. Там е произведен и първият съветски автомобил през 1927 г.   Някои наричат луксозния нов автомобил „руският Ролс Ройс“.", "date": "2018.04.19", "title": "Путин се качва на руския Ролс Ройс – луксозният „Кортеж“"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381045-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-19-%D0%B0%D0%BF%D1%80%D0%B8%D0%BB", "text": "Днес е по-добре да не поемате инициативата, както в професионалния живот, така и в любовта. Възможно е да получите предложение за работа в чужбина. Ако сте мислили за това, използвайте всички шансове да получите престижния пост. Тези, които имат бизнес, трябва да бъдат по-меки и толерантни към своите подчинени. ТЕЛЕЦ ( 21 април - 21 май )  Днес, може с нестандартни методи, да решите всички проблеми, които са се натрупали през последно време. Дори и работата, която не ви харесва, ще вършите със страст, бързо и лесно. Необвързаните, ги очаква важна среща по време на пътуване. Не се фокусирайте върху думите, а върху действията на човека. В края на краищата, те са надарени с дълбок смисъл. БЛИЗНАЦИ ( 22 май - 21 Юни ) Може да използвате ресурсите си напълно и без да се съмнявате, да искате подкрепата на приятелите си. Финансовите печалби, ще идват внезапно, както и предложенията за нова работа. Договори, споразумения и преговори - всичко това ще се провежда отлично. В любовта, импровизирайте повече, това ще освежи връзката ви.   РАК ( 22 юни - 23 юли ) Трябва да контролирате природния си темперамент, за да не навредите на личния си живот. Ако правите всичко в рамките на допустимото и разумното, тогава ще бъдете в списъка на победителите. Отлично, ще се развиват културни и социални мероприятия, на които ще се проявите по оригинален и творчески начин. Правете добро и не искайте от другите нищо в замяна. ЛЪВ ( 24 юли - 23 август ) Ще имате възможност да получите нова позиция на по-високо ниво, за която от дълго време сте мечтали. Така че, днес, не се съмнявайте в себе си и способностите си. Нужната ви финансова помощ, ще дойде на време от хора, които планират да си сътрудничат с вас. Ако имате същото намерение, тогава не се отказвайте от преговорите. ДЕВА ( 24-ти август - 23 септември ) Днес се заемете с йога или медитация, за да възвърнете душевното си спокойствие. Ако имате далечни роднини, които не сте виждали отдавна, им се обадете или ги навестете, ако не живеят далече. С парите, трябва да сте икономични, а от големи покупки е по-добре да се откажете, тъй като извънредни приходи, не се очертават в скоро време. ВЕЗНИ( 24 септември - 23 октомври) Очаква ви ден, изпълнен с трудности и препятствия. За да се избегнете опасностите, ще ви е необходима подкрепата на близките ви хора. Ако се доверите на вашия естествен инстинкт, ще може да преодолеете много от проблемите в отношенията с тези, които обичате. Основното нещо е, да не криете вашият чар и жизненост.   Възможно е да участвате в някакво приключение, макар и не по собствен избор. За да се измъкнете от неприятната ситуация, трябва да потърсите съвет от човек, който многократно ви е помагал. Откажете се от пътувания на дълги разстояния и пътешествията. Само в тиха и спокойна обстановка, ще може да се концентрирате върху най-важното.   СТРЕЛЕЦ ( 23 Ноември - 21 Декември ) Очаквайте реализация на заветните си планове и желания. Най-малкото, всички врати за това ще бъдат широко отворени. Смели действия, ще ви трябват в любовта. Ако любимият ви, вече се е наситил на красивите ви признания, докажете чувствата си. Вечерта ви очаква празнично събитие или парти с приятели. КОЗИРОГ (22 Декември - 20 януари ) Ще имате много възможности за изграждане и укрепване на взаимоотношенията с близките. Ако преди, сте говорили рязко против тях, сега загладете вашата вина. Денят също е добър за отдих, пазаруване и срещи с приятели. Ако сте в отпуска, може да изберете някои туристически маршрути за пътуване в чужбина.  ВОДОЛЕЙ ( 21 януари -  19  февруари ) Вгледайте се в хората, с които работите отскоро. Възможно е, някой да разпространява интриги и клюки по ваш адрес. Бъдете над всичко това и не влизайте в конфликти. Добросърдечността и искреността, ще ви помогнат да решите проблемите с всеки човек. Но имайте предвид, че тези качества трябва да бъдат на първо място.   РИБИ ( 20 февруари - 20 март ) Възможно е днес да се заемете, със смяна на имиджа и попълване на гардероба с нови модни неща. Само не се ръководете от съветите на приятели, иначе пак ще изберете нещо което не правилното за вас. В любовта, може да навреди прекомерната критичност. Ако наистина харесвате даден човек, трябва да го приемете с всичките му недостатъци.", "date": "2018.04.19", "title": "Дневен хороскоп 19 април"}
{"url": "http://www.classa.bg/%D1%81%D0%B2%D1%8F%D1%82/item/381046-%D0%B7%D0%B0%D1%89%D0%BE-%D0%B3%D0%B0%D1%80%D0%B0%D0%BD%D1%86%D0%B8%D0%B8%D1%82%D0%B5-%D0%BD%D0%B0-%D1%80%D1%83%D1%81%D0%B8%D1%8F-%D0%BD%D0%B5-%D1%81%D1%82%D1%80%D1%83%D0%B2%D0%B0%D1%82-%D0%BF%D1%83%D0%BA%D0%BD%D0%B0%D1%82%D0%B0-%D0%BF%D0%B0%D1%80%D0%B0", "text": "          Сергей Лавров \"гарантира\", че Русия не е прикривала никакви следи след химическата атака в сирийския град Дума. Възможно е той да изрича истината. Само че това не ни казва нищо за онова, което сирийският режим може би е сторил с руска политическа подкрепа откакто превзе Източна Гута.     След пристигането си в Дамаск специалистите от Организацията за забрана на химическите оръжия (ОЗХО) трябваше да чакат дни наред, докато бъдат допуснати до въпросния район. А това естествено поражда съмнения, особено като имаме предвид поведението на Москва и на нейните сирийски протежета през последните години.   Режимът на Башар Асад, който действа с разюздана бруталност, тъй или иначе не заслужава никакво доверие. Но и политиката на Москва - не само по сирийските бойни полета - се отличава с лъжи, измами и димни завеси. През март 2014 Крим бе окупиран с дейното участие на \"зелените човечета\", а руският президент Путин се опита да убеди света, че Кремъл нямал нищо общо с това. Най-късно от този момент нататък \"гаранциите\", които дават руски политици, не струват пукната пара.  ", "date": "2018.04.19", "title": "Защо \"гаранциите\" на Русия не струват пукната пара"}
{"url": "http://www.classa.bg/%D1%81%D0%B2%D1%8F%D1%82/item/381047-%D0%BB%D0%B5%D1%82%D0%B8%D1%89%D0%B5-%D1%84%D1%80%D0%B0%D0%BD%D0%BA%D1%84%D1%83%D1%80%D1%82-%D1%81%D0%BF%D0%B5%D1%88%D0%BD%D0%BE-%D1%81%D0%B5-%D1%82%D1%8A%D1%80%D1%81%D1%8F%D1%82-%D1%80%D0%B0%D0%B1%D0%BE%D1%82%D0%BD%D0%B8%D1%86%D0%B8-%D0%B8-%D0%BE%D1%82-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "          Франкфуртското летище е най-многолюдното работно място в Германия. Тук работят 81 000 души. В навечерието на летния сезон, когато десетки милиони се отправят на път, фирмата-стопанин на летището отчаяно търси нова работна ръка. Незаети в момента са цели 10% от над 20-те хиляди работни места в концерна „Фрапорт\" и в неговите фирми-подизпълнителки. През лятото „Фрапорт\" не може да разчита изцяло на собствения си служители, нито на работещите пенсионери, защото много от тях също излизат в отпуск. Така на летището във Франкфурт, което е сред най-големите в света, се очертава сериозен недостиг на наземен персонал. Ето защо фирмата предприема необичайни мерки.   „Ще се обърнем директно към потенциални кадри в България, Гърция и Хърватия, които биха желали да започнат работа на летището във Франкфурт\", съобщава шефът на отдела „Човешки ресурси\" на „Фрапорт\" Михаел Мюлер. Още през този месец компанията започва серия от информационни срещи в тези три страни, за да намери подходящи хора, които трябва да имат поне минимални познания по немски и по английски. В България, Гърция и Хърватия „Фрапорт\" се надява да намери хора поне за 5% от вакантните работни места.   Търсят се не само квалифицирани служители, каквито на германския трудов пазар тъй или иначе хронично недостигат, но и работници с по-ниска квалификация - например за обработката на багажите. Такива работници могат да получат трудов договор, осигуряващ им заплащане от 25. 000 до 30. 000 евро годишно преди данъци. Като почасово заплащане това значително надвишава минималната ставка в Германия, обяснява Мюлер.   Тези пари не биха били достатъчни за живеене в скъп град като Франкфурт, поради което фирмата е наела по-евтин подслон в собствени жилища или в пансиони, близо до летището.   Търсят се и хора за обработката на багажите   „Фрапорт\" смята освен да осигури още достъпни жилища в жилищни блокове в околността, където наемите няма да са по-високи от 300-350 евро за сам човек, твърди Мюлер.   Свободни работни места има не само в рамките на „Фрапорт\", но и при фирмите-подизпълнителки в областта на сигурността, логистиката и услугите. Но изискванията към кандидатите понякога излизат извън рамките на обичайното. Така например много работни места на Франкфуртското летище изискват денонощна работа на три смени, познания по английски и много добро здравословно състояние. А за хората, които искат да работят в сферата на сигурността, се изисква специална предварителна полицейска проверка.   „Фрапорт\" използва факта, че стопанисва многобройни летища в Гърция, България и Хърватия, за да търси в тези страни от ЕС нужните кадри. При това търсят се не временни работници, а хора, които трайно да работят на Франкфуртското летище, обяснява Мюлер. Той е наясно, че за тази цел трябва да се положат големи усилия, включително и за интеграцията на тези работници и за приема на техните семейства в Германия. Но във „Фрапорт\" тъй или иначе вече работят хора от 88 нации, така че за новите чуждестранни работници няма да е толкова трудно - те ще могат бързо да се приобщят и с помощта на техни сънародници, които вече работят в компанията, смята Мюлер.", "date": "2018.04.19", "title": "Летище Франкфурт: Спешно се търсят работници и от България"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381044-%D0%BA%D0%B0%D0%BA-%D0%B4%D0%B0-%D1%81%D0%B5-%D0%BE%D1%81%D0%B2%D0%BE%D0%B1%D0%BE%D0%B4%D0%B8%D0%BC-%D0%BE%D1%82-%D0%B1%D0%B5%D0%B7%D0%BF%D0%BE%D0%BA%D0%BE%D0%B9%D1%81%D1%82%D0%B2%D0%BE%D1%82%D0%BE", "text": "Представете си следната картина колкото се може по-живо и ясно - предстои да излезете на сцената и да изнесете реч пред 100 души публика, пише Obekti.bg. Усещате ли сърцето си да бие по-бързо? Учестено дишане? Изпотени длани? Поздравления, вие сте човек. Повечето от нас изпитват напрежение, когато трябва да говорят пред публика. Но има доста други ситуации, които могат да ни направят също толкова нервни. Ето три достъпни начина да намалите напрежението - особено полезни при тревожност, предизвикана от предстоящо събитие - състезание, презентация, изпит.       Не е ли страшно дразнещо, когато сте изнервени от нещо и някой ви каже \"просто дишай дълбоко\"? Дразнещо е, защото звучи банално, но в действителност помага по много начини. Първо, стимулира блуждаещия нерв (Nervus vagus), който започва от мозъка и стига почти до всеки орган в тялото. Той е част от парасимпатиковата нервна система, която най-общо е свързана с отпускането на тялото, за разлика от симпатиковата, която ни подготвя за борба или бягство. Затова активирането на този нерв помага да се успокоим. И един от начините, по които става това е доста осезаем - забавя сърдечния ритъм.    Най-добрият начин да го направите е да поемете дълбоко въздух през носа от диафрагмата (издувате корема напред при вдишване), задържате го за няколко секунди и после изпускате въздуха през устата под формата на силна въздишка, сякаш чувствате внезапно облекчение от нещо. Една от другите ползи на дълбокото дишане е, че то ви помага да се задържите в настоящия момент. Безпокойството често е предизвикано от терзания за миналото и притеснения за бъдещето. Когато се концентрирате върху дишането, това ви помага да излезете от главата си и да се съсредоточите върху това, което в момента е пред вас.  2. Използвайте положителни представи     Ако се чувствайте напрегнати заради предстоящо събитие визуализацията може да подобри вашата самоувереност. Представете си, че участвате в събитието, чувствате се уверени и се справяте добре. Може и да визуализирате предишна ситуация, в която сте се справили успешно. Друг добър подход е техниката \"сякаш\". Наскоро представях уъркшоп за собственици на кучета, които участваха в състезания, разказва Боби Емъл, автор в Lifehack.org.    Понякога кучетата имаха проблемни точки по време на курсовете, заради които бяха дисквалифицирани от някои дисциплини. Вместо да мислят за тези проблемни места, аз окуражавах собствениците да се държат така сякаш кучетата им вече са овладели необходимото умение. Повишената самоувереност на собственика впоследствие се предава и на кучето. Проблемът при визуализацията е един - това е техника, която има нужда от практика. За разлика от дишането, което може да се прави по всяко време, е добре да се упражнява всекидневно.  3. Мислете в перспектива     Често сме толкова концентрирани върху проблема, който ни тревожи, че губим представа за източника на нашата тревожност. Запитайте се \"Кое е най-лошото, което може да се случи?\" Ако отговорът е \"Мога да умра\", тогава има за какво да се притеснявате. Но в повечето случаи най-лошото, което може да се случи, е да се почувствате неловко, да бъдете разочаровани, да се наложи да промените плановете си. Това няма да ви убие.    Може би се е случвало и преди, но вие все още сте тук и четете този текст, т.е., оживели сте и след него. Друг въпрос, който помага да добиете перспектива не само за тревожните събития, но и за живота като цяло е: \"Какво искам да пише на гроба ми?\" Искате ли хората на погребението да казват \"Да, тя взе оня изпит през 2013 г., винаги ще я помня с това\" или \"Помните ли колко спокойно поиска повишение? Невероятен човек!\".    Не, ние искаме хората да помнят нашите ценности, човекът, който сме били. \"Тя беше толкова смела\", \"той беше толкова искрен\"... Затова в края на краищата събитието, за което толкова се притеснявате едва ли ще е нещото, с което ще ви помнят. По-широката перспектива може наистина да помогне да се отърсите от напрежението си. И така: Поемете дълбоко въздух, представете си, че се справяте перфектно и мислете в перспектива. Това е начинът да накарате пеперудите в стомаха да излетят.", "date": "2018.04.19", "title": "Как да се освободим от безпокойството"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381041-%D0%B7%D0%B2%D0%B5%D0%B7%D0%B4%D0%B8-%D0%BB%D1%83%D0%B4%D0%BD%D0%B0%D1%85%D0%B0-%D0%BF%D0%BE-%D0%BD%D0%BE%D0%B2%D0%B0-%D0%BC%D0%BE%D0%B4%D0%B0", "text": "Знаменитостите луднаха по нова мода, набрала популярност под името underboob, съобщава The Sun. Идеята е дрехите да откриват долната част на гърдите. Именно с подобно облекло се появиха изкусителни звезди на калифорнийския музикален фестивал Coachella, с подобни съблазнителни облекла се показват и на купони и в социалните мрежи.      Например 20-годишната певица Парис Джексън се появи на Dior Sauvage party в черен, къс топ, изпод който се показваше долната част на гърдите й. Певиците Иги Азалия и Деми Лувато също публикуваха снимки с полуголата си гръд в Инстаграм.      Сред известните хора, почитатели на новата мода, се оказаха и участничките в риалити – шоуто „Семейство Кардашиян\" Къртни Кардашиян и сестра й Кайли Дженър, телезионните звезди Шарлота Кросби и Шанел Маклири и моделката Емили Ратайковски.      През април снимки с разголения тоалет на американската певица Риана от фестивала Coachella в Калифорния предизвикаха нееднозначна реакция на феновете й в Инстаграм. Певицата се появи в кафяв, полупрозрачен тоалет, през който прозираше голата й гръд.", "date": "2018.04.19", "title": "Звезди луднаха по нова мода ...."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381042-%D0%B5%D0%B9-%D1%82%D0%B0%D0%BA%D0%B0-%D1%81%D0%B5-%D0%BF%D1%80%D0%B0%D0%B2%D0%B8", "text": "Обикновена човешка завист е на път да провали обещаващата кариера на сержант Лиан Кар от полицията в Линкълншър, Англия, съобщи \"Дейли мейл\". Тя е известна като лицето на управлението в Грантъм и е любимка на PR-отдела му. Колегите от районното й завидели за снимките, които тя пусна в Инстаграм, докато се лекувала от стрес през 7-месечна отпуска по болест.      Сержант Кар изглежда в отлично физическо състояние и в още по-добро настроение на повечето от тях, заснети на плажове в Тайланд, Кипър, ЮАР и по снежните склонове на австрийските Алпи.        Говорителка на полицията в Грантъм, Линкълншър, поясни, че стресираният сержант не е нарушил правилника с палавите си снимки. Колегите й обаче побеснели, като някои от тях я обвинили, че си живурка с парите на данъкоплатците.        Сержант Кар получава по 4500 евро месечна заплата. \"Със сигурност не изглежда твърде стресирана на снимките си в социалните мрежи\", коментира саркастично полицай от управлението й. \"Тя е полицай на висок пост, сержант, който взима 45 000 паунда годишно, а някои от снимките не подхождат на този пост. Практически на всяка снимка тя е почти гола, а някои от позите й са доста предизвикателни.        Това, което най-силно вбеси колегите, е че тя качваше снимките от пътешествията си когато се предполагаше, че не идва на работа по болест\". Вътрешното разследване на сержант Кар по обвинение в неприлично поведение вече е приключило и тя отново е на работа, съобщиха от нейното полицейско управление.", "date": "2018.04.19", "title": "Ей така се прави!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381043-%D0%BA%D0%B0%D0%BA-%D0%B4%D0%B0-%D1%83%D1%81%D0%BA%D0%BE%D1%80%D0%B8%D1%82%D0%B5-%D0%BC%D0%B5%D1%82%D0%B0%D0%B1%D0%BE%D0%BB%D0%B8%D0%B7%D0%BC%D0%B0", "text": "Нека поговорим за метаболизма и защо трябва той да се ускори и как да направим това правилно. Метаболизмът е отговорен за енергията, за разходите на самата енергия, за борбата с болестите, а също и за обновяването на тъканите. Метаболизмът е всичко за тялото ни. Тайната е, че колкото по-бърз е метаболизмът ви, толкова по-активен ще бъдете, а също така ще имате повече енергия и добро настроение.      И ако вашият метаболизъм е бавен, тогава ще бъдете бавни, мързеливи и разбира се с наднормено тегло. Благодарение на бързия метаболизъм ще станете по-слаби и здрави. Има три фактора, които се считат за основни за добър метаболизъм.", "date": "2018.04.19", "title": "Как да ускорите метаболизма"}
