{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381960-%D1%82%D0%B0%D0%B1%D0%B5%D0%BB%D0%B8-%D0%B7%D0%B0-%D0%B4%D0%B2%D0%B0%D1%82%D0%B0-%D0%BF%D0%BE%D0%BB%D0%B0-%D0%B2-%D1%81%D0%B0%D1%83%D0%B4%D0%B8%D1%82%D1%81%D0%BA%D0%B0-%D0%B0%D1%80%D0%B0%D0%B1%D0%B8%D1%8F", "text": "По пътищата на Саудитска Арабия за пръв път се появиха табели с указания на транспортните власти, насочени и към двата пола, съобщи телевизионният канал „Ал Арабия\". Телевизията показа първите пътни табели от този тип. Те са предвидени за всички водачи без изключение, предаде ТАСС, цитирана от Дарик радио. „Уважаеми братя и сестри\", обръща се саудитската автомобилна инспекция към водачите. „Настойчиво ви приканваме да спазвате правилата за движение по пътищата в името на собствената си безопасност и на това да бъдат опазени животите на водачите и на другите превозни средства\", пише на една от табелите. Табелите са част от подготвителни мерки по пътната мрежа, свързани с това, че от 24 юни саудитките за пръв път в историята на страната си официално ще могат самостоятелно да управляват леки автомобили, посочва БТА. Окончателното решение да им бъде разрешено това беше прието на 8 май. В специално съобщение по този повод на саудитското Управление на автомобилното движение се казва, че „вече са напълно систематизирани всички изисквания към жените, управляващи автомобили на територията на кралството\".", "date": "2018.05.14", "title": "Табели за двата пола в саудитска Арабия"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381961-%D1%81%D1%8A%D1%80%D0%B1%D0%B8%D1%8F-%D1%83%D0%B2%D0%B5%D0%BB%D0%B8%D1%87%D0%B0%D0%B2%D0%B0-%D1%81%D0%B0%D0%BD%D0%BA%D1%86%D0%B8%D0%B8%D1%82%D0%B5-%D0%B7%D0%B0-%D0%BD%D0%B0%D1%80%D1%83%D1%88%D0%B5%D0%BD%D0%B8%D1%8F-%D1%81-%D0%BC%D0%BF%D1%81", "text": "Сърбия засилва рестриктивните мерки за водачите на МПС. От 3 април в Сърбия действа нов Закон за движение по пътищата, информира Посолството на България в Белград, цитирано от МВнР. С него се увеличават рестриктивните мерки за водачите на моторни превозни средства. Глобите за някои нарушения се увеличават неколкократно, а допустимото количество алкохол при управление на МПС се намалява от 0,3 до 0,2 промила. За шофиране без включени светлини в светлата част на деня, возене на дете с ръст под 135 см на седалка, която не е предназначена за целта и шофиране на автомагистрала със скорост, надвишаваща с 81 до 100 км/ч позволените 120 км/ч., глобата ще бъде между 850 и 1020 евро, отнемане на 14 контролни точки и 8-месечна забрана за управление. За шофиране на МПС в зони с обозначителен знак 30 км/ч, със скорост от 20 до 30 км/ч над разрешената, шофьорите ще бъдат глобявани с 10 000 динара (около 85 евро). Размерът на финансовата санкция е същият и при други провинения – шофиране със замърсени регистрационни табели, за водач без поставен предпазен колан, за шофиране в населени места със скорост, по-висока с 20 до 30 км/ч от разрешената, както и при използване на мобилен телефон без hands free. Отнемане на 14 контролни точки, 8 месеца забрана за управление на МПС и глоба от 100 000 (приблизително 846 евро) до 120 000 хиляди сръбски динара (приблизително 1016 евро), ще бъде санкцията за шофиране в нетрезво състояние и наличие на алкохол в кръвта от 1,21 до 2,0 промила. В случай, че количеството е от 1,21 до 1,6 промила, ще се отнемат 9 точки. Санкция в подобен размер ще получават шофьорите, избягали от мястото на ПТП, хората зад волана, управляващи без включени светлини в тъмната част на деня, както и тези, предприели изпреварване на колона от автомобили, придвижващи се с полицейски ескорт. Наказание се предвижда и при скриване на самоличността на водача на МПС. При тази хипотеза се има предвид управление на автомобил от лице, което не е негов собственик, но е нарушило правилата за движение, което е документирано с технически средства от органите на Пътна полиция. В случай, че собственикът на автомобила направи опит за умишлено скриване самоличността на лицето, управлявало автомобила, същият се наказва само с финансова глоба, без да му се отнемат контролни точки и да му бъде налагана санкция за управление на МПС.", "date": "2018.05.14", "title": "Сърбия увеличава санкциите за нарушения с МПС"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381962-%D0%B7%D0%B0%D0%B4%D1%8A%D0%BB%D0%B6%D0%B8%D1%82%D0%B5%D0%BB%D0%BD%D0%BE-%D0%B2%D0%B8%D1%81%D1%88%D0%B5", "text": "Дайте да дадем! Този соцлозунг лепне като гербова марка на част от предложенията на бизнеса за реформа във финансирането на висшето образование. Няма спор, че работодателите имат нужда от квалифицирани кадри, но това не е повод да се предлагат решения, които напомнят за отдавна отминали времена. И които могат само да породят социално напрежение. Новият модел, който част от работодателите представиха пред изпълнителната и законодателната власт, наподобява времето, когато завършващите висшисти бяха разпределяни на работа из страната независимо от предпочитанията им. Предложението сега е да се замени принципът „парите следват студента\" с принцип ала „кредитът държи студента у нас\". Идеята е желаещите да учат висше образование да сключват договор с държавата в лицето на Министерството на образованието и науката, което да кредитира образованието на студента, а после студентът да бъде длъжен да работи за български работодател за определен период от време, за да му се опрости кредитът. Ако пък студентът не остане да работи в страната, ще връща парите. С две думи предлага се държавата да финансира висшето образование, за да могат да българските работодатели да имат избор от квалифицирани кадри. Има и предложение в един от курсовете по време на следването работодателите да могат да сключват договори със студенти и да им покриват таксите, а после студентите да работят за съответната българска фирма, за да се издължат. Това предложение е доста по-разумно и приложимо, стига заплатата, която ще получава добре обученият специалист, доколкото, разбира се, е добре обучен, е прилична да го задържи в България. Размисли буди и обосновката на предложенията за нов модел на финансиране. България била похарчила 25 млрд. лв. за образованието на 1 млн. българи, които са емигрирали и работят и в момента в чужбина за други компании, които са конкурентни на българските. А тези 25 млрд. лв. се изплащали от данъците на българските фирми. Е, все пак по-голям дял в тези данъци имат потреблението и доходите на гражданите, в този смисъл и родителите на заминалите сами са финансирали образованието на децата си. Освен това тези 1 млн. емигрирали българи са чуждият топинвеститор, вкарвайки в страната по 1,7 млрд. лв. годишно. Т.е. излиза, че разходите за образованието им са изплатени. Очевидно е, че този модел няма как да мине. Най-малкото, защото в свободна Европа има много възможности за избор къде да учат младите българи и къде да работят. И ако се въведат такива крепостнически изисквания, българските ученици просто ще бъдат прогонени и ще загърбят българските вузове. Вместо да изпише вежди, мярката ще извади очи и дефицитът на кадри ще стане още по-голям. Затова трябва да се мисли в друга посока – професиите, за които има недостиг, да станат атрактивни с работната среда, с технологиите и със заплащането. Освен това, когато се говори за поредната голяма реформа на висшето образование, която да отговори на нуждите на бизнеса, трябва да се има предвид не само каква е моментната нужда на пазара на труда, а какво е бъдещето на икономиката в близките 20 години. Защото сега може да липсват инженери, експерти за обслужване на клиенти, търговци, ИТ специалисти, но след 20 години ситуацията може да е съвсем различна. И тогава дори да се окаже, че има недостиг в хуманитарните специалности, приемът за които сега бизнесът настоява да бъде орязан. Но когато мисленето е силно обременено от миналото, е много трудно да се настрои на визионерска вълна. Иглика Горанова", "date": "2018.05.14", "title": "Задължително висше"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381963-%D0%B2%D0%BD%D0%B5%D1%81%D0%BE%D1%85%D0%B0-%D0%BF%D0%BE%D0%BF%D1%80%D0%B0%D0%B2%D0%BA%D0%B8%D1%82%D0%B5-%D0%B7%D0%B0-%D1%82%D1%8E%D1%82%D1%8E%D0%BD%D0%BE%D0%BF%D1%83%D1%88%D0%B5%D0%BD%D0%B5%D1%82%D0%BE", "text": "Депутати от парламентарната група „Обединени патриоти\" внесоха в деловодството на парламента три от четирите законопроекта на вицепремиера Валери Симеонов, за които вчера лидерът на НФСБ потърси подкрепа от коалиционния си партньор ГЕРБ и от опозицията – БСП. Това се прави рядко по нашите географски ширини, коментира пред журналисти депутатът Борис Ячев. Промените са в закона за здравето, предвиждащи либерализиране режима на тютюнопушене на закрито, в Закона за устройство на територията (ЗУТ) – засягащи преместваемите обекти и за хазарта, свързани с рекламата на хазартни игри. Поправките в ЗУТ са удар по мафията най-вече по южното Черноморие, убеден е Валентин Касабов, зам-председател на парламентарната група. По думите му там има дискотеки с площ 300-400 кв. м, които се водят преместваеми обекти, обясни той. Първата основна промяна изисква всички преместваеми обекти да бъдат поставяни след одобрение на главния архитект на общината и едва тогава, когато става въпрос за държавен обект, да се гласуват от съответния ресорен министър. Втората група промени са свързани с контрола по премахване на преместваеми обекти върху държавни имоти. До момента той се упражнява от общините, но те нямат нито финансов, нито човешки ресурс, затова идеята е контролът да се прехвърли на Дирекцията за национален строителен контрол (ДНСК) и регионалните й структури, обясни Христиан Митев. Прецизира се и определението „преместваем обект\" – такъв, който не е трайно прикрепен към земята и може да бъде преместен, остава критерият павилионите да са площ до 15 кв. м и до три метра височина, но параметрите могат да се обсъдят. Амбицията на патриотите е и да ударят „тарикатите от хазартния бизнес\". За облекчаване на тютюнопушенето на закрито те разчитат на подкрепата на левицата, за която вчера стана ясно, че е разделена 50 на 50 и депутатите й ще гласуват по съвест, на отделни колеги от ГЕРБ, на положителен вот и от „Воля\", чиято група предстои да вземе решение.", "date": "2018.05.14", "title": "Внесоха поправките за тютюнопушенето"}
{"url": "http://www.classa.bg/%D1%81%D0%B2%D1%8F%D1%82/item/381964-%D0%B3%D0%BE%D1%82%D0%BE%D0%B2-%D0%BB%D0%B8-%D0%B5-%D1%81%D0%B2%D0%B5%D1%82%D1%8A%D1%82-%D0%B7%D0%B0-%D0%BD%D0%BE%D0%B2%D0%B0-%D0%BF%D0%B5%D1%82%D1%80%D0%BE%D0%BB%D0%BD%D0%B0-%D0%BA%D1%80%D0%B8%D0%B7%D0%B0-%D1%81-%D0%B8%D1%80%D0%B0%D0%BD", "text": "Преди 12 месеца почти никой не си помисляше да прогнозира, че цените на петрола ще се търгуват над $60 за барел в по-продължителен период от време. Сега обаче някои анализатори говорят публично за опасността от връщане на цени от порядъка на $100 за барел суров петрол.   Драматичните трусове на пазара на горива скоро ще се превърнат в норма.   След продължителен период на ниски цени и относително спокойствие, петролните анализатори предупреждават, че предстои пик на нестабилност заради решението на Тръмп да върне санкциите срещу Иран.   Когато Иран подписа споразумението за ядрената си програма през 2015 г., световните пазари бяха добре снабдени със суров петрол. Цените на горивата се покачиха в първите пет месеца от онази година, но веднага след това се върнаха надолу, след като стана ясно, че Иран скоро ще възобнови неограничените продажби за клиенти от всички страни по света.   В най-ефективния си период международните санкции, които доведоха до сключването на споразумението, бяха заличили по около 1,4 млн. барела на ден от пазара. Когато ембаргото беше вдигнато, ръстът на петролния износ от Иран понижи цените под $30 за барел.   Сега обаче ситуацията е доста по-различна. Обемите на производство, които бяха договорени в края на 2016 г. от Русия, ОПЕК и още 10 страни-износителки на петрол, успяха да сложат край на свръхпредлагането по световните пазари - благодарение на фактори като стабилното търсене и колапса на индустрията във Венецуела.   Цените на петрола поскъпнаха повече от два пъти в сравнение с ниските нива от 2016 г. Суровият брент се продаваше за повече от $77 на барел през миналата седмица.   Отпадането на възможността за търговия с иранския петрол - особено след ограничаването на добива от Венецуела, Саудитска Арабия и Русия - на практика означава, че маржовете за грешка на пазара стават изключително тънки.   Буферите са изчерпани до такава степен, че пазарът е свръхчувствителен към геополитически опасности и други трусове.   Това обаче не е всичко. Възможно е и други влиятелни играчи на пазара да предизвикат разместване в цените на петрола. Към тях спадат активизиращият се американски долар и пика в производството на тексаските шистови находища.   Анализатори от Bank of America вече предупреждават за евентуално връщане към цена на петрола около $100.   Това е забележителна промяна, като се има предвид, че суровият петрол се срина до само $26 на барел преди по-малко от две години. Други наблюдатели се придържат към прогнози, че цените на петрола ще се върнат скоро към нормалните си нива.   \"Нестабилността на цените на петрола ще продължи да се увеличава,\" писа тази седмица Дамиен Курвалин, ръководител по енергийните изследвания в Goldman Sachs до клиентите на банката.   Енергийните пазари винаги са чувствителни към конфликти, които представляват заплаха за доставките в Близкия Изток, глобалния хъб на петролния бизнес. Анализаторите се опасяват, че с излизането от иранското ядрено споразумение Тръмп е проправил път за още по-голямо напрежение в и без това нестабилния регион.   Тази седмица бунтовници от племето хути изстреляха ракети срещу Саудитска Арабия, Израел обвини Иран в атака с ракети срещу Голанските възвишения, след което нанесе удар срещу ирански цели в Сирия.   Извън Близкия Изток, производството от засегнатата от тежка криза Венецуела е спаднало с 600 000 барела дневно .   Американският вицепрезидент Майк Пенс призова тази седмица Венецуела да суспендира \"симулативните\" президентски избори, насрочени за 20 май. Не е изключено САЩ да наложи санкции и срещу последното производство на нефт от южноамериканската държава като знак на протест срещу манипулирания вот.   Търговците на петрол се опитват да разберат точно колко барела петрол от Иран ще отпаднат в резултат на санкциите. Никой обаче не знае със сигурност: анализаторите смятат, че ще отпаднат между 200 000 и 1 млн. барела дневно.   Дори загубата на 300 000-400 000 барела може да вдигне цените на петрола с още $5. Така или иначе, пазарът вече е свит, а търсенето надвишава предлагането.   САЩ, които са най-бързо разрастващата се енергийна свръхсила, могат също да започнат да действат по-агресивно. Тази седмица агенцията Energy Information Administration отново увеличи прогнозите си за американски добив на петрол за следващите две години.   Има обаче граници на темповете, с които може да се случи шистовата революция. Пермският басейн, най-голямото петролно находище в САЩ, изпомпва толкова много петрол, че тръбопроводите не могат да го поемат изцяло. Това спомага за повишаването на цената в глобален мащаб.   \"Проблемите на Пермския басейн носят ползи за останалите играчи на глобалния петролен пазар,\" писа в петък експертът по глобална енергийна стратегия в RBC Майкъл Трейн до клиентите на компанията.   Повишаването на цените на петрола може в крайна сметка да бъде спряно от наскоро засилилия се американски долар, който като цяло спъва търсенето в чужбина продукти, оценявани в долари - като суровия петрол. Суровият петрол обаче в последно време остава актуален, въпреки силното завръщане на долара.   Има и още един силен потенциален фактор на петролния пазар: Тръмп може да се намеси.   Goldman Sachs твърдят, че САЩ могат да се възползват от резервните на петрол в Стратегическия петролен резерв, за да компенсират загубата на иранските доставки. Тръмп освободи някои резерви през август, след като ураганът Харви унищожи американски рафинерии в Мексиканския залив.   Може и да има решение на този проблем - но дори и то е под голям въпрос. Саудитска Арабия показа, че е склонна да промени стратегията си и да увеличи производството, за да компенсира загубата на суров петрол от техния архи-враг Иран.   Goldman Sachs обаче предупреждават: няма гаранция, че Саудитска Арабия напълно ще компенсира спада на доставките от Иран. Рияд вероятно няма да има нищо против по-високи цени, които ще вдигнат пазарната оценка на държавния петролен гигант Saudi Aramco, чиито акции саудитците възнамеряват да пуснат на публично предлагане.   Дори и Саудитска Арабия да компенсира загубите на доставки от Иран, Goldman Sachs предупреждават, че това допълнително ще намали относително ниското ниво на резервен производствен капацитет в света.   В ситуация, в която Саудитска Арабия балансира между крехките си отношения с Русия и собствения си интерес от по-високи приходи, не е много ясно доколко кралството ще бъде склонно да крепи световния петролен пазар.", "date": "2018.05.14", "title": "Готов ли е светът за нова петролна криза с Иран?"}
{"url": "http://www.classa.bg/%D1%81%D0%B2%D1%8F%D1%82/item/381955-%D1%82%D0%B5%D1%81%D0%BB%D0%B0-%D1%81-%D0%BD%D0%BE%D0%B2%D0%B0-%D1%82%D0%B5%D0%B6%D0%BA%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%B2-%D1%81%D0%B0%D1%89", "text": "Електрическа кола Tesla S е имала катастрофа в щата Юта, САЩ, през нощта на петък.   Според местните медии, колата управлявана от 28-годишна жена, преминала на червена светлина и се блъснала в задната част на пожарна кола, със скорост от 100 км / ч.   В резултат на злополуката жената била откарана с линейка в болница със счупена ключица. Според предварителните данни никой друг не е бил ранен. Понастоящем местната полиция разследва дали водачката е използвала автопилота по време на сблъсъка.   По-рано американските медии съобщиха, че двама тийнейджъри са починали на 8 май в ужасна злополука на Тесла S в околностите на Маями.   Според съобщенията, превозното средство се блъснало с пълна скорост срещу бетонна стена и веднага се запалило. В резултат на това двама ученици от град Форт Лодърдейл не успели да напуснат колата и били изгорени живи. Друг 18-годишен пътник успял да оцелее благодарение на спасителите, които го издърпали от задната седалка.   Разследването показа, че шофьорът и пътникът на предната седалка са починали, очевидно, като жертви на запалителната батерия на електрическата кола. Разследването продължава.", "date": "2018.05.14", "title": "Тесла с нова тежка катастрофа в САЩ"}
{"url": "http://www.classa.bg/%D1%81%D0%B2%D1%8F%D1%82/item/381956-%D1%84%D1%80%D0%B5%D0%BD%D1%81%D0%BA%D0%B0-%D0%B0%D0%BA%D1%82%D1%80%D0%B8%D1%81%D0%B0-%D0%BF%D1%80%D0%B5%D0%B4%D0%B8%D0%B7%D0%B2%D0%B8%D0%BA%D0%B2%D0%B0-%D1%84%D1%83%D1%80%D0%BE%D1%80-%D0%B2-%D1%81%D1%83%D0%BF%D0%B5%D1%80%D0%BC%D0%B0%D1%80%D0%BA%D0%B5%D1%82-%D0%BD%D0%B0-%D1%80%D1%83%D1%81%D0%BA%D0%B8-%D0%B3%D1%80%D0%B0%D0%B4", "text": "Известната френска актриса Ева Грийн посети Звездното градче, близо до Москва, за да вземе участие в снимките на \"Проксима\", филм на френския режисьор Алис Винокур, където тя играе астронавт в подготовка за експедиция до Международната космическа станция.   В Звездното градче е Центърът за трениране на космонавтите \"Гагарин\", където руските космонавти се подготвят за космическите мисии.   Руските социални мрежи бяха залети със снимки на жители на населените местна в близост до Звездното градче, направили си селфи с Грийн, звезда на филма на Бернардо Бертолучи \"Мечтатели\".   Повечето от снимките са направени в супермаркет в село Райки. В една от снимките се появява и друг актьор, който участва във филма - Мат Дилън. Интересното е, че на снимките актрисата се появява с яке на Международната космическа станция.", "date": "2018.05.14", "title": "Френска актриса предизвиква фурор в супермаркет на руски град"}
{"url": "http://www.classa.bg/%D1%81%D0%B2%D1%8F%D1%82/item/381957-%D1%82%D1%80%D1%8A%D0%BC%D0%BF-%D0%BF%D0%BE%D1%85%D0%B2%D0%B0%D0%BB%D0%B8-%D0%B4%D0%B5%D0%BC%D0%BE%D0%BD%D1%82%D0%B8%D1%80%D0%B0%D0%BD%D0%B5%D1%82%D0%BE-%D0%BD%D0%B0-%D1%81%D0%B5%D0%B2%D0%B5%D1%80%D0%BD%D0%BE%D0%BA%D0%BE%D1%80%D0%B5%D0%B9%D1%81%D0%BA%D0%B8-%D1%8F%D0%B4%D1%80%D0%B5%D0%BD-%D1%82%D0%B5%D1%81%D1%82%D0%BE%D0%B2-%D0%BF%D0%BE%D0%BB%D0%B8%D0%B3%D0%BE%D0%BD", "text": "Американският президент Доналд Тръмп съобщи на своя личен акаунт в Twitter, че Северна Корея ще демонтира полигона си за ядрени изследвания този месец, като нарече това решение \"много интелигентен и мил жест\".   \"Северна Корея обяви, че ще демонтира полигона си за ядрени изследвания този месец, преди голямата среща на върха на 12 юни. Благодаря ви, много интелигентен и любезен жест!\", написа американският президент в събота.   Министерството на външните работи на Северна Корея потвърди, че церемонията по демонтажа на ядрения полигон Пунгйе-ри ще се проведе между 23 и 25 май, а че всички необходими \"технически мерки\" за целта са взети предвид.   Министерството е посочило, че конкретният ден ще зависи от метеорологичните условия. Съобщава се, че събитието ще може да бъде отразявано само от журналисти от Южна Корея, Китай, Съединените щати, Обединеното кралство и Русия, поради пространствени ограничения.", "date": "2018.05.14", "title": "Тръмп похвали демонтирането на севернокорейски ядрен тестов полигон"}
{"url": "http://www.classa.bg/%D1%81%D0%B2%D1%8F%D1%82/item/381958-%D0%BE%D0%B1%D0%B8%D0%B4%D0%B8-%D0%BB%D0%B8-%D0%BD%D0%B5%D1%82%D0%B0%D0%BD%D1%8F%D1%85%D1%83-%D0%B8%D0%B7%D1%80%D0%B0%D0%B5%D0%BB%D1%81%D0%BA%D0%B0%D1%82%D0%B0-%D0%BF%D0%BE%D0%B1%D0%B5%D0%B4%D0%B8%D1%82%D0%B5%D0%BB%D0%BA%D0%B0-%D0%BD%D0%B0-%D0%B5%D0%B2%D1%80%D0%BE%D0%B2%D0%B8%D0%B7%D0%B8%D1%8F", "text": "На последната гала вечер на Евровизия, проведена в събота вечерта в Лисабон (Португалия), израелската певица Нетта спечели фестивала с 529 точки. Второто място бе за кипърката Елени Фурейра, а трета - за австриеца Сезар Сампсън. Според правилата на фестивала, следващото издание на Евровизия ще се проведе в спечелилата страна. Платформата Twitter автоматично преведе неправилно туит, написан от министър-председателя на Израел, Бенямин Нетаняху, в който той поздрави своята сънародничка Нетта Барзилай за победата в конкурса на Евровизия с песента си \"Играчка\".   В посланието си, Нетаняху пише на иврит дума, която означава нещо като \"скъпа\", но автоматичния превод на Twitter на няколко езика (например на испански, английски, руски или немски) го е превел като \"крава\".   Така цялото съобщение от министър-председателя беше преведено по учудващ начин: \"Вие сте истинска крава, вие сте постигнали много уважение към държавата Израел, а следващата година (Евровизия) - в Йерусалим\". Последните думи на туита пък са точно повторение на традициония финал на молитвите на иврит – „Догодина в Йерусалим\"   Няколко интернет потребители забелязаха погрешния превод на платформата и обясниха, че това, което в действителност държавният глава е казал на Нетта е \"Скъпа\" – жаргонна дума, която се използва от еврейското население с много нежност към някой близък.   Междувременно, други потребители са се обърнали към социалната мрежа и са поискали да се коригира тази грешка на техния автоматичен преводач.", "date": "2018.05.14", "title": "Обиди ли Нетаняху израелската победителка на Евровизия?"}
{"url": "http://www.classa.bg/%D1%81%D0%B2%D1%8F%D1%82/item/381959-der-spiegel-%D1%81%D0%B1%D0%BE%D0%B3%D0%BE%D0%BC,-%D0%B5%D0%B2%D1%80%D0%BE%D0%BF%D0%B0%E2%80%9C", "text": "Последният брой на германското списание Der Spiegel излезе в събота със спорна корица, позовавайки се на президента на САЩ Доналд Тръмп, показващ среден пръст на едната ръка с фразата: \" Сбогом, Европа\".   Тази корица се появява няколко дни след като Тръмп оттегли страната си от историческото ядрено споразумение с Иран, подписано през 2015 г., от пет страни и Техеран. Министърът на външните работи на Германия, Хайко Маас заяви, че Берлин е готов да \"се бори\" за своите интереси и че \"промяната на САЩ отдавна е засегнала трансатлантическите отношения.\"   На 10 май германският канцлер Ангела Маркел каза, че Европа вече не може да вярва на Вашингтон и че \"трябва да вземе съдбата си в свои ръце\".   Тръмп взе решението да се оттегли ядрената сделка с Иран, въпреки че тримата големи американски съюзници Великобритания, Германия и Франция се опитаха да го убедят да остане в историческия пакт. Но американският президент каза, че това споразумение е \"ужасно\", че \"не е донесло мир и никога няма да го направи\".   Подобно на Меркел, председателят на Европейската комисия, Жан-Клод Юнкер каза още, че Вашингтон \"е загубил жизненост и поради това – дългосрочно - и влияние\", което предполага, че Европа трябва да поеме ролята на САЩ като световен лидер.   След едностранното излизане на Съединените щати от иранското ядрено споразумение, Меркел увери, че страната й заедно с Франция и Обединеното кралство \"ще направи всичко, за да гарантира, че Иран ще остане в историческото ядрено споразумение\".", "date": "2018.05.14", "title": "Der Spiegel: \"Сбогом, Европа“"}
{"url": "http://www.classa.bg/%D1%81%D0%B2%D1%8F%D1%82/item/381954-%D0%B0%D1%80%D0%B6%D0%B5%D0%BD%D1%82%D0%B8%D0%BD%D0%B0-%D0%B4%D0%BE%D0%BB%D0%B0%D1%80%D1%8A%D1%82-%D1%81-%D0%BD%D0%BE%D0%B2-%D1%80%D0%B5%D0%BA%D0%BE%D1%80%D0%B4-%D0%B2%D1%8A%D0%BF%D1%80%D0%B5%D0%BA%D0%B8-%D0%BC%D0%B5%D1%80%D0%BA%D0%B8%D1%82%D0%B5-%D0%BD%D0%B0-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%B8-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5%D1%82%D0%BE-%D1%81-%D0%BC%D0%B2%D1%84", "text": "Седмицата завършва с проблеми за аржентинската икономика. Въпреки заема от Международния валутен фонд (МВФ) обявен от президента Маурисио Макри във вторник, местната валута продължи да губи стойност спрямо долара, като записа нов рекорд от 24.50 песос, според Ройтерс.   Президентът е взел решение за заема, след като американската валута достигна 23,50 песос, след рязко обезценяване през последните няколко седмици.   Дни преди това, централната банка повиши лихвения процент на ценни книжа до 40%, търсейки инвеститорите да изберат да купят ценни книжа (Lebacs) в местна валута. По този начин се стреми да намали натиска върху американската валута, но това също не проработи.   В доклад на PR Corredores de Cambio, се казва, че \"все още не е ясно дали процесът на напрежение на обменния курс е възможно да бъде размит\". Според документа \"мненията на мнозинството поддържа прогнозите, които предвиждат, че местните турбуленции не са приключили и все още има време до крайната нормализация на вътрешния пазар\".   Положението е още по-тревожно, тъй като в четвъртък финансовият министър Николас Духовне се срещна с ръководителя на МВФ Кристин Лагард и обяви, че преговорите са напреднали. \"Ние сме се съгласили, че нашата обща цел е тези разговори да приключат бързо\", се казва в изявление на финансовата институция.", "date": "2018.05.14", "title": "Аржентина: Доларът с нов рекорд въпреки мерките на правителството и споразумението с МВФ"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381948-14-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1610 г. - Анри IV е убит и на трона застава 9-годишният му син Луи XIII.   1643 г. - Четиригодишният Луи XIV става крал на Франция след смъртта на баща си - Луи XIII.   1871 г. - Свиква се Третият църковно-народен събор, по време на който се изработва устав за управление на Българската православна църква.   1899 г. - Основан е уругвайският футболен тим Насионал Монтевидео.   1925 г. - Гео Милев е осъден на една година тъмничен затвор, глоба от 20 000 лева и лишаване от граждански и политически права за 2 години.   1928 г. - Образувана е Самарската област.   1931 г. - След едномесечна правителствена криза е сформиран коалиционен кабинет на Демократическия сговор и Националлибералната партия, като министър-председател на България остава Андрей Ляпчев.   1948 г. - Израел се обявява за независима държава и избира временно правителство. Непосредствено след това страната е нападната от съседните арабски страни, с което започва Арабско-израелската война (1948).   1955 г. - България заедно с Албания, ГДР, Полша, Румъния, СССР, Унгария и Чехословакия участва в създаването на Военно-политическата организация на Варшавския договор.   1972 г. - В Литва Ромас Каланта се самозапалва на публично място в знак на протест срещу потисничеството от страна на съветското правителство.   1973 г. - Изстреляна е първата американска космическа станция - Скайлаб.   2003 г. - Самоубийствена атака на жена-камикадзе в Чечня отнема живота на 18 души.   2010 г. - Открит е стадиона Авива Стейдиъм в Дъблин, Ирландия.      ", "date": "2018.05.14", "title": "14 май, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381949-%D0%BA%D1%80%D0%B0%D1%81%D0%BE%D1%82%D0%B0%D1%82%D0%B0-%D0%BD%D0%B0-%D0%BA%D0%B8%D0%BB%D0%BE-%D0%B3%D1%80%D0%BE%D0%B7%D0%B4%D0%BE%D0%B2%D0%B0", "text": "Класиците твърдят, че красотата щяла да спаси света, само че досега нещо не им вярвахме – нямахме си жив пример, който да ни докаже тезата. Слава Богу, че го има бдителния „ТАБЛОИД”, та да ни увре в очите доказателството – „Разхубавената Нинова спря да юрка бесепарите” – твърди дебелият вестник.   След като минала през разните му там козметични процедури за разхубавяване, нито шефката на БСП, нито партията й вече били същите – „Откакто е хубавица, Нинова е друг човек. Вече не тропа по масата и не крещи, а се усмихва почти на всички и говори без да повишава тон. „Всичките дяволи изчезнаха от нея, откакто се разкраси. Дано по-често да минава през козметичните салони”, радват се червените”.   Колко било просто всичко! Не е зле и г-н Марешки да вземе да мине през козметик – нещо много се е поизнервил напоследък, не се задържа на едно място и все драпа да излезе – я от залата, я от НАТО…   „ТЕЛЕГРАФ” също е поклонник на женската красота – много откровен поклонник, да ви кажа, даже прекалено. „Рита Ора пече цици у нас” – радостно съобщава изданието.   Поклонниците на кулинарните предавания ще са разочаровани – не става въпрос за нов деликатес, цвърнат на скара, а въпросната певица щяла да „си пече циците на нашето море това лято”. Има ги и на картинка – добре изглеждат, наистина, макар и недопечени.  И за хубавиците, които имат проблем с известна част от фасадата си, телеграфният вестник се е погрижил – има надежда, момичета!   Оказва се, че актьорът Наум Шопов (от докторския сериал) наистина следвал медицина и му оставало само още съвсем мъничко да завърши и после – дръжте се – „Наум Шопов прави цици на певици”! Даже има рима, предполага се – за благозвучие. Е, още не ги прави, защото още не е завършил, а трябва и специализация, така че изчакайте – може би – следващото лято, но не пречи да си запишете ред – ще вземе да се нареди опашка и ще стане мазало!   И още една полза от прочетеното – мили деца, вече знаете кое е най-важно за певицата. Трябва да се грижим за младото поколение – да му предадем най-важните житейски истини и правила!   Но политиците и певиците са малка част от представителната извадка на нашето общество, вкарана във вестникарските страници – преобладаващата част от него няма нито време, нито средства за по-радикално разкрасяване и това логично води до изнервеност и не много адекватни постъпки – „СТАНДАРТ” ни дава жив пример за това – „Мъж пусна жалба срещу жена си, не му дала касов бон”.   Истанбулската конвенция, която не разрешава ръкоприкладството при спор с жените, не я приехме, но жените не си ги бием лично и собственоръчно – само като едни поотраснали Павлик Морозовци ги донасяме на данъчните - държавата ще ги ошамари по-добре от нас!  Не е ясно дали Стивън Спилбърг е издавал касови бонове, но пък според „СТАНДАРТ” „Корифеят постави нов рекорд в киното” – станал „Първият режисьор в света, чиито филми превишиха 10 милиарда долара приходи”…   Тъкмо да се комплексираме от чуждия рекорд и попадаме на наш, роден рекорд в един типично нашенски спорт. Някъде из Пиринско полицаи спрели моторист. Оказало се, че мотопедът не е регистриран, седналият върху него бил неправоспособен, а когато го накарали да духне в дрегера, машинката показава 3,44 промила.   Кило ракия – и се държи на двете си колела! И после ми говорете, че нацията била се скапвала и за нищо не сме ставали. Вижте какво значи истински българин-юнак, истински рекордьор!   Ще ми се хвали оня ми ти Спилбърг!   Да го опнем ние на гроздова, ще види той!", "date": "2018.05.14", "title": "Красотата на кило гроздова"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381950-%D0%B0%D0%BD%D1%82%D0%B8%D1%80%D0%B5%D0%BA%D0%BE%D1%80%D0%B4-%D0%BD%D0%B8%D1%82%D0%BE-%D0%B5%D0%B4%D0%B8%D0%BD-%D0%BA%D1%80%D1%83%D0%B8%D0%B7%D0%B5%D0%BD-%D0%BA%D0%BE%D1%80%D0%B0%D0%B1-%D0%BD%D1%8F%D0%BC%D0%B0-%D0%B4%D0%B0-%D0%BF%D0%BE%D1%81%D0%B5%D1%82%D0%B8-%D0%B2%D0%B0%D1%80%D0%BD%D0%B0-%D0%B8-%D0%B1%D1%83%D1%80%D0%B3%D0%B0%D1%81-%D1%82%D0%BE%D0%B2%D0%B0-%D0%BB%D1%8F%D1%82%D0%BE", "text": "За първи път от началото на 21 век   Основната причина е геополитическата обстановка в басейна на Черно море   Нито един пасажерски кораб няма да посети Варна и Бургас през това лято. Това е антирекорд за круизния сезон у нас, разказва Би Ти Ви.     Основната причина за отсъствието на пасажерските кораби е геополитическата обстановка в басейна на Черно море през последните години.     Круизните компании планират посещенията си поне 2-3 години напред. Това означава, че плановете за настоящата 2018 г. са правени в горещия период на конфликта в Украйна, както и опитът за военен преврат в Турция.       През 2014 г. във Варна акостират 36 круизни кораба, които водят в града близо 30 000 туристи. Това обаче сега изглежда като в далечно минало. Настоящата година, без нито един круизен кораб, е най-лошата за XXI век.", "date": "2018.05.14", "title": "Антирекорд! Нито един круизен кораб няма да посети Варна и Бургас това лято"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381951-%D1%8F%D0%B2%D0%BE%D1%80-%D0%BD%D0%BE%D1%82%D0%B5%D0%B2-%D0%BF%D1%80%D0%B5%D0%B4-%E2%80%9C%D0%B8%D0%B7%D0%B2%D0%B5%D1%81%D1%82%D0%B8%D1%8F%E2%80%9D-%D0%B7%D0%B0-%D0%B5%D1%81-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B5-%D1%81%D1%82%D1%80%D0%B0%D0%BD%D0%B0-%D0%B2%D1%82%D0%BE%D1%80%D0%BE-%D0%BA%D0%B0%D1%87%D0%B5%D1%81%D1%82%D0%B2%D0%BE", "text": "“За ЕС България е страна второ качество”, заявява зам.-председателят на българския парламент Явор Нотев за проправителствената руска медия „Известия. ру”. Интервюто е публикувано на 11 май в книжното издание на медията, а днес се завъртя и в електронната му версия. Нотев отчита като грешка присъединяването на България към ЕС и НАТО: „Решението за присъединяване към НАТО бе взето в много кратко време…В същото време в България не се проведе референдум за НАТО. Между другото, както и по отношение на присъединяването на страната към ЕС. И това дава основания да се твърди, че не всички българи са убедени, че членството във военно-политическия блок е единственият правилен начин… Разбира се, днес е нереалистично да очакваме, че България ще може да се оттегли от НАТО в близко бъдеще. Нашата партия обаче редовно повдига този въпрос и заявява необходимостта от постепенно преминаване към неутралност .   Освен това настояваме настоящите ни съюзници да плащат за използването на нашите военни бази. За съжаление, САЩ не плащат нито стотинка. Освен това в исторически план имаме сложни отношения с Турция, която е най-голямата държава-членка на НАТО в Европа. България не е в много удобна ситуация, когато нашата сигурност зависи от Анкара.”   Зам. председателят на парламента критикува остро и официалната външна политика на България. Тя се диктувала от Европейския съюз, но политическа партия „Атака” винаги  подкрепяла  възстановяването на традиционно близки отношения с Русия във всички сфери на дейност.   „Страните ни са свързани с историческа, културна и духовна близост. Сега повече от всякога е необходимо да се развиват българо-руските търговски връзки, тъй като нашата икономика страда много от санкциите, предписани от Брюксел. Възобновяването на двустранните отношения ще бъде глътка кислород за България, което ще допринесе за развитието на икономическия потенциал на страната ни. А икономическата стабилност може да даде на София повече доверие във външната политика. Освен това все още сме посещавани от голям брой руски туристи, много от които купуват имоти на брега на Черно море.   Много пъти съм ходил в Русия, знам добре откритата и искрената позиция на руския народ, който е близо до нас. Всичко това ни дава надежда, че братските отношения между нашите държави не са загубени и ще бъдат възстановени”, казва Нотев.   Той изтъква, че благодарение на „Атака”, София не е изгонила руски дипломати заради случая „Скрипал”.   „След инцидента започнахме публична дискусия и получихме широка подкрепа от българската общественост. Хората разбират, че е неприемливо да бъдат изгонени официалните представители на други държави, без да има доказателства на ръка”, аргументира позицията си  Нотев.         На въпрос как България се справя с емигрантския проблем, Нотев отбелязва, че през изминалата година потокът от бежанци през България е намалял, което е дало известно спокойствие на населението. Но последните действия на Вашингтон и неговите съюзници можели отново да спрат тази положителна тенденция и да възобновят потока на мигрантите към Европа.   Нотев визира като негативна причина  ракетните удари на Съединените щати, Франция и Великобритания на територията на Сирия, нанесени на 14 април 2018 г. По думите му такива действия са абсолютно неприемливи, те създават допълнително напрежение и забавят процеса на уреждане на конфликта в региона. Нотев изтъква, че стабилността на Сирия е изключително важна за България.   И смята, че София не трябва да е солидарна със страните, които нанесоха ракетни удари   и са предприели такива крайни мерки без предварително одобрение от страна на техните съюзници.   Зам.-председателят на българския парламент коментира и темата за емиграцията на българи в чужбина, която според него е много болезнена за  обществото.   „Младите хора решават проблемите си, когато отиват в чужбина. Там те се опитват да получат образование и да намерят работа. Липсата на пълноценно население се усеща в страната все повече и повече. Ние губим специалисти, …ние сме лишени от най-ценния ресурс – човека”.   Причината за това бил моделът „Европа на две скорости”, на който „Атака” се противопоставяла. Проблемът бил, че малка група страни се развивали по-бързо от останалите. Нотев обаче, не казва на руските читатели, че младите българи бягат в САЩ и развитите европейски държави, и никой от тях не поглежда към Русия.   След визитата на Нотев преди две седмици в Крим, интервюто  му сега в руска медия е поредното доказателство за разнобой в управляващата коалиция и по отношение на външната политика на България.", "date": "2018.05.14", "title": "Явор Нотев пред “Известия”: За ЕС България е страна второ качество"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381952-%D0%B1%D0%BE%D0%B9%D0%BA%D0%BE-%D0%B1%D0%BE%D1%80%D0%B8%D1%81%D0%BE%D0%B2-%D1%89%D0%B5-%D0%BC%D0%B0%D1%87%D0%BA%D0%B0%D0%BC-%D0%BC%D0%B0%D1%82%D1%80%D1%8F%D0%BB%D0%B0-%D0%B4%D0%BE-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F", "text": "След няколко часа закъснение, но не фатално, научавам, че вчера мутрата-премиер е заявил буквално следното:   В тази връзка беше отправен …         Скоро предстои да ви покажа любопитна статистика от Народна Република Китай, която нагледно демонстрира интереса към ядрената смърт в самата им страна, за да се направите изводи за истинските им “намерения” да инвестират в корумпирана България.", "date": "2018.05.14", "title": "Бойко Борисов: Ще мачкам матряла до последния!"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/381953-%D0%B2%D1%8A%D0%BB%D0%BD%D0%B0-%D0%BD%D0%B0-%D0%BE%D1%82%D0%BF%D0%BE%D1%80-%D1%81%D1%80%D0%B5%D1%89%D1%83-%D1%81%D1%82%D1%80%D0%BE%D0%B5%D0%BD%D0%B5%D1%82%D0%BE-%D0%BD%D0%B0-%E2%80%9E%D1%81%D0%B5%D0%B2%D0%B5%D1%80%D0%B5%D0%BD-%D0%BF%D0%BE%D1%82%D0%BE%D0%BA-2%E2%80%9C", "text": "Вълна на отпор се надига срещу строителството на газопровода \"Северен поток 2\", проектиран, за да доставя руски газ към Европа. Вчера еколози от сдружението \"Nabu\" обявиха, че искат спиране на проекта по съдебен път, а днес излезе интервю с посланика на САЩ в Берлин Ричард Гренел с остър коментар по темата.    Преди това и еврокомисарката по въпросите на конкуренцията Маргрете Вестагер беше категорична в критиката си. Американският дипломат, който отговори на въпросите на германската медийна група „Funke\", предупреждава Германия и Европа, че \"Северен поток 2\" е проводник на влиянието на Кремъл.    По думите му, сегашната стратегия по отношение на проекта е \"много проблематична\" и САЩ са особено загрижени във връзка с това. Междувременно от сдружението \"Nabu\" са сезирали Върховния административен съд в Грайфсвалд, за да спрат планираното за 12 май започване на работа по участъка от газопровода в Грайфсвалдския залив.    Еколозите са убедени, че проектът ще нанесе непоправими вреди на крехката екосистема в района. Те подчертават също, че газопроводът е излишен, тъй като търсенето на руски газ в Европа не е достатъчно голямо, за да оправдае строителството му. Еврокомисарката по конкуренцията Маргрете Вестагер, също в интервю за \"Funke\" заяви, че \"Северен поток 2\" не отговаря на европейските интереси, съобщи News.bg.    \"Общата ни стратегия предвижда получаване на енергоносители от различни източници, за да се намали зависимостта от Русия\", подчерта Вестагер. Работата по газопровода вече започна, въпреки че не всички страни са издали съответните разрешения за това. Остър отпор срещу реализацията му има в Полша и в балтийските страни, както и от страна на редица екологични организации.", "date": "2018.05.14", "title": "Вълна на отпор срещу строенето на „Северен поток 2“"}
{"url": "http://www.classa.bg/%D1%81%D0%B2%D1%8F%D1%82/item/381945-%D0%B8%D1%80%D0%B0%D0%BD%D1%81%D0%BA%D0%B8-%D1%85%D0%B0%D0%BA%D0%B5%D1%80%D0%B8-%D0%BC%D0%BE%D0%B3%D0%B0%D1%82-%D0%B4%D0%B0-%D1%83%D0%B4%D0%B0%D1%80%D1%8F%D1%82-%D1%81%D0%B0%D1%89", "text": "Американските експерти в областта на киберсигурността очакват Иран да увеличи хакерската си дейност срещу САЩ, след като президентът Доналд Тръмп обяви изтеглянето на Вашингтон от ядрено споразумение с Техеран. Това съобщи в. ”Ню Йорк таймс”. Изданието се позовава на американската фирма \"CrowdStrike\", специализирана в областта на компютърната сигурност. От компанията са предупредили клиентите си, че са забелязали промяна в кибернетичността, идваща от Иран.   Хакерите са започнали активно да изпращат имейли с злонамерени кодове на пощенските адреси на дипломати, работещи в правителствени агенции на съюзническите държави на САЩ. Фирмата също така откри, че киберпрестъпниците, свързани с Иран, са увеличили атаките срещу компютри на служители на редица телекомуникационни компании, опитвайки се да провалят своите системи.   Експерти също разкриха, че хакерите, свързани с Техеран, започнаха наскоро да избират интернет адресите на компютрите, принадлежащи на американски военни съоръжения, разположени в Европа, отбелязва вестникът.", "date": "2018.05.14", "title": "Ирански хакери могат да ударят САЩ"}
{"url": "http://www.classa.bg/%D1%81%D0%B2%D1%8F%D1%82/item/381946-%D0%B0%D0%B2%D1%81%D1%82%D1%80%D0%B8%D1%8F-%D0%BD%D0%B0%D0%BD%D0%B5%D1%81%D0%B5-%D1%82%D0%B5%D0%B6%D1%8A%D0%BA-%D1%83%D0%B4%D0%B0%D1%80-%D0%BF%D0%BE-%D1%82%D1%83%D1%80%D1%86%D0%B8%D1%82%D0%B5", "text": "Австрия започна анулирането на двойното гражданство на установилите се в страната жители на Турция, съобщава турският в.\"Хюриет\". Властите във Виена проверяват статута на всички от списъка на гласувалите на конституционния референдум от април миналата година в Турция и по-специално кои от тях имат и турско, и австрийско гражданство     .Представителят на крайната десница в парламента на Горна Австрия Елмар Подгоршек обяви, че в избирателния списък са включени 4 000 подозрителни двойни граждани. Срещу 50 от тях е започнало разследване, а на 6-има вече е отнето австрийското гражданство. Двама души са протестирали пред Административния съд в провинцията, но магистратите са отхвърлили възражението им и анулирането на австрийското им гражданство е потвърдено.   Започната е съдебна процедура за отнемане на австрийското гражданство и на останалите турци, тъй като законодателството в страната не го позволява. В Австрия живеят 18 500 емигранти от Турция и в момента те са застрашени от отнемане на австрийските им паспорти и лишаване от всички права в страна, както и от екстрадиране, ако не успеят да докажат, че не са турски граждани, съобщава турската редакция на Би Би Си.   Цитиран е виенският адвокат от турски произход Казъм Йълмаз, според когото е невъзможно да се докаже липсата на турско гражданство, а и турската държава не може да издаде подобен документ, съобщи Нова телевизия. Сред тези хора има и много, които са родени в Австрия, които биха могли да получат разрешително за престой. Според официалната статистика в Австрия живеят 116 000 турци, от които около 93 000 души са на 18-годишна възраст и имат правото да гласуват.   На априлския референдум от 2017 г. в Турция пред австрийските урни обаче гласоподавателите бяха 108 561 души, като 73% подкрепиха концепцията на Реджеп Ердоган за поправките в конституцията. Засега все още няма официална реакция от страна на турските власти за решението на Австрия да анулира двойното гражданство. Новото правителство във Виена е категорично за окончателното прекратяване на преговорния процес за членството на Турция в ЕС.", "date": "2018.05.14", "title": "Австрия нанесе тежък удар по турците"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381947-%D1%81%D0%B2-%D0%BC%D1%8A%D1%87%D0%B5%D0%BD%D0%B8%D0%BA-%D0%B8%D1%81%D0%B8%D0%B4%D0%BE%D1%80-%D1%85%D0%B8%D0%BE%D1%81%D0%BA%D0%B8", "text": "    През времето на император Декий (249–251 г.) Исидор бил насила взет във войската. От малък той бил християнин и прекарвал живота си пост, молитва и добри дела.   Когато се узнало, че той е християнин, войводата го съветвал да се отрече от Христа и да принесе жертва на идолите. Исидор му отговорил:     - Макар и да убиеш тялото ми, над душата ми нямаш власт. Аз имам истинния и жив Бог Иисуса Христа, Който и сега живее в мене и след смъртта ми бъде с мене; и аз самият съм в Него и ще остана в Него, и няма да престана да изповядвам неговото свято име, докато духът ми е в тялото ми.   Войводата наредил най-напред да бият Исидор с волски жили, а след това му отрязали езика. Но и без език Исидор чрез Божия Дух говорел и изповядвал името Христово. Между това войводата бил постигнат от Божие наказание и той изведнъж онемял, но при все това не се вразумил от това наказание. Той дал знак да отсекат главата на Исидор. Това станало в 251 година.", "date": "2018.05.14", "title": "Св. мъченик Исидор Хиоски"}
{"url": "http://www.classa.bg/%D1%81%D0%B2%D1%8F%D1%82/item/381944-%D1%85%D0%BE%D1%80%D0%B8%D0%B7%D0%BE%D0%BD%D1%82%D1%8A%D1%82-%D0%BF%D1%80%D0%B5%D0%B4-%D0%B0%D1%80%D0%B6%D0%B5%D0%BD%D1%82%D0%B8%D0%BD%D0%B0-%D0%BF%D1%80%D0%B8%D1%82%D1%8A%D0%BC%D0%BD%D1%8F", "text": "Внезапна нова криза връхлетя Аржентина и постави под въпрос амбициозните реформи, започнати от президента Маурисио Макри.   Кристин Лагард посети за последно Буенос Айрес през март. Управляващият директор на Международния валутен фонд (МВФ) дойде в града за среща на министрите на финансите на страните от Г-20 - група, на която Аржентина е ротационен председател тази година.   Времето все още бе лятно, а настроението - весело. Лагард похвали открито президента Маурисио Макри: \"Първите две години от неговите реформи са удивителни.\" Тя дори използва възможността да присъства със съпруга си на шоу в прочутия клуб Rojo Tango. След края на кабарето тя поиска да \"резервира маса през юли..., когато ще се върна\".   Два месеца по-късно, повишаващите се лихвени проценти по света промениха рязко ситуацията в Аржентина. Обезценяването на песото принуди Макри да изпрати представители във Вашингтон тази седмица, за да искат спешен кредит в размер на много милиарди долари. Това бе мрачен обрат за 59-годишния бивш бизнесмен.  ", "date": "2018.05.14", "title": "Хоризонтът пред Аржентина притъмня"}
{"url": "http://www.classa.bg/%D1%81%D0%B2%D1%8F%D1%82/item/381939-%D0%BA%D0%B8%D1%82%D0%B0%D0%B9-%D1%89%D0%B5-%D0%BF%D0%B5%D1%87%D0%B5%D0%BB%D0%B8-%D0%B2%D0%BE%D0%B9%D0%BD%D0%B8%D1%82%D0%B5-%D0%BD%D0%B0-%D0%B1%D1%8A%D0%B4%D0%B5%D1%89%D0%B5%D1%82%D0%BE", "text": "\"Китай постигна невероятен напредък в редица ключови военни технологии и разви способности, които ще му позволят да печели бъдещи войни\", казва военен експерт. Факт е, че китайците вече застигат САЩ  във военно отношение.             За пръв път от 2015 г. насам Китай проведе на 18 април тази година военни маневри в Тайванския проток. Целта беше от една страна да се отправи предупреждение срещу стремежите на Тайван за независимост, а от друга да се демонстрира най-новата китайска военна техника. При управлението на президента Си Цзинпин китайската армия обхватно модернизира арсенала и структурата си. На 19-ия партиен конгрес миналия октомври Си заяви, че модернизирането на армията ще бъде завършено до 2035 година, а до 2050 г. Китай смята да се нареди сред най-големите военни сили в света. За тези амбициозни цели на армията бяха предоставени над 150 милиарда щатски долара през 2017 г. Възходяща регионална сила   Според британския Международен институт за стратегически изследвания (IISS), който всяка години излиза с доклад за актуалното състояние на всички армии в света, Китай инвестира за военни цели между 6 и 7 на сто от брутния си вътрешен продукт. В последния доклад на мозъчния тръст се сочи също, че през последните години страната отбелязва голям напредък по отношение на модернизацията на военно-въздушните сили и флотата и започва да достига САЩ.   Китай например демонстрира вече първия си стелт изтребител - Ченгду J-20. В комбинация с модерните ракети \"въздух-въздух\" PL-15 и новият клас ескадрен миноносец за пръв вече разполага със способността ефективно да възпира вражески сили далеч от крайбрежието и териториалните си води. Експертът Майкъл Чейз от Ранд корпорейшън казва: „Китай постигна невероятен напредък в редица ключови военни технологии за сплашване на евентуални противници и разви способности, които ще му позволят да печели бъдещи войни\".   Според единодушната оценка на експертите, модернизацията на китайската армия показва, че страната е схванала много точно колко сериозно са се променили модерните методи за водене на война. Мея Ноуенс от IISS посочва в разговор с ДВ, че Китай се подготвя за потенциални конфликти във всички области - на суша, по море, във въздуха, в космическото пространство и в киберпространството. Според нея, модернизацията на армията междувременно позволява на Китай да налага претенциите си в региона и с военни средства.   Засега китайската армия не разполага обаче с боен опит и тренировки за съвместни действия на различните си войскови поделения. А корупцията и остарялата организационна структура на армията ограничават ударната ѝ сила. Затова Си Цзинпин започна мащабна кампания за борба срещу корупцията и за преструктуриране на армията. \"При управлението на Си Китай се зае и с редица предизвикателства пред армията, които не са свързани с технологичното развитие\",посочва Майкъл Чейз от Ранд корпорейшън. Глобална експанзия   Китай има втория по големина военен бюджет в света след американския   На 1 август 2017 г. Китай откри първата си презокеанска военноморска база в Джибути край Африканския рог. Това е ясен сигнал, че Китай иска да разшири военното си влияние в Азия и Тихоокеанския регион. Изследване на американския Center for Advanced Defense Studies (C4ADS) показва, че 15 от пристанищните проекти, финансирани по линия на мащабната престижна инициатива на Китай - \"Поясът и пътят\", целят не толкова взаимната икономическа изгода, колкото защитата на китайските интереси в сферата на сигурността. \"Инвестициите трябва да осигурят политическо влияние, да повишат военното присъствие на Китай и да му дадат стратегически предимства\", се посочва в изследването. Ангажиментът на Китай цели утвърждаването на страната като военноморска сила.   Модернизацията на армията и свързаното с нея нарастване на военното влияние на Китай изправят САЩ и неговите съюзници пред непосредствени предизвикателства. \"Във военно отношение се наблюдава пряка надпревара между Пекин и Вашингтон\", посочва Ноуенс. Както САЩ редовно изпращат кораби в Тихия океан и Южнокитайско море, така и Китай все по-често изпраща свои кораби в Индийския океан и дори чак до Средиземно и Балтийско море.", "date": "2018.05.14", "title": "Китай ще печели войните на бъдещето"}
{"url": "http://www.classa.bg/%D1%81%D0%B2%D1%8F%D1%82/item/381940-%D0%B7%D0%B0%D1%89%D0%BE-%D0%B4%D0%B0-%D1%81%D0%B5-%D0%B7%D0%B0%D0%B1%D0%BB%D1%83%D0%B6%D0%B4%D0%B0%D0%B2%D0%B0%D0%BC%D0%B5-%D0%B0%D0%BC%D0%B1%D0%B8%D1%86%D0%B8%D0%B8%D1%82%D0%B5-%D0%BD%D0%B0-%D0%B8%D1%80%D0%B0%D0%BD-%D1%81%D0%B0-%D0%BC%D0%BD%D0%BE%D0%B3%D0%BE-%D0%BF%D0%BE-%D0%B3%D0%BE%D0%BB%D0%B5%D0%BC%D0%B8", "text": "Ако си говорим честно, ядреното споразумение с Иран далеч не бе толкова успешно, колкото се струваше на мнозина в Европа. Особено в Германия дълго време си затваряха очите за някои неща           Размяната на удари между Иран и Израел на сирийска територия няма непосредствена връзка с оттегляното на Доналд Тръмп от ядреното споразумение. Вече от доста време насам на това място кипи военен конфликт между двете страни. Той беше разпален от опитите на Иранската революционна гвардия да създаде в Сирия още една своя оперативна база в чужбина – като преден пост в борбата срещу Израел. Другата подобна база се намира в Южен Ливан. Но онова, което се случи в нощта срещу четвъртък (10.5) беше забележително в поне две отношения.   От една страна Израел атакува значително по-силно, отколкото в последно време, което очевидно трябваше да се разбира като предупреждение към хардлайнерите в Техеран. От друга страна направи впечатление, че Русия отново не направи опит да възпре Израел. Очевидно съюзът на Путин с Иран си има граници.   Въпреки това решението на Тръмп за отказ от ядреното споразумение несъмнено се отразява на цялостната картина в региона. Защото растящите напрежения между Иран и Израел показват, че това споразумение далеч не е било толкова успешно, колкото се струва на мнозина в Европа. Само частичен успех   То блокира ядрените амбиции на Техеран през последните две години, но не успя да прекърши стратегическите попълзновения на Иран на Арабския полуостров, нито неговата агресивна политика спрямо Израел. В това отношение критиците на споразумението се оказаха прави:     Новата свобода на действие, която възникна след отмяната на санкциите, Иран вложи в разширяването на властовите си позиции в региона, а не в усмиряването на революционните си претенции.   Този факт остана твърде дълго незабелязан най-вече в Германия, където краят на санкциите бе възприет като стартов сигнал за повторното завладяване на иранския пазар.   А сега какво? Трудно е да си представим, че европейците сами ще успеят да поддържат живота на споразумението. Техните фирми ще се въздържат от търговия с Иран заради угрозата от американски санкции. Затова френският президент Макрон предложи едно разширено споразумение, което да обхваща и някои регионални въпроси, както и иранската ракетна програма.   Подобно нещо наистина би било желателно, дори и само за да бъде обезвредено най-сетне сирийското буре с барут. За тази цел обаче се изисква голямо количество добра воля от всички страни – и най-вече във Вашингтон, Москва и Техеран. За съжаление точно там управляват тесногръди националисти.   Николас Бусе, ФАЦ Frankfurter Allgemeine Zeitung www.faz.net Всички права запазени Frankfurter Allgemeine ZeitungGmbH, Frankfurt am Main", "date": "2018.05.14", "title": "Защо да се заблуждаваме? Амбициите на Иран са много по-големи"}
{"url": "http://www.classa.bg/%D1%81%D0%B2%D1%8F%D1%82/item/381941-%D0%BA%D0%B0%D0%BA-%D0%B3%D0%BE%D1%80%D0%B1%D0%B0%D1%87%D0%BE%D0%B2-%D0%B4%D0%BE%D0%B1%D1%80%D0%BE%D0%B2%D0%BE%D0%BB%D0%BD%D0%BE-%D1%83%D0%BD%D0%B8%D1%89%D0%BE%D0%B6%D0%B0%D0%B2%D0%B0-%D0%BD%D0%B0%D0%B9-%D0%B4%D0%BE%D0%B1%D1%80%D0%B8%D1%82%D0%B5-%D1%80%D0%B0%D0%BA%D0%B5%D1%82%D0%B8-%D0%BD%D0%B0-%D1%81%D1%81%D1%81%D1%80-%D0%BF%D0%BE%D0%B4-%D0%BD%D0%B0%D1%82%D0%B8%D1%81%D0%BA%D0%B0-%D0%BD%D0%B0-%D1%81%D0%B0%D1%89", "text": "Вашингтон притиска Горбачов да даде съгласието си за унищожаването на съветските ракети “Ока” (по класификациите на НАТО SS-23 Spider) и в крайна сметка постига своята цел. Русия успява да запълни дупката в сигурността едва след две десетилетия с разработването на “Искандер”. Наскоро се навършиха 30 години от подписването на първия Договор за разоръжаване между Съветския съюз и САЩ, който премахва опасността от ядрен Холокост, разразила се над цялата планета в продължение на десетилетия. Основният договор от декември 1987 г. предвижда унищожаването на всички съветски и американски ядрени ракети с малък и среден обсег (500 до 5500 км).         Макар да е световно постижение в безпрецедентни мащаби, за СССР то оставя горчив послевкус… Не само защото Москва е трябвало да унищожи 2,5 пъти повече ракети и 3 пъти повече бойни глави, отколкото Вашингтон, както   изследовател от Фонд “Карнеги”. Съветите освен това трябва да се откажат и от ракетите си от най-висок клас, макар те да не са засегнати от изискванията в договора, тъй като не могат да достигнат повече от 400 километра. И това са “Ока” – съветските тактически балистични ракети, в които са вложени уменията на най-добрите руски инженери и ракетни конструктори.   Като гръм от ясно небе   По онова време това е най-модерното оръжие, което в началото на 1980-те сменя остарелите съветски ракети тип “Скъд”. “Ока” и усъвършенстваната версия “Ока-У”, която я следва същата съдба, са с увеличена точност и успяват да поразяват движещи се цели. Освен това “Ока” реагират бързо – за изстрелването им са необходими едва 5 минути. Ракетите са трудни, почти невъзможни за прихващане, докато самите те могат да преминат през всякакви противоракетни системи. Те нямат аналог за времето си.         “Ока” беше върха на нашата креативност и триумф в школата на ракетните производители, който се проявява в най-тясно сътрудничество с научния елит на страната ни”, пише в мемоарите си главният конструктор на ракетата Сергей Непобедими. Според него новините, че “Ока” е включена в клаузите на Договора за  РСМО идва “като гръм от декемврийското небе”. “В мемоарите си си припомних какво си помислих, когато разбрах за това. Първо, помислих си, че е невъзможно, защото просто няма как да се случи: може би е печатна грешка или необяснимо объркване”, пише Непобедими.   “Фурор в съветската армия”   Същевременно Москва се отказва от “Ока” не през декември, а през април 1987 г. В книгата си “Съветска външна политика относно Източна Германия” Ахилеас Мегас отбелязва, че това се случва по време на посещението на държавния секретар на САЩ Джордж Шулц в Москва. След това външният министър на СССР Едуард Шеварнадзе се съгласява да ликвидира всички съветски SS-23.   По думите на друг учен – Стивън Дж. Залога, военното ръководство реагира бурно на решението на администрацията на Горбачов “да се подчини на американската воля”: “Това предизвика вълна от протести в съветската армия и водещите руски военни промишлени предприятия”. Началникът на съветския Генщаб заплашва да подаде оставка заради случая с “Ока”.  Непобедими нарича хода на Горбачов “престъпление, акт на държавна измама”. Въпреки това до 1989 г. всички подобни бойни ракети (повече от 200 на брой) са унищожени заедно със 106-те ракетни установки. Ракетите “Ока”, които СССР дава на държавите от Източния блок, “постепенно са унищожени под натиска на САЩ, като България последна се съгласява да демилитаризира ракетите си през декември 2011 г.”, пише в книгата “Балистични ракети “Скъд” и пускови установки 1955-2005″ Залога.   Няма защита от  Spider   Но защо САЩ толкова се плашат от ракетите и толкова силно настояват за унищожението им? Американските военни експерти от Kорпорация RAND през 1987 г.  , че с ракети “Ока” СССР би могъл да осъществи ефективна неядрена атака по базите на НАТО, започвайки конвенционална война “при благоприятни условия”. Особено подчертан тук е основният проблем – “липсата на защита срещу такава заплаха”.         Но как е могло съветското ръководство да реши да се откаже от такова перфектно оръжие? Според Владимир Дворкин, експерт по ракетите от “Карнеги”, ако Вашингтон е искал да подпише споразумението, при условие, че Съветският съюз унищожи и ракетите “Ока”, то Горбачов и неговото обкръжение не са имали голям избор. Кремъл е бил заинтересован от премахването на ракетите “Першинг-2”, разположени от американците в Европа през 1983 година. Тези ракети са били способни за няколко минути да стигнат до европейската част на Русия – време крайно недостатъчно за реакция от страна на СССР.   “Искандер” вместо “Ока”   Същевременно Горбачов по-късно обяснява историята с “Ока” по различен начин, твърди Непобедими. Ако Кремъл е държал на “Ока”, тогава американците са щели да започнат да модернизират своите подобни ракети. Ракетният конструктор се подиграва с този аргумент, посочвайки, че “огромният арсенал от готови за употреба бойни ракети” не може да се сравни с нечие потенциално решение. В споразумението не са споменати никакви американски ракети.   И така към края на 1980-те години старите ракети в СССР вече са извън експлоатационните си срокове, а новите са унищожени. Въпреки това Непобедими не се отказва и започва нов проект – стартира разработката на днес познатите ни “Искандер” и “Искандер-М”. Поради икономическия и политически хаос в Русия през 1990-те години разработката и изпитанията на ракетните установки продължават чак до 2006 г., а първите ракети са приети в армията едва през 2011 година. Според експертите добрата страна на този дълъг процес е, че ракетите “Искандер” в много отношения се оказват далеч по-напреднали от предшествениците си “Ока”.", "date": "2018.05.14", "title": "Как Горбачов доброволно унищожава най-добрите ракети на СССР под натиска на САЩ"}
{"url": "http://www.classa.bg/%D1%81%D0%B2%D1%8F%D1%82/item/381942-%D0%BD%D0%B8%D1%89%D0%BE-%D1%87%D1%83%D0%B4%D0%BD%D0%BE,-%D1%87%D0%B5-%D0%B8%D1%80%D0%B0%D0%BD%D1%86%D0%B8%D1%82%D0%B5-%D0%BC%D1%80%D0%B0%D0%B7%D1%8F%D1%82-%D0%B0%D0%BC%D0%B5%D1%80%D0%B8%D0%BA%D0%B0", "text": "Кога ли САЩ ще спрат да напомнят на иранците колко е основателно недоволството им?   „Всички искат да отидат в Багдад. Истинските мъже искат да отидат в Техеран”. Това е изказване на висш британски представител, цитирано от   през 2002 г. Поводът за този коментар е надцакването кой е най-войнолюбив сред администрацията на Буш в навечерието на войната в Ирак.   Тази седмица президентът на САЩ Доналд Тръмп затвърди претенциите си да е истински мъж като скъса ядреното споразумение с Иран. С това си действие обаче той само ускори, а не забави един неизбежен процес: издигането на Иран като важна геополитическа и научна сила в свят, който вече не е оформян изключително от европейските и американски интереси.   Разбирането на Тръмп каква я е свършил – и то няколко седмици, след като започна търговска война с Китай – няма как да не е ограничено. Той принадлежи към едно поколение американци, което след като вече бе наплашено от загубата във Виетнам и петролните шокове през 70-те, се почувства напълно унижено от иранските революционери, които държаха американски заложници повече от една година.   За повечето хора, които си фантазират за смяна на режими в страни, за които не знаят почти нищо, е характерно, че не схващат деколонизацията. Това е събитие от централно значение за XX век, при което западните империи бяха разрушени и мнозинството от световното население провъзгласи правото си на достойнство и равенство в суверенни национални държави.   Тези западни интервенционалисти не проумяват защо Иран се включва късно в деколонизацията и то с вулканично антизападно изригване. В продължение на десетилетия иранците са жертва на Студената война, по време на която Съветският съюз и САЩ налагат марионетни режими в редица държави в Азия и Африка. Иран има свой националистически възход, който се развива по време на западната и съветска окупация на страната през Втората световна война. Този възход обаче е брутално смазан чрез    през 1953 г., който сваля демократично избрания лидер на страната и дава властта на деспотичния ирански шах.   Десетките хиляди американци, които някога живееха в Техеран – някои от които бяха съветници на прословутите палачи и мъчители от тайната полиция – може би от време на време са усещали спотаената враждебност на хората към шаха и американците, които правеха режима му възможен.   За разбирането на Иран не са били от помощ и „тъповатите елитни редактори”, както нарича шефовете си кореспондентът на New York Times в Техеран Кенет Лов. Те, както и повечето вестникарски редактори в САЩ по онова време, не са успявали да видят отвъд фараонските модернизационни проекти на шаха и да забележат неговата бруталност и глупост. Тази наивност и невежество обяснява защо, когато най-после избухват през 1979 г., антиамериканските страсти шокират политиците и лидерите на мнение в САЩ.   Тогава фрустрираните „истински мъже” се заеха да помагат на Саддам Хюсеин в неговата злостна атака срещу Иран, която само укрепи властта на ислямистките революционери в Техеран. Пак те потъпкаха надеждите, свързани с ограничените либерални реформи в Иран в началото на този век, като настояваха страната да бъде включена в провъзгласената от Джордж Буш „Ос на злото”. Не е изненадващо и че тяхното безразсъдно нахлуване в Багдад само помогна на Иран да превърне Ирак в своя клиентска държава.   Разбира се по време на всички тези години на неумолимо войнствена и некомпетентна американска политика, иранският национализъм осмотично нарастваше, заедно със сферата на влияние на Иран в региона.   Днес това влияние не отслабва, въпреки икономическите последствия от западните санкции. Решимостта за засилване на страната също така преминава отвъд дълбоките политически разделения: струва си да си припомним как затвореният лидер на реформисткото „Зелено движение” Хосеин Мусави обвини фанатично антизападния Махмуд Ахмадинеджад, че „предава” иранските ядрени интереси.   Президентът Барак Обама се опита да поправи част от щетите, нанесени от бездарните му предшественици. Неговата ядрена сделка целеше да попречи на Иран да вкара още голове на празна врата из Близкия Изток, да поддържа ядрения монопол на Израел в региона и да укроти нервните управници на Саудитска Арабия.   Но винаги е имало нещо абсурдно в американските очаквания, че Иран трябва да се самоотстрани от прокси войните в Близкия Изток и да остави арабските си съперници да решат съдбата на Сирия и Йемен.   Сега Тръмп на свой ред се опитва да реализира една стара американска обсесия в Близкия Изток: да постави Иран на колене. Иранската икономика несъмнено ще пострада от неговите санкции. Европейците обаче могат да заместят САЩ, а близките икономически и политически отношения на Иран с Китай и Индия може само допълнително да укрепват. Освен това страна, която е постигнала толкова бърз научен прогрес въпреки международната изолация, е малко вероятно да падне по гръб.   Санкциите на САЩ не попречиха нито на Индия, нито на Пакистан да изградят ядрен капацитет. При всички случаи хазартният залог, че повишеният икономически натиск ще доведе до желаните политически промени, винаги се е оказвал контрапродуктивен. Вземете например малайзийския лидер Махатир Мохамад, чиято яростна антиамериканска и антиизраелска реторика може да се сравнява само с тази на Ахмадинеджад. Мохамад не се поддаде на натиска от страна на САЩ, който включваше открити призиви на вицепрезидента Ал Гор към малайзийците да го отстранят. Това се развиваше насред опустошителната финансова криза в Източна Азия през 90-те.   Тази седмица Махатир Мохамад, вече на 92 години, се върна на власт. Това е поредното доказателство за една геополитическа реалност, която става все по-малко податлива на американски контрол. Основният импулс зад деколонизацията – нуждата от суверенитет и достойнство – води до появата на все повече самоотстояващи се сили: Китай, Индия, Турция, Иран.   Разбираемо, някои американци на високи позиции не могат да се приспособят към такъв свят, в който вече не се чувстват важни. Така че те започват раздразнено да късат договори. Но е все по-видно, че вместо да отидат в Багдад, Техеран или Пекин, днес е по-вероятно от всякога да не отидат никъде.", "date": "2018.05.14", "title": "Нищо чудно, че иранците мразят Америка"}
{"url": "http://www.classa.bg/%D1%81%D0%B2%D1%8F%D1%82/item/381943-%D0%BA%D0%B0%D0%B2%D0%BA%D0%B0%D0%B7%D0%BA%D0%B0%D1%82%D0%B0-%D0%BA%D0%BE%D0%B2%D0%B0%D1%87%D0%BD%D0%B8%D1%86%D0%B0-%D0%B7%D0%B0-%D0%B1%D0%BE%D0%B9%D1%86%D0%B8-%D0%BD%D0%B0-%D0%B8%D0%B4%D0%B8%D0%BB", "text": "Нападението в Париж от 12 май, за което \"Ислямска държава\" веднага пое отговорност, е извършено от  . Не за първи път Чечня влиза в черната хроника на световния тероризъм - още от 90-те години на миналия век страната се превръща в убежище за ислямисти и джихадисти.   Република Чечня е съставна част от Руската федерация, по-рано - от Съветския съюз; още от XVI век е под контрола на руската държава. През последните години страната се ползва от значителна автономия от Москва под режима на президента Рамзан Кадиров.   Ден след нападението на Хамзат Азимов в центъра на Париж, Кадиров обвини Франция за радикализирането на 21-годишния мъж.   \"Цялата отговорност за това, че Хамзат Азимов е тръгнал по пътя на престъпността, носят властите на Франция. В Чечня той само е роден, а порастването, оформянето на личността му, на неговите възгледи и убеждения е станало във френското общество\", посочи той.   Преобладаващата част от 1,4-милионното население на територията, която се намира на около 100 км от Каспийско море, са мюсюлмани. Сунитският ислям се развива тук още през VIII век, а особеностите на чеченското общество често се дават като пример за етническото и религиозното многообразие в Русия.   Съвременният облик на Чечня носи дълбоките белези на двете войни от 90-те години, след които в кавказкия регион започна да се развива радикален ислямизъм, вдъхновен от уахабистките и салафистките движения, които влизат в конфликт с умерената култура на по-старите поколения чеченци.   След разпадането на СССР през 1991 г. чеченските сепаратисти обявяват независимостта на т.нар. Република Ичкерия - част от територията на бившата Чечено-ингушка съветска република. Москва отказва да признае самостоятелността на новото държавно формирование на ключова локация в Кавказкия регион, през който минават търговските връзки към Близкия Изток. Регион, богат на нефт и природен газ.   Русия се намесва с военна сила, което слага началото на тежък конфликт, със сериозен брой жертви и разрушения, който постепенно разпалва вторични сблъсъци в целия Северен Кавказ. Руската армия се изправя пред огромни затруднения в борбата срещу чеченските бойци дори след като най-после успява да превземе столицата Грозни през 1996 г. В същата година е подписан мирен договор, който макар да не признава независимостта на Чеченската република, на практика й гарантира почти пълна автономия под управлението на сепаратистите.   През 1999 г.  Владимир Путин дава началото на Втората чеченска война, малко след като е посочен за министър-председател на Русия. Путин се заканва, че ще \"преследва терористите навсякъде\".   \"В тоалетните ще ги ловим, и ще ги давим в дупките\".   Конфликтът, който продължава шест месеца, приключва с още повече жертви от първата война, но Москва все пак го приема за свой успех.   Владимир Путин, който няколко месеца по-късно става президент на Руската федерация и получава подкрепата на обществото, оправдава употребата на сила с нуждата от борба срещу тероризма и радикалния ислям. Още от началото на първата чеченска война се надига силна ислямистка вълна в ядрото на сепаратистите, които се сблъскват с по-умерените движения в страната.   Ръководителят на отцепниците Шамил Басаев, който се самоопределя като \"муджахидин\" до смъртта си през 2006 г., е особено ярък представител на резкия ислямистки завой на борците за независимост на Чечня.   Джихадизмът се развива не само в Чечня, но и в целия регион на Кавказ. Русия e сред най-големите \"износители\" на чуждестранни бойци за батальоните на \"Ислямска държава\", изпреварвайки държави като Саудитска Арабия, Йордания и Тунис. В терористичната групировка влизат около 3400 руски граждани, повечето от които - чеченци.   Един от най-видните кадри на ИДИЛ, който заемаше позицията \"министър на отбраната\" в Халифата до 2016 г., беше Таркан Батирашвили, т.нар. Омар Ал Шишани (Омар Чеченеца) -  етнически чеченец с грузинско гражданство, разпознаваем по дългата си червена брада и черна кръгла шапка.   В тази среда на рязка експанзия на ислямизма в Кавказ, Владимир Путин се съгласява да даде по-широка автономия на Република Кавказ, като допуска развитието на силно консервативен ислям, но под условието на пълно подчинение на Кремъл.   Гарант за този трудно постижим баланс се оказва  Ахмад Кадиров  - бивш главен мюфтия и военен ръководител на сепаратистката република Ичкерия, който по-късно преминава на страната на руските федерални части, а през 2000 г. поема официалното правителство на Грозни. Една година след като е избран за президент на Чечня, Ахмад Кадиров е убит при атентат, организиран от ислямисти, които гледат на про-руския държавен глава като на предател.   Властта в Чечня поема неговият син  Рамзан Кадиров , който постепенно установява силно авторитарен режим в страната на базата на консервативния прочит на исляма. Кадиров се утвърждава като противник на уахабитското влияние, което си пробива път през Саудитска Арабия, и като лоялен довереник на Владимир Путин.   Няколко дни след атентатите срещу Charlie Hebdo в Париж през януари 2015 г., в чеченската столица Грозни беше свикан контрапротест под надслов \"Любов към пророка Мохамед\", с който бяха осъдени не само терористите от ИДИЛ, но и \"онзи, които с карикатурите си им дадоха повод да открият стрелба\". Тогава Кадиров обяви, че Европа не си е направила необходимите изводи след терористичния акт, а отговорността за атаката срещу редакцията била на западните служби за сигурност.   В момента Рамзан Кадиров играе важна роля в конфликта в Сирия, където чеченските милиции подкрепят силите на режима на Башар Асад и руската армия. Хилядите въоръжени мъже от Чеченската република дават възможност на Русия да действа по-дискретно при определени ситуации, отколкото щеше да го направи, ако разчиташе само на редовната си армия.   Чеченският президент се опитва и да се наложи като медиатор между сунитските държави в региона. През фондацията си \"Кадиров\" той предостави 14 милиона долара за възстановяването на една от най-прочутите джамии на Омаядите в Алепо, която понесе тежки разрушения по време на бойните действия.   Активността на Рамзан Кадиров е част от политиката на Владимир Путин за налагане на \"меката сила\" на Русия в региона, но на цената на все по-широкото навлизане на ислямизма в Кавказ.", "date": "2018.05.14", "title": "Кавказката ковачница за бойци на ИДИЛ"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381935-%D0%BC%D0%B8%D1%81%D1%82%D0%B5%D1%80%D0%B8%D1%8F-%D0%BE%D1%82-%D0%BF%D1%8A%D1%80%D0%B2%D0%BE-%D0%BB%D0%B8%D1%86%D0%B5", "text": "На 31-ата годишна конференция на уфолозите Ozark Mountain UFO Conference, проведена през април тази година в град Юрика Спрингс (щата Арканзас), се събраха стотици независими изследователи, които споделиха своите истории за срещи с неизвестното. Много интересен се оказа случаят с Майкъл от град Уимберли (щата Тексас).      За него разказа един участниците в срещата - Ник Редфърн. ... Това се случи преди няколко години. Вечерта, около 23:15 часа, някой почукал на вратата на къщата на Майкъл. Толкова късно, Майкъл не чакал никого, така че, приближавайки се внимателно до вратата, погледнал през шпионката. На верандата човекът видял един много слаб тийнейджър, облечен в джинси и черна тениска. Отваряйки леко вратата, която била на верига, Майкъл попитал кого търси. Момчето стоеше с наведена глава, която не повдигнал, когато заговорил.      Той помолил домакина за храна, както и за малко пари. Всичко изглеждало странно и Майкъл изведнъж почувствал силна тревога. Надявайки се, че случаят е ограничен до тийнейджърска шега, мъжът отказал да изпълни молбата, като я счел за подозрителна в такъв късен момент от деня ... Тогава момчето най-накрая вдигнало глава - и Майк с ужас забелязал дебелите му черни очи. Той също така успял да забележи, че косата на нощния посетител изглежда толкова небрежно и нелепо, че сякаш е перука, а веждите са сякаш нарисувани с химикалка. В следващия миг тийнейджърът се обърнал и си тръгнал, бързо изчезвайки в тъмнината. Майкъл, треперещ от страх, побързал да затвори вратата.    Отначало си помислил, че момчето действало заедно с крадци и проверява дали има някой вкъщи. Въпреки това, удивителните му черни очи не се вписват в тази схема ... След този инцидент Майкъл започнал да търси в интернет подобни истории и по този начин разбрал за феномена на напълно чернооките деца и юноши. Много истории на очевидци напомняли и приличали на случилото се с него. Силно заинтересуван от това явление, Майкъл започва да изучава всички публикувани истории. Той признал на Ник Редфърн, че е разработил собственна теория за децата с черните очи. За това той бил тласнат от косата на неканения гост, подобна на перука, и предполагаемо нарисуваните му вежди. Какво ще стане, ако си представим това чернооко дете без мигли и вежди? Оказва се просто, че това е класически \"сив\" пришълец! Особено, ако вземем предвид ниския ръст на тези извънземни същества. Може би всичко това е експеримент, който пришълците правят, за да се маскират? Но защо тогава така плашат хората? В края на краищата, засега няма случай, при който зловещите чернооки деца да причинят значителна вреда на човека. Каква ли е истинската цел, преследвана от тези необичайни и тайнствени същества? ..", "date": "2018.05.14", "title": "Мистерия от първо лице"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381936-%D1%84%D1%83%D1%82%D0%B1%D0%BE%D0%BB%D0%BD%D0%B0-%D0%B7%D0%B2%D0%B5%D0%B7%D0%B4%D0%B0-%D1%81%D1%82%D0%B8%D0%B3%D0%BD%D0%B0-%D0%B4%D1%8A%D0%BD%D0%BE%D1%82%D0%BE", "text": "Футболна половинка, носителка на приза Най-голям бюст във Висшата лига Алис Гудуин и любимият й Джърмейн Пенант стигнаха дъното. Хубавицата заработва допълнително като продава еротика в социалните мрежи, а 35-годишният бивш футболист на Ливърпул й помага.   Фенове на сексбомбата от началото на май се радват на оферта, в която тя публикува откровено порнографски снимки и клипове срещу месечен абонамент от едва 10 долара, като хубавицата обещава ежедневни обновления на съдържанието и изненади.   Абонирани за услугата твърдят, че на някои от секс клиповете участва самият Пенант, тъй като разпознават татуировките му.                ", "date": "2018.05.14", "title": "Футболна звезда стигна дъното"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381937-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-14-%D0%BC%D0%B0%D0%B9", "text": "ОВЕН ( 21 март - 20 април ) Днес семейните дела, със сигурност, ще ви напомнят за себе си. Може повече от обичайното ще се интересувате от общуване с родителите си или ще имате желание да посетите родния си дом. Членовете на семейството ви, може да настояват по-усилено от нормалното , да прекарате повече време с тях. ТЕЛЕЦ ( 21 април - 21 май )  Обстоятелствата през деня ще са благоприятни за спокойни разходки и кратки пътувания. Вашите творчески стремежи ще бъдат добре формулирани с практичен подходи към въпросите. Няма да има, за къде да бързате, така че може да посветите времето си на посещение на роднини, да поиграете с децата си или да пазарувате. БЛИЗНАЦИ ( 22 май - 21 Юни ) Интереса ви, към заобикалящия ви свят ще става все по-силен. Това е един добър ден за кратки пътувания. Също е идеален за проучване, както и събиране и обработка на информация, особено ако сте решили да се научите на някои практични неща и полезни умения.   РАК ( 22 юни - 23 юли ) Финансовото ви състояние постепенно, ще започне да се подобрява. Вероятността за бизнес пътувания, също ще е повишена. Вашият финансов успех до голяма степен ще зависи от това как събирате и обработвате информацията. Нито документите, нито парите, но хората и връзките могат да се окажат вашият ключов ресурс за деня. ЛЪВ ( 24 юли - 23 август ) Природната ви общителност, ще се допълни от оптимизъм и непрекъснато разширяващ се възглед за живота. Ще бъдете не само приятелски настроени към другите, но и отворени за всякакви творчески проекти, включително и такива, който предполагат работа в двойки или в екип. ДЕВА ( 24-ти август - 23 септември ) Днес може да се разбирате много добре с хората около вас - отношенията ви ще бъдат лесни, ще преобладава уважение, добросърдечност и разбирателство. Може дори да се доверите на случайни хора, разбира се, в рамките на разумното. ВЕЗНИ( 24 септември - 23 октомври) Днес, може да покажете своята индивидуалност и лични таланти в най-добрата светлина при общуването си с другите, при установяване на контакти или предлагане на посреднически услуги. Също ще е успешен ден за учене, социална, организационна и обществена работа.   СКОРПИОН ( 24 октомври - 22 Ноември ) Днес финансовите ви дела имат всички шансове да успеят . Може би, материалната ви ситуация ще зависи от сътрудничеството с някоя необикновена личност. По време на ежедневната ви работа, репутацията ви може да нарасне. Не забравяйте, че късмета и шанса трябва да се управляват разумно.   СТРЕЛЕЦ ( 23 Ноември - 21 Декември ) Днес доста лесно може да попаднете в центъра на вниманието на другите. Интересното е, че хората около вас няма дори да подозират, че виждат другото ви лице, което държи всички негови планове, мнения и убеждения дълбоко вътре в себе си. КОЗИРОГ (22 Декември - 20 януари ) Днес, е преди всичко един идеален ден за решаване на трудни проблеми по лесен начин. Но за да го направите, трябва да бъдете по-общителни, по-приключенски настроени и по -лесно да завързвате контакти. Това също е добър ден за решаване и започване на различни семейни проекти.  ВОДОЛЕЙ ( 21 януари -  19  февруари ) Денят обещава да се превърне в стресиращ, особено ако реализацията на плановете ви е тясно свързана с пътувания, поръчки, обмен на информация, срещи и споразумения. Ако не искате да имате усложнения при някой от контактите си, опитайте се да се свържете с когото трябва още рано сутринта.   РИБИ ( 20 февруари - 20 март ) Опитайте се в работата си, да се придържате към принципа на доверието, но и проверявайте. Трябва да планирате бизнес контактите си, с институции или с вашите шефове за ранните сутрешни часове. Тези часове ще бъдат най-продуктивни, ако целта ви е да подобрите финансовото си положение. През втората половина на деня, трябва да бъдете много по-внимателни при работа с цифри.", "date": "2018.05.14", "title": "Дневен хороскоп 14 май"}
{"url": "http://www.classa.bg/%D1%81%D0%B2%D1%8F%D1%82/item/381938-%D0%B1%D1%80%D0%B0%D0%B7%D0%B8%D0%BB%D0%B8%D1%8F-%D0%B8-%D0%BF%D1%80%D0%B8%D0%B7%D1%80%D0%B0%D1%86%D0%B8%D1%82%D0%B5-%D0%BD%D0%B0-%D0%B5%D0%B4%D0%BD%D0%BE-%D1%83%D0%B6%D0%B0%D1%81%D0%BD%D0%BE-%D0%BF%D1%80%D0%B5%D1%81%D1%82%D1%8A%D0%BF%D0%BB%D0%B5%D0%BD%D0%B8%D0%B5", "text": "На днешния ден преди 130 години е отменено робството в Бразилия. Равносметката от това престъпление е ужасяваща, а в днешна Бразилия не обичат да си спомнят за милионите африканци, загинали  от безмилостна експлоатация.             Дълго време следите от това престъпление са оставали прикрити. През 1843 година император Педру Втори наредил да засипят кея на старото пристанище в Рио де Жанейро по повод пристигането на италианската му годеница. Между 1774 и 1831 година по този кей са преминали 700 000 роби от Африка – повече, отколкото в която и да е друга страна на света. Онези от тях, които не оцелявали след продължителното пътуването през Атлантика, били пренасяни до близкия хълм и захвърляни върху купищата смет и трупове на умрели животни.   През 1996 година едно бразилско семейство открива това \"гробище на новите тъмнокожи\" под основите на къщата си. Създаденият от семейството мемориал сега обаче е пред закриване. От една година насам държавата не отпуска никакви средства за него. При това старият пристанищен квартал на Рио \"Малката Африка\" преди година бе обявен от ЮНЕСКО за част от световното културно наследство. Елемент от него е и откритият \"робски кей\". Официална Бразилия обаче не обича да си спомня за робството. Англия принуждава Бразилия да сложи край на робството   На 13 май 1888 година престолонаследничката Изабела отменя робството с т.нар. \"Златен закон\" – това става без кръвопролитна гражданска война като в САЩ и без бунтове на робите, като в Хаити през 1794 година. След като през 1845 година Англия забранява на Бразилия трансатлантическата търговия с роби, по плантациите на южноамериканската държава се явява недостиг на работна ръка. Този недостиг Бразилия започнала да компенсира с внос на европейски мигранти, които работели и много по-ефикасно от бунтуващите се роби. Страната обаче слага точка на робството чак в мига, в който става ясно, че то вече не ѝ носи икономически изгоди.   Равносметката от 350-годишното робство е ужасяваща. Всеки втори прехвърлен през Атлантика африканец се оказва роб в Бразилия - само в Рио де Жанейро броят на африканците е достигал 2 милиона, а по цялото бразилско крайбрежие е имало общо 5,8 милиона африкански роби. Според официални оценки, всеки десети африканец е загивал по време на плаването през Атлантика. Пристигналите в Бразилия африкански семейства по принцип са били разделяни. Мъжете били изпращани на полето в отдалечени региони, а жените ставали обект за сексуални нападания от страна на белите си господари.   Историческа литография сочи как са били наказвани чернокожите роби в Бразилия   Въпреки това и до днес се шири легендата, че робството в Бразилия е било по-човешко, отколкото другаде по света. За това допринасят съхранените от онова време снимки и информации, които рядко разкриват грозната реалност. Краят на робството в Бразилия през 1888 година се оказва за повечето африканци икономическа катастрофа вместо празник на радостта. Освободените роби са оставени на произвола на съдбата - без земя, без пари и без образование. Милиони афро-бразилци и днес живеят в почти същите ужасни условия, в които са живеели и техните предци преди 130 години. Бедняшките квартали в периферията на бразилските градове доста приличат на онези, които са съществували и през 19-и век.   Две трети от 60-те хиляди души, които ежегодно стават жертва на насилие в Бразилия, са тъмнокожи. Две трети от затворниците - също. Както едно време, така и сега белите се ползват с привилегии, които често ги правят недосегаеми за закона. Насилието сред тъмнокожите често е израз на безнадеждност и безпомощна омраза.   Модерно робство   Самото робство също не е изчезнало. \"Под роби човек си представя оковани във вериги гребци на галери, като във филмите на Холивуд. Железни окови днес, разбира се, няма, но хората са притиснати от икономическа принуда\" казва френският представител на доминиканския орден Ксавиер Пласат.   Заедно с други католически духовници той от дълги години се бори срещу модерното робство. Под техен натиск през 1995 година бразилското правителство гласува закон срещу робството. Оттогава насам са освободени 54 000 души, полагали робски труд. Те са работили почти без пари по пасищата в региона на река Амазонка, в нелегалните шивашки фабрики в Сао Пауло или във въгледобивните мини в Североизточна Бразилия.", "date": "2018.05.14", "title": "Бразилия и призраците на едно ужасно престъпление"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381933-%D0%B1%D1%80%D0%B5%D0%BC%D0%B5%D0%BD%D0%BD%D0%B0%D1%82%D0%B0-%D0%BF%D1%80%D0%B5%D1%81%D0%BB%D0%B0%D0%B2%D0%B0", "text": "Бременната Преслава отказва да се преоблича и ходи с едни и същи дрехи по всичките си участия. Певицата не сваля любимия си черен потник, който за момента добре скрива заобленото й коремче. Към него слага червен панталон и сандали с висок ток в същия цвят. Колкото и да я убеждават, отказва да се покаже пред фенове в друг тоалет. Говори се, че звездата се тресяла от суеверия и затова не искала да сменя дрехите си.    По примера на Едит Пиаф, която от началото до края на кариерата си излиза пред публика, облечена в обикновена черна рокля, Преслава решила също да се придържа към еднообразието. Много държала на своя любим потник и впития си панталон с червените сандали. Не можела да излезе на сцената, ако поне два от трите елемента не присъстват в облеклото й. Както се вижда от снимките, от време на време певицата от Добрич си позволява да махне потника, но този, който слага на негово място, задължително също е черен и подобна кройка.    Единствената разлика, която допуска, е в щампата. Освен суеверие, другото обяснение за склонността на Преслава да избягва преобличането е в спестовността. Твърди се, че мъжът на певицата – Павел Лазаров, съвсем не бил толкова богат, за колкото тя първоначално го смятала. Затова се налагало да избягва излишни разходи, особено сега, когато участията й намаляват заради бременността. Звездата смятала, че най-лесно е да се откаже от специалните дрехи за бременни, които след няколко месеца вече няма да й трябват. По същия начин преди време постъпи и Деси Слава.    Тя ходеше по участия с общо три рокли в напълно еднакви кройки. За разлика от колежката си обаче, блондинката ги сменяше всяка вечер. Преслава засега отказва да съобщи точно в кой месец на бременността е и кога се очаква раждането. Прави впечатление обаче, че легендарните гърди на певицата растат в пъти по-бързо от корема й. Колкото и да наедрява заради бременността, обиколката на талията не е в състояние да надмине гръдната обиколка на звездата. Феновете й са сигурни, че тя вече носи само сутиени по поръчка, тъй като стандартните размери едва ли й стават.", "date": "2018.05.14", "title": "Бременната Преслава"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381934-%D0%B3%D1%80%D0%B0%D1%85%D0%B8%D1%87-%D1%81%D0%B5-%D0%BE%D0%B1%D0%B5%D0%B7%D0%BE%D0%B1%D1%80%D0%B0%D0%B7%D0%B8", "text": "Певицата Цветелина Грахич очевидно има проблеми със самооценката, защото не спира да прави промени във визията си. Освен че е отслабнала драстично и е на прага на анорексията, тя продължава да издува устните си с хиалуронова киселина, а на фона на изпитото й лице резултатът е по-скоро плашещ, отколкото съблазнителен. В момента бившата беквокалистка на „Ку-ку бенд\" тежи не повече от 40 килограма и дори малкото й верни почитатели са категорични, че видът й е плашещ. „Анорексията е сериозна болест! Пожелаваме ти скорошно оздравяване!\", окуражават я феновете в социалната мрежа, ала Грахич явно все още не е осъзнала, че има проблем.      Босненката многократно е споделяла в свои интервюта, че се харесва кльощава като вейка и по цял ден кара на кафета и цигари. Някога Цветелина беше пълничко момиче, но въпреки излишните килограми носеше чар в себе си, докато сега обаянието й е изчезнало. Запознати издават, че певицата страдала от жестоки комплекси и дори в момента се мислела за дебела, въпреки критичното си тегло. Тя не смеела да се храни, за да не напълнее, а от липсата на ценни витамини и минерали косата й започнала да капе. Изпълнителката често ходи с екстеншъни, за да прикрие оредяването на кичурите си, но визията й остава все така стряскаща.    „Гаджето ми ме упрекваше, че ям като за двама. Чувствах се едра и грозна\", разказвала е Грахич за „дебелия\" си период. Вместо да й помогне да се справи с тежкото си психическо и физическо състояние, приятелят й Кристиян Шаламанов я насърчавал да продължава с гладуването.Именно той настоявал половинката му да стопи тлъстините, за да тласне соловата й кариера напред, но неусетно Цветелина преминала здравословната граница. Босненката е заприличала на скелет, но със силиконови гърди и напомпани устни, а цялостната „картина\" навява зловещи асоциации.    Последователите на Грахич в социалната мрежа не спират да критикуват актуалната й визия, а някои от тях са особено груби в изказа си. „Спри с гладуването и бъди себе си. Ако качиш малко, тази впитост на лицето ти ще се оправи\", „Какво е станало с теб? Къде остана твоята натурална красота?\", „Защо това младо и хубаво момиче се е обезобразило така?! Без думи съм!, „Много си грозна, Грахич, преди беше по-добре. Дано не си болна от нещо!\", това са само малка част от коментарите, които заливат снимките на певицата. Tя обаче не отвърща на нападките, а добронамерените съвети подминава и упорито отрича, че страда от анорексия, пише Уикенд.", "date": "2018.05.14", "title": "Грахич се обезобрази"}
