{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382153-%D0%BE%D0%B1%D0%B5%D0%BC%D0%BD%D0%B0-%D0%B8%D0%BD%D0%B2%D0%B5%D1%81%D1%82%D0%B8%D1%86%D0%B8%D1%8F-%D0%B2-%D0%BB%D0%B5%D1%82%D0%B8%D1%89%D0%B5-%D0%BF%D0%BB%D0%BE%D0%B2%D0%B4%D0%B8%D0%B2", "text": "Двойно повече средства ще инвестират концесионерите на летище Пловдив в по-кратки срокове от предвидените в концесията. Това стана ясно по време на днешната среща между министъра на транспорта, информационните технологии и съобщенията Ивайло Московски и представители на Обединение (Консорциум) между Хайнан и Plovdiv Airport Invest, информират от ведомството. В първоначално заложения вариант на концесията обемът на инвестициите в обекта е в размер на 79 млн. евро в срок от 35 години. Очаква се след приключване на законовите процедури да бъде подписан концесионният договор, съобщиха от ведомството. Китайските инвеститори са запознали министърa с плановете за развитие на летището. Те са изразили намерение да превърнат летището в сериозен транспортен хъб с пътнически терминал и два карго терминала, които да могат да обработват голям брой камиони. Предвижда се да бъде подсилена и разширена пистата на летището, както и изградена ремонтна база за самолети, подобно на тази на летище София. От израелската компания Israel Aerospace Industries вече са проявили интерес да оперират базата. Ивайло Московски е уверил представителите на Hainan, че се проектира изграждането на жп връзка между аеропорта и жп линията София-Пловдив-Свиленград при жп гара Крумово. Дължината на трасето, което е необходимо да бъде изградено, е 4-5 км, като е възможно строителните дейности да започнат още следващата година. Министърът е поел ангажимент да съдейства и за разширяване и обновяване на довеждащата пътна инфраструктура, така че да се подобри свързаността между пловдивското летище и пътя Пловдив – Асеновград, както и връзките с АМ „Тракия\" и АМ „Марица\". За осъществяване на тези проекти ще бъде проучена възможността за финансиране по Плана „Юнкер\". Според Московски това е първият голям транспортен проект в България, който ще се реализира с участието на китайска компания.", "date": "2018.05.19", "title": "Обемна инвестиция в летище Пловдив"}
{"url": "http://www.classa.bg/%D1%81%D0%B2%D1%8F%D1%82/item/382144-%D1%81%D0%B5%D0%B2%D0%B5%D1%80%D0%BD%D0%B0-%D0%BA%D0%BE%D1%80%D0%B5%D1%8F-%D0%BF%D1%80%D0%BE%D0%B4%D0%B0%D0%B2%D0%B0-%D1%82%D0%B0%D0%B9%D0%BD%D0%BE-%D0%BD%D0%B0%D0%BF%D1%80%D0%B5%D0%B4%D0%BD%D0%B0%D0%BB%D0%B8-%D0%B8%D1%82-%D1%82%D0%B5%D1%85%D0%BD%D0%BE%D0%BB%D0%BE%D0%B3%D0%B8%D0%B8", "text": "Северна Корея е разработила сложна мрежа от посредници и корпоративни структури, за да продава съвременни ИТ продукти и услуги на пазари по целия свят, включително и в САЩ, без клиентите да са предупредени за истинския им произход. Това сочи ново проучване на Джеймс Мартин от Центъра за изследване на неразпространението (CNS), към Института за международни изследвания в Мондбъри, Монтерей (САЩ).   По този начин, сред продуктите на информационните технологии (IT) тайно изнасяни от Пхенян в света, се срещат от уеб сайтове и приложения за малки клиенти, до големи блокове от софтуер, използван за криптиране на данни и виртуални частни мрежи (VPN ), както и четци за пръстови отпечатъци или системи за разпознаване на лица.   За да скрият произхода на тези продукти, севернокорейските компании се обръщат към чуждестранни посредници и регистрират компании в други държави и юрисдикции като Китай, Русия и страните от Югоизточна Азия.   Също така си служат с платформи, които предлагат ИТ услуги, извършвани от независими изпълнители, като например Freelancer.com и Guru.com, където има много агенти на технологични компании, свързани със Северна Корея. Те използват тези сайтове, за да се свържат с потенциални клиенти и да се възползват от безличният характер на този тип профили.   В резултат на това е възможно да се открие севернокорейски софтуер, например, в системите за наблюдение на трафика в Турция, с възможност за четене регистрацията на превозното средство, или четци на пръстови отпечатъци в правителствени офиси в Нигерия. Дори сред потребителите на севернокорейската технология се споменава едно основно училище в Съединените щати.   Въпреки че санкциите на ООН не засягат директно ИТ сектора на Северна Корея, някои от разследваните дружества от CNS са пряко свързани с Генералното бюро на разузнавателните служби на Северна Корея, което със сигурност е включено в ограничителните мерки.", "date": "2018.05.19", "title": "Северна Корея продава тайно напреднали ИТ технологии"}
{"url": "http://www.classa.bg/%D1%81%D0%B2%D1%8F%D1%82/item/382145-%D0%BF%D0%B5%D1%80%D1%83%D0%B0%D0%BD%D1%81%D0%BA%D0%B8%D1%8F%D1%82-%D0%BA%D0%BE%D0%BD%D0%B3%D1%80%D0%B5%D1%81-%D0%BE%D0%B4%D0%BE%D0%B1%D1%80%D0%B8-%D1%85%D0%B8%D0%BC%D0%B8%D1%87%D0%B5%D1%81%D0%BA%D0%B0-%D0%BA%D0%B0%D1%81%D1%82%D1%80%D0%B0%D1%86%D0%B8%D1%8F-%D0%B7%D0%B0-%D0%B8%D0%B7%D0%BD%D0%B0%D1%81%D0%B8%D0%BB%D0%B2%D0%B0%D1%87%D0%B8%D1%82%D0%B5-%D0%BD%D0%B0-%D0%BD%D0%B5%D0%BF%D1%8A%D0%BB%D0%BD%D0%BE%D0%BB%D0%B5%D1%82%D0%BD%D0%B8", "text": "Доживотен затвор и химическа кастрация ще бъде присъдата за изнасилвачи на деца и юноши в Перу.   Конгресът одобри на първо четене законопроекта за утежняване на наказанията, предвидени в Наказателния кодекс за онези, които злоупотребяват с деца под 14 години.   На фона на дискусията, конгресмен Лескано разказа за възпиращия ефект, който е имала химическа кастрация в други страни: \"В шест американски щата вече се прилага. Но трябва да се приемат и други неща, освен увеличаване на санкциите, защото увеличаването на наказанията не е намалило нарушенията\".   Второто гласуване на реформата ще се проведе следващата седмица. Клаузата, която разглежда възможността за химическа кастрация, беше одобрена с 68 гласа \"за\", 7 \"против\" и 28 \"въздържали се\".   Законопроектът включва и премахването на процесуалните облекчения за осъдените за тези престъпления, както и увеличаването на санкциите за нарушения, независимо от възрастта на жертвата. Ако престъпникът е свещеник, учител или член на семейството, това ще се счита за утежняващо вината обстоятелство.", "date": "2018.05.19", "title": "Перуанският конгрес одобри химическа кастрация за изнасилвачите на непълнолетни"}
{"url": "http://www.classa.bg/%D1%81%D0%B2%D1%8F%D1%82/item/382146-%D0%B4%D0%B6%D0%B8%D0%BD%D0%B0-%D1%85%D0%B0%D1%81%D0%BF%D0%B5%D0%BB-%D0%B1%D0%B5-%D0%BD%D0%BE%D0%BC%D0%B8%D0%BD%D0%B8%D1%80%D0%B0%D0%BD%D0%B0-%D0%B7%D0%B0-%D1%86%D1%80%D1%83,-%D0%B2%D1%8A%D0%BF%D1%80%D0%B5%D0%BA%D0%B8-%D1%83%D1%87%D0%B0%D1%81%D1%82%D0%B8%D0%B5%D1%82%D0%BE-%D0%B9-%D0%B2-%D1%80%D0%B0%D0%B7%D0%BF%D0%B8%D1%82%D0%B8-%D1%81-%D0%BC%D1%8A%D1%87%D0%B5%D0%BD%D0%B8%D1%8F", "text": "Джина Хаспел бе номинирана за директор на Централно разузнавателно управление (ЦРУ), въпреки ролята, която тя е играла в разпити с изтезания на терористи след 11.09, съобщиха местните медии.   Гласуването в Сената бе 54 гласа за и 45 против, след като няколко демократи гласуваха в полза на назначаването на новия директор на ЦРУ.   Някои служители на ЦРУ стартираха безпрецедентна кампания за импулсиране кандидатурата на Хаспел. Сред тях са и двамата бивши директори на ЦРУ Джон Бренън и Леон Панета, както и Джеймс Клапър, директор на Националното разузнаване при бившия президент на САЩ Барак Обама.   Сред противниците на новия директор на ЦРУ се очертава сенатор Джон Маккейн, който подчерта участието й в програмата за мъчения. \"Ролята на Хаспел в контрола на използването на изтезания от американците е обезпокоителна. Нейният отказ да признае неморалността на изтезанията е дисквалифициращ\", каза Маккейн в изявление.   Смятана от някои медии като шпионин на шпионите, Хаспел, дъщеря на американски пилот, провежда под прикритие работа в ЦРУ в продължение на 32 години, докато става заместник-директор. През този период тя заема 20 различни длъжности, пазени в тайна от агенцията. Няколко от тях са в Африка, Европа и Азия.   В допълнение, тя говори свободно турски и владее руски език, новост в позицията на ръководството на ЦРУ. Както неотдавна разкри ЦРУ, Хаспел очевидно е прекарала голяма част от първите 15 години на кариерата си в тайни операции, свързани с Русия.   Според Американската неправителствена организация Национален архив за сигурност, \"Хаспел лично ръководеше изтезания на задържан от ЦРУ през 2002 г., когато са изпълнени най-малко три сесии на \"подводница\" [форма на изтезание чрез потапяне във вода].\" Заключенията от доклада на НПО се основават на няколко наскоро декласифицирани агентски документи.   \"Джина Доу\", както фигурира Хаспел в тези файлове, е наредила през 2005 г. унищожаване на сто видеокасети със записи на мъчения от страна на агенцията, а също е управлявала в Тайланд един от тайните затвори, създадени след атентатите от 11-S. Американският президент Доналд Тръмп изрази подкрепа на кандидатката. \"Моята уважавана номинирана за ръководството на ЦРУ, Джина Хаспел, е критикувана, защото е била твърда с терористите\", заяви президента.", "date": "2018.05.19", "title": "Джина Хаспел бе номинирана за ЦРУ, въпреки участието й в разпити с мъчения"}
{"url": "http://www.classa.bg/%D1%81%D0%B2%D1%8F%D1%82/item/382147-%D0%BF%D0%B0%D0%BF%D0%B0%D1%82%D0%B0-%D0%BE%D0%B1%D1%8F%D0%B2%D0%B8-%D0%BF%D1%80%D0%BE%D0%BC%D0%B5%D0%BD%D0%B8-%D0%B8-%D1%80%D0%B5%D1%88%D0%B5%D0%BD%D0%B8%D1%8F-%D0%B2-%D1%87%D0%B8%D0%BB%D0%B8%D0%B9%D1%81%D0%BA%D0%B0%D1%82%D0%B0-%D1%86%D1%8A%D1%80%D0%BA%D0%B2%D0%B0,-%D1%81%D0%BB%D0%B5%D0%B4-%D1%81%D0%BA%D0%B0%D0%BD%D0%B4%D0%B0%D0%BB%D0%B8%D1%82%D0%B5-%D0%B7%D0%B0-%D1%81%D0%B5%D0%BA%D1%81%D1%83%D0%B0%D0%BB%D0%BD%D0%BE-%D0%BD%D0%B0%D1%81%D0%B8%D0%BB%D0%B8%D0%B5", "text": "Папа Франциск обяви, че ще има \"промени и решения\" в чилийската църква, след скандалите за сексуално насилие и педофилия, които се въртят около религиозна институция, съобщава АФП.   Както бе публикувано в официалния бюлетин на пресцентъра на Светия престол, имаше планирана среща с епископите на Чили \"по строго личен начин\". Срещите се проведоха сред социално напрежение, което възникна в резултат на случаите на злоупотреби, извършени между 1980 и 1995 г. от свещеника Фернандо Карадима.   По-конкретно, подозира се, че епископ Хуан Барос, е един от основните прикриващи насилника, който, въпреки че е признат за виновен от местния съд, не влезнал в затвора. Противоречията и упреците към папа Франсиск започнаха, когато обяви, че е посетил Чили преди месеци. При пристигането си в южноамериканската държава той получил тежка критика за безнаказаността на Барос.   Кореспондентът на вестника на Ватикана, Хулио Алганараз, написа, че папата е приел оставката на Барос, идентифициран като съучастник на сексуални престъпления. На свой ред той очаква, че броят на напускащите чилийски епископи може да достигне 12, като всички са обвинени, че прикриват педофилията.   Барос, преди време, вече беше подал оставка, но Франсиско бе я отхвърлил, доверявайки се на неговата невинност. Той по-късно се срещнал с жертви на Карадима, за да чуе тяхната версия на фактите.   Струва си да припомним, че в началото на май, папата призна грешката си с подкрепата на Барос и призова лидерите на чилийската църква за решаване на проблема като цяло: \"Аз съм извършил сериозна грешка при оценка и възприятие на ситуацията, особено поради липсата на истинска и балансирана информация \", заяви той. \"Мисля, че папата ще предприеме конкретни мерки в краткосрочен план. Той е човек на думата си и щом е казал, ще го направи\", заяви Алганараз.", "date": "2018.05.19", "title": "Папата обяви \"промени и решения\" в Чилийската църква, след скандалите за сексуално насилие"}
{"url": "http://www.classa.bg/%D1%81%D0%B2%D1%8F%D1%82/item/382148-%D1%82%D1%80%D1%8A%D0%BC%D0%BF-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B0%D0%B2%D0%B0-%D0%BA%D0%B8%D0%BC-%D1%87%D0%B5%D0%BD-%D1%83%D0%BD,-%D1%87%D0%B5-%D1%89%D0%B5-%D0%BF%D0%BE%D1%81%D0%BB%D0%B5%D0%B4%D0%B2%D0%B0-%D1%81%D1%8A%D0%B4%D0%B1%D0%B0%D1%82%D0%B0-%D0%BD%D0%B0-%D0%BA%D0%B0%D0%B4%D0%B0%D1%84%D0%B8,-%D0%B0%D0%BA%D0%BE-%D0%BD%D0%B5-%D0%BF%D0%BE%D1%81%D1%82%D0%B8%D0%B3%D0%BD%D0%B5-%D1%8F%D0%B4%D1%80%D0%B5%D0%BD%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5", "text": "Американският президент Доналд Тръмп заяви, че не обмисля така наречения \"либийски модел\" по отношение на Северна Корея, съобщава Ройтерс.   Той каза, цитиран от агенцията, че севернокорейският лидер Ким Чен-ун \"ще получи силна защита\" ако Пхенян сключи споразумение с Вашингтон. \"Ким ще бъде там, той ще води страната си, а страната му ще бъде много богата. Либийският модел беше съвсем различен модел\", заяви американският лидер.   В същото време той добави, че \"либийският модел\", който се случи с Кадафи, ще се осъществи само ако не бъде постигнато споразумение със Северна Корея. \"Не можем да позволим на тази страна да разполага с ядрени оръжия\", каза той.   \"Този модел, ако се вгледате в този модел с Кадафи, беше общо опустошение. Отидохме там, за да го победим. Сега този модел ще е най-вероятния, ако не се постигне споразумение. Но, ако се постигне споразумение, мисля, че Ким ще бъде много, много щастлив\", добави Тръмп.   Тръмп допълни, че и двете страни продължават подготовката за срещата, като заявяват, че представители на САЩ говорят със Северна Корея за мястото и датата на срещата. Американският президент заяви, че Вашингтон не е бил уведомен за заплахата на Северна Корея да отмени срещата си, която се планира за следващия месец.", "date": "2018.05.19", "title": "Тръмп предупреждава Ким Чен-ун, че ще последва съдбата на Кадафи, ако не постигне ядрено споразумение"}
{"url": "http://www.classa.bg/%D1%81%D0%B2%D1%8F%D1%82/item/382149-%D0%B0%D1%81%D0%B0%D0%B4-%D0%B1%D0%BB%D0%B0%D0%B3%D0%BE%D0%B4%D0%B0%D1%80%D0%B8-%D0%BD%D0%B0-%D0%BF%D1%83%D1%82%D0%B8%D0%BD-%D1%81%D1%82%D0%BE%D1%82%D0%B8%D1%86%D0%B8-%D1%85%D0%B8%D0%BB%D1%8F%D0%B4%D0%B8-%D1%81%D0%B8%D1%80%D0%B8%D0%B9%D1%86%D0%B8-%D1%81%D0%B0-%D1%83-%D0%B4%D0%BE%D0%BC%D0%B0,-%D0%BC%D0%B8%D0%BB%D0%B8%D0%BE%D0%BD%D0%B8-%D1%81%D0%B0-%D0%BD%D0%B0-%D0%BF%D1%8A%D1%82", "text": "Руският президент Владимир Путин се срещна със сирийския си колега Башар Асад в град Сочи, заяви Дмитрий Песков.   Говорителят на Кремъл посочи, че сирийският лидер е в Русия на работно посещение и че преговорите между двамата президенти са задълбочени.   Руският президент е заявил по време на преговорите със сирийския си колега, че терористите са сложили оръжие на ключови места в Сирия, което е сложило край на тяхната дейност в близост до Дамаск. По този начин, след военните успехи в Сирия, бяха създадени допълнителни условия за възобновяване на политическия процес, каза Путин.   Следващата цел според руския лидер е икономическото възстановяване на Сирия и \"хуманитарната помощ за хора, които са били в затруднено положение\".   Сирийският президент, междувременно, добави, че стабилността в Сирия се подобрява, отваряйки вратата на политическия процес, винаги ентусиазирано подкрепян от Русия. Според президента, зоната, контролирана от терористите е намалена значително, така че през последните седмици \"стотици хиляди сирийци са били в състояние да се завърнат по домовете си, а милиони са на път\".   \"Още веднъж, благодаря ви. Бих искал също така да благодаря на руските въоръжени сили, особено на авиокосмическите и ВВС, които изиграха важна роля в борбата срещу тероризма \" заяви Ал Асад. „Възстановяването на политическия процес в страната няма да е лесно, тъй като има страни, които не искат стабилността да се върне в Сирия.\"   След срещата, руският президент съобщи, че сирийският му колега е решил да изпрати свои представители, за да образуват конституционен комитет в ООН, който да работи по основния закон на Сирия, решение, което е било одобрено от Русия.   Двамата лидери подчертаха значението на предприемането на необходимите мерки за възстановяване на сирийската икономика и разрешаване на хуманитарните проблеми. В това отношение те очакват подкрепата на ООН и \"всички страни, които се интересуват от разрешаването на сирийската криза\", подчерта Путин.   Също така, руският президент е убеден, че като се има предвид \"важните победи и успеха на сирийската армия в борбата срещу тероризма и началото на активна фаза на политическия процес в страната, чуждестранните армии ще напустат територията на арабската република\".", "date": "2018.05.19", "title": "Асад благодари на Путин: \"Стотици хиляди сирийци са у дома, милиони са на път\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/382150-%D0%BF%D1%83%D1%82%D0%B8%D0%BD-%D0%BE%D0%B4%D0%BE%D0%B1%D1%80%D0%B8-%D0%BD%D0%BE%D0%B2%D0%BE%D1%82%D0%BE-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE", "text": "Руският президент Владимир Путин одобри предложения от премиера Дмитрий Медведев състав на новото руско правителство, след като двамата го обсъдиха на среща в Сочи. В новото правителство позициите си запазват ключови министри от досегашния кабинет, предадоха световните агенции. Сергей Лавров остава министър на външните работи, а Сергей Шойгу – министър на отбраната. Министри на икономическото развитие, на финансите, на енергетиката и на търговията отново ще бъдат Максим Орешкин, Антон Силуанов, Александър Новак и Денис Мантуров. Постовете си запазват също министрите на правосъдието и на вътрешните работи Александър Коновалов и Владимир Колоколцев. Начело на министерството на транспорта на мястото на Максим Соколов застава досегашният заместник-министър по транспорта Евгений Дитрих. Сменен е и министърът на селското стопанство. Досега това беше Александър Ткачов. Новият министър е Дмитрий Патрушев, който е президент на държавната Руска селскостопанска банка (Росселхозбанк). Начело на министерството на извънредните ситуации вместо Владимир Пучков ще бъде Евгений Зиничев, който бе заместник-ръководител на Федералната служба за сигурност. Вицепремиерът по спортните въпроси Виталий Мутко е преназначен за вицепремиер, отговарящ за строителството. Мутко се оказа в центъра на международен допингов скандал, припомня Франс прес. Той бе министър на спорта от 2008 г. до 2016 г. През това време той беше главен организатор на зимните олимпийски игри в Сочи през 2014 г. Преди две години бе назначен за вицепремиер по спортните въпроси. В доклад на Световната антидопингова агенция (САДА) и на Международния олимпийски комитет (МОК) Мутко е обвиняван, че е изиграл ключова роля в „институционализиран допингов механизъм\" в Русия в периода 2011 г. – 2015 г. В доклада на МОК и на САДА Мутко бе обвинен за 11 случая на допинг, укрити от руските власти в периода 2012 -2015 г., касаещи футболисти. Русия призна, че има проблеми с антидопинговите мерки и че съществуват отделни случаи на състезатели, приемали допинг, но винаги е отричала съществуването на организирана от държавата система за допинг на спортистите, отбелязва Франс прес. В новото правителство министър на спорта си остава Павел Колобков.", "date": "2018.05.19", "title": "Путин одобри новото правителство"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382151-%D0%BB%D0%B8%D1%87%D0%BD%D0%B8%D1%82%D0%B5-%D0%B4%D0%B0%D0%BD%D0%BD%D0%B8", "text": "В предишната статия описахме използването на личните данни и задълженията на тези, които ги обработват. В тази ще се спрем по-конкретно на това кои са тези данни, които компаниите са задължени да опазват. Личните данни са всякакъв вид информация, свързана с идентифицирано или подлежащо на идентифициране физическо лице. Те се състоят от идентификатори и фактори, като последните могат да бъдат физически, психологически, икономически, културни, социални и мисловни. Примери за идентификатори са: име, номер на паспорт или на лична карта, номер на социална осигуровка, ЕГН, „бисквитки\", онлайн идентификационни номера, телефонни номера, геолокация, генетични данни... Регламентът за защита на личните данни разглежда и още една категория – т.нар. чувствителни данни, които включват: здраве, членство в синдикати и други организации, раса, политически убеждения, религия, сексуална ориентация, биометрични данни и генетични данни. За тяхното използване физическите лица трябва да дават изрично съгласие за всяка категория поотделно, като то е отделно и от съгласията за нечувствителните данни. Типичните лични данни, които събира и обработва всяка организация или компания, включват личните данни на служителите по повод изпълнението на трудовоправните отношения; лични данни на доставчици и клиенти, съдържащи се в договорите; лични данни на представители на заинтересовани страни, членове на бордове, съвети и други. В определени ситуации компаниите обработват значителни масиви с лични данни с цел маркетинг, анализ, извличане на информация за по-нататъшна обработка. Тези данни могат да са събрани директно от компанията или тя само да ги обработва, а те да са събрани от друга организация. Типични примери са службите за трудова медицина и счетоводните къщи, които са обработващи спрямо техните клиенти и данните са им подадени от компании, които са в ролята на администратори. Как се прави инвентаризация на лични данни В началото на процеса по разработването на система за защита на данните всяка организация трябва да направи инвентаризация на личните данни. Първата стъпка в този процес е идентифициране на всички категории и класове данни – служители, доставчици, клиенти, партньори, данни на администратори. След това за всяка категория се определят основни параметри, които обикновено включват: описание, собственик на данните, цел на обработката, законово основание, информирано съгласие, място на съхранение, срок на съхранение, приложени защити и контроли и други. След като личните данни бъдат описани, организацията трябва да направи анализ на процеса на тяхното събиране, като целта е да се идентифицират налични пропуски, неточности, дублирания, неефективни процеси на обработка и др., за да се пристъпи към корекции и оптимизация. Зони, които е добре да бъдат анализирани внимателно, са например информираните съгласия (има ли такива и как са дадени); потвърждение на правните основания за обработка, сроковете за съхранение на личните данни. Едновременно с анализа на данните необходимо е организациите да направят и анализ на риска, който да идентифицира зоните за подобрение и да подпомогне изготвянето на програма за управление на риска. Тази програма се одобрява от висшия мениджър на компанията, преди да се пристъпи към нейното изпълнение", "date": "2018.05.19", "title": "Личните данни"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382152-%D0%B7%D0%B0%D0%BB%D0%BE%D0%B3-%D0%B7%D0%B0-100-%D0%BC%D0%B8%D0%BB%D0%B8%D0%B0%D1%80%D0%B4%D0%B0", "text": "Постижение: Масайоши Сон създаде огромен инвестиционен фонд Ако преди 2 г. бяхте поискали от експерти да посочат най-влиятелния човек в технологиите, щяхте да чуете някои познати имена: Джеф Безос от Amazon, Джак Ма от Alibaba или Марк Зукърбърг от Facebook. Днес има нов претендент: Масайоши Сон. Основателят на японската фирма за телекомуникации и интернет SoftBank създаде огромен инвестиционен фонд, който лакомо поглъща дялове от най-вълнуващите нови компании в света. Фондът \"Вижън\" руши както индустриите, в които инвестира, така и другите инвеститори. Фондът е резултат от странен алианс, създаден през 2016 г. между Сон и Мохамед бин Салман. Доверчивият престолонаследник на Саудитска Арабия връчи на Сон $ 45 млрд. като част от усилията си да разнообрази икономиката на кралството. Тази голяма сума привлече други инвеститори - от Абу Даби, Apple и други. Като се прибавят собствените $ 28 млрд. в акции на SoftBank, и Сон получи на разположение капитал от 100 милиарда долара. Сумата далеч надхвърля 64-те милиарда, които всички фондове за рисков капитал събраха през 2016 г.; тя е 4 пъти по-голяма от размера на събраното от най-големия фонд за частни активи. Известен рисков капиталист нарича фонда \"Вижън\" \"най-могъщия инвеститор в нашия свят\". Маса-удар ... Мощта не означава задължително успех. Скептично настроените към фонда разполагат с много амуниции. След продължителен бичи пазар оценяването на технофирмите е разтегливо. Сон лично взема повечето инвестиционни решения. Той направи няколко пробива в кариерата си, включително ранен залог на Alibaba. Само че инвестициите му от ерата на доткома означават, че той е човекът, загубил повече пари в историята от всеки друг. Неговото преследване на \"изключителността\" - точката, в която компютърният интелект надминава човека, би могло да го направи мечтател - или ексцентрик само. Парите изтичат почти толкова бързо, колкото се вливат. Фондът вече изразходва 30 милиарда, почти толкова, колкото 33-те милиарда, които цялата американска индустрия на рисковия капитал събра през 2017 г. А тъй като почти половината от този капитал е под формата на дълг, фондът е под натиск да плаща лихви. Тази комбинация от мащаб, грандиозност и гарантирани плащания може да свърши с финансова катастрофа. Всъщност фонд \"Вижън\" може да отбележи шеметния връх на технологичния бум. Дори фондът да свърши с фиаско обаче, той ще окаже някои трайни последици върху технологичните инвестиции. Първата е, че дислоцирането на толкова много кеш сега ще помогне да се оформят индустриите на бъдещето. Сон помпа пари в \"гранични технологии\" от роботиката до интернет на нещата. Той вече има дялове в компании за наемане на транспорт, като Uber, в компанията за съвместна работа WeWork и във Flipkart, индийска фирма за е-търговия, която миналата седмица бе продадена на Walmart. За 5 г. фондът планира инвестиции в 70 до 100 еднорога, стартъпи частна собственост на стойност над $ 1 млрд. Неговите пари - често давани на предприемачи в по-големи размери, отколкото те първоначално са търсили, и са придружавани от заплахата, че кешът ще отиде при конкуренцията, ако се изпортят - дават на стартъпите способността да надделеят над по-зле финансираните си съперници. Конкуренция: \"Вижън\" предлага на основагтелите на стартъпи алтернатива на това, да се продадат на Google, Facebook и други подобни Втората последица ще бъде за индустрията на рисковия капитал. За да се конкурират с кинтите на \"Вижън\" и с набезите на други неконвенционални инвеститори, старите фирми трябва да заякнат. Едно от най-известните имена в Силициевата долина - Sequoia Capital, отговори, като започна да набира най-големия фонд, който досега е формирала. Освен това Сон носи капитал в региони, където той все още е недостатъчен - Индия, Югоизточна Азия и редица европейски страни. Когато \"Вижън\" инвестира почти $ 500 млн. в британската фирма за виртуална реалност Малко вероятно, той счупи местния рекорд за финансиране, а неговите 460 млн. евро в германския онлайн дилър за коли Auto1 бяха една от най-големите подобни инвестиции в страната от няколко години. Вместо да чакат основателите да отидат в Калифорния, инвеститорите са под голям натиск сами да търсят предприемачи. Безпрецедентният размах на \"Вижън\" в различни страни и индустрии води до третата последица. Сон казва, че иска да създаде \"SoftBank виртуална Силициева долина\" като има предвид платформа за еднорози, които да си предлагат взаимно контакти и съвети, да купуват стоки и услуги един от друг и дори да обединяват силите си. Концепцията за сътрудничество на компании от портфолиото е позната от частния капитал, но самият размах на фонда го кара да изпъква. Сон например се опитва да нагоди инвестициите си във фирми за повикване, така че да не харчат толкова много кеш, като се конкурират взаимно. Той насърчи по-рано тази година Uber да продаде югоизточноазиатския си бизнес на Grab и я призовава да сключи сделка в Индия с Ола.", "date": "2018.05.19", "title": "Залог за 100 милиарда"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382138-19-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "На днешната дата през 1536 г. втората жена на крал Хенри VIII, кралица Ан Болейн, е обезглавена в Лондон за прелюбодеяние, кръвосмешение и държавна измяна.    През 1568 г. по нареждане на английската кралица Елизабет I Тюдор кралицата на Шотландия Мария Стюарт е заточена в замъка Фотеринг.    През 1571 г. е основан град Манила във Филипините.    През 1649 г. Англия е обявена за република (до 1660 г.).    През 1712 г. Петър I премества столицата на Русия от Москва в новопостроения Санкт Петербург.    През 1802 г. Наполеон Бонапарт учредява най-високото отличие на Франция - „Орден на почетния легион\".    През 1876 г. след 9-дневно сражение башибозук и османска войска превземат Дряновския манастир, отбраняван героично от четата на Бачо Киро и Поп Харитон.    През 1913 г. по време на Балканска война представители на Сърбия и Гърция подписват в Солун договор, насочен срещу България, с който се подготвят условията на избухване на Междусъюзническа война.    През 1919 г. Мустафа Кемал Ататюрк се премества от Истанбул в Самсун с група последователи, за да се противопостави на турското правителство, което става причина за избухване на гражданска война в Турция.    През 1934 г. е извършен преврат в България.    През 1941 г. по време на Втората световна война Първа българска армия получава заповед да окупира Беломорска Тракия.    През 1951 г. в Париж Ален Бернарден създава кабаре \"Крейзи Хорс\".    През 1967 г. военната авиация на САЩ за първи път бомбардира столицата на Северен Виетнам, Ханой.    През 1974 г. Валери Жискар д'Естен е избран за президент на Франция, като побеждава на втория тур Франсоа Митеран.    През 1990 г. на първата си национална конференция СДС избира за свой лидер Жельо Желев.    През 1991 г. от Унгария се изтеглят последните съветски войски.    През 2005 г. партията на европейските социалисти (ПЕС) приема БСП за пълноправен член.      ", "date": "2018.05.19", "title": "19 май, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382139-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B2%D1%81%D0%B5-%D0%BE%D1%89%D0%B5-%D1%82%D0%B5-%D0%BF%D0%BE%D1%81%D1%80%D0%B5%D1%89%D0%B0%D1%82-%D0%BA%D0%B0%D1%82%D0%BE-%D1%86%D0%B0%D1%80,-%D0%B0-%D0%BD%D0%B5-%D0%BA%D0%B0%D1%82%D0%BE-%D0%B1%D0%BE%D0%BA%D0%BB%D1%83%D0%BA", "text": "Все повече германци предпочитат България пред Майорка. В Испания вече искат само богати и красиви туристи. А на Златни пясъци все още те посрещат като цар, казва един германски изпълнител  на шлагери пред \"Експрес\".             Всички известни имена от германската шлагерна сцена бяха на откриването на най-голямата бирария в Европа - новия \"Мегапарк\" на испанския остров Майорка. Атмосферата обаче беше по-спокойна от преди. Онзи щур вихър от миналото го нямаше. Причината: една друга парти дестинация постепенно измества Майорка от първото място в класацията за най-шеметните купони, четем в публикация на германския таблоид \"Експрес\". Години наред резервациите за балеарския курорт бяха високи, но сега са в застой. Същевременно все повече германци избират да почиват в България, посочва изданието.   \"Бъдещето е в България\"   Някои от известните германски шлагерни изпълнители вече са се пренасочили от испанските плажове към Югоизточна Европа. И по-точно: към Златни пясъци. \"Лудите партита на Мале (така германците наричат остров Майорка), каквито имаше едно време, вече са история. Сега испанците искат само красивите и богатите. Нямам нищо против, обаче аз пък искам да съм сред нормални хора, които разпускат с нашата музика и са готови да седнат да пият по една бира с мен. България е бъдещето за германския парти шлагер\", заключава певецът Матиас Дистел. В продължение на години изпълнителят, прочул се с шлагера \"Яки цици и картофена салата\", обикаляше из Майорка заедно с приятеля си Лоренц Бюфел и бившата порно звезда Юлия Брюкнер. Миналото лято обаче ексцентричният певец си стегна багажа и сега вече се изявява в \"Буле\" (бел.ред: България), пише \"Експрес\".     Матиас Дистел обяснява: \"В България все още посрещат всеки гост като цар, а не като боклук. Едва ли тези, които са празнували парти на Майорка, могат да си обяснят радикалната промяна, която наложи испанското правителство.\" Неговият колега Лоренц Бюфел добавя, че в заведения като \"Dolphin\" или \"Partystadl\" на Златни пясъци или в \"Partyhütte\" на Слънчев бряг може да се купонясва също толкова добре, колкото и на Майорка, и то много по-евтино. \"Докато на Майорка става все по-скъпо, а ограниченията за партитата - все по-строги, в България е разрешено да се купонясва и под открито небе\", добавя певецът. Единственият недостатък е...   Според кьолнския експерт по туризма Ахим Хьолер, основният аргумент в полза на България са по-ниските разходи. \"Резервациите за България вървят добре. Майорка е скъпо място, а някои плажове са твърде пренаселени. Това сигурно ще откаже някои туристи от тамошните курорти. В България цените са по-изгодни. Нивото на заплатите там е доста по-различно\", посочва той.   \"Единственият недостатък, който виждам, е по-дългото пътуване, а и инфраструктурата в България все още не може да се сравни с тази на Майорка\", казва на свой ред изпълнителят на шлагери Юрген \"Хонк\" Кадел.   Задава се битката на парти дестинациите. Очакват ни интересни времена, заключава германският \"Експрес\".", "date": "2018.05.19", "title": "\"В България все още те посрещат като цар, а не като боклук\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382140-%D0%B1%D0%B0%D0%B1%D0%B0-%D1%82%D0%B8-%D0%B3%D0%BE-%D0%B5-%D1%8F%D0%BB%D0%B0-%D0%BF%D0%BE-%D0%B3%D0%BE%D0%BB%D1%8F%D0%BC", "text": "Вероятно това ви се е случвало в супермаркета или у дома, докато приготвяте любима семейна рецепта. Забелязвате нещо странно – консервата с доматена супа изглежда съдържа по-малко, отколкото преди. Или от консервата с риба тон можете вече да си направите само два сандвича, а не три - както преди. Или може да го осъзнаете в тоалетната, където последния месец семейството ви е употребило 12 рула тоалетна хартия, вместо обичайните 9-10.   Не, не си въобразявате. Ако разгледате по-внимателно надписите с малки букви на опаковката, може да установите, че те са се променили със съвсем малко, като числата са намалели с няколко грама, листовете на тези рула са станали по-къси и така нататък.   Вероятно е имало много пъти, когато просто не сте и забелязвали. Навсякъде около вас, през цялото време, много потребителски стоки стават по-леки, по-тънки, с по-малко съдържание – докато са запазили същата цена.   Естествено, когато хората забележат това, те вдигат вой до небесата. Когато Toblerone промениха в някои магазини по света характерната си поредица от шоколадови \"планински върхове\", това е превърна в новинарска сензация, която принуди компанията да пуска в действие кризисен PR.     \"Избрахме да променим формата, за да запазим продукта достъпен за нашите клиенти\", обяви тогава на страницята си във Facebook от Toblerone.   Това очевидно е типът PR проблем, който повечето брандове биха предпочели да избегнат.   Като начало, много преди продуктите да стигнат до магазините, обикновено има разходи, свързани с преоборудването на производствените съоръжения за променените разфасовки, казва Пиер Шандон, професор по маркетинг във френския Европейски институт по бизнес администрация (INSEAD).   И все пак свиването на разфасовките продължава. Отговорът е не само в нарастващите цени на стоките от първа необходимост, но и в определени особености на човешкото възприятие, и някои притеснителни тенденции в света на бизнеса.   Въпреки че повечето хора ще реагират на \"свиването\" на продуктите, които купуват всяка седмица, с мигновен гняв, някои отиват още по-далеч – те помнят.   Едгар Дуорски е сред този тип хора. Той държи сайта за контрол над такива промени MousePrint.org.    Пенсионираният юрист по дела за защита на правата на потребителите пази колекция от стари бутилки, кутии и пакети в дома си в Бостън, който демонстрира ясно как продуктите в американските магазини за хранителни стоки са намалявали през последните десетилетия – макар че вероятно тази практика е толкова стара, колкото и пакетираните продукти.   \"Един от най-ранните примери, които съм виждал за такова свиване, още като дете, беше кафето\", спомня си Дуорски.  По това време потребителите са очаквали да купят пакет кафе от 450g наравно с 2,2-литрова опаковка сладолед и 4,5-литрова бутилка мляко. Той още пази една от ранните 450-грамови кутии от кафе в гаража си. Но всичко това се е променило.   \"Изведнъж съдържанието на кутията с кафе започна да намалява. Кутията всъщност си беше със същия размер, но вече в нея имаше 370 г кафе,” обяснява Дуорски. Преди няколко години, когато се е обадил на производител на кафе по време на поредна вълна от \"свиване\" на продуктите и е попитал какво се случва, той е получил поразително ексцентричен отговор: \"Направихме по-пухкави зърната, за да разкрием по-добре съдържанието на всяка гранула. И то просто повече не се побира в кутиите! Наложи се да слагаме по-малко\". За Дуорски това обяснение не е прозвучало особено убедително.   Дуорски всъщност е чувал подобен аргумент и за тоалетната хартия – рулата са станали по-къси, защото сега хартията едва ли не е \"толкова пухкава\", че не се побира в държачите за тоалетна хартия без намаляване на дължината, или поне така е заявил един производител.   Организацията за защита на потребителите Which? е открила през 2016 г., че някои брандове тоалетна хартия са намалили броя късове на руло с до 14% за две години, без съответстващ спад в цената.   И продуктите, където \"пухкавостта\" няма как да е налице, също се свиват: някои пасти за зъби са започнали да се продават в туби, които съдържат по-малко и съответно струват повече на милилитър. Анализ на BBC от началото на 2018 г. също разкрива, че много популярни шоколадови десерти също са намалили размерите си през последните 4 години. Twix например е изгубил 13,8% от теглото си от 2014 насам, а Kit Kat Chunky десертчетата вече са с 16,7% по-леки.   Според легендите намаляването е започнало в ерата на машините за продажба на шоколади срещу монети, разказва Дуорски. В неясното далечно минало, преди около 100 години, някои машини за продажба на шоколади са приемали само 5-центови монети. Когато цената на производство на шоколада се е увеличила, производителите не са можели просто да увеличат цената, без да конструират нови машини, и вместо това са поискали шоколадите да се правят малко по-малки.   Дуорски изтъква, че няма никакви доказателства за това подобно нещо наистина да се е случило, но това е добърпример за типа ситуация, която може да доведе до свиването в наши дни.   Когато разходите нарастват, компанията има три алтернативи: да увеличи цената, да произвежда по-малки разфасовки, или да промени съставките.   Промяната на рецептата е рисковано начинание. Както коментира Шандон, професорът по маркетинг в INSEAD, трите най-важни неща в храната са вкусът, вкусът и вкусът. При смяната на рецептата, не само че има проблем с продукт, който няма правилния вкус, но и тайното заместване с по-нисък клас съставки или изкуствени заместители може да доведе до много по-сериознанегативна реакция срещу която и да е компания, отколкото намаляването на размерите.   \"От края на 70-те години до края на 90-те години е имало някои нечувани промени в рецептите\", казва Марк Ланг, професор по маркетинг в университета в Тампа, Флорида, който е работил дълги години като мениджър в бизнеса с хранителни стоки.   Тази промяна на рецептите - употребата на хидрогенирани масла, изкуствени подсладители и други съставки, които да заместят по-скъпите съставки – е спомогнала за добрите финансови резултати.   Но за много хора тя е била моментът на загуба на доверие между клиентите и производителите на храни. Ланг казва, че въпреки че активисти и гурме експерти са отхвърляли подобни практики задълго, в последните няколко години има и безпогрешно разпознаваема негативна реакция и от купувачите.   Вдигането на цената също притеснява компаниите.   Купувачите усещат повече промените в цените, отколкото промените в теглото, и малкото увеличение може да има много голям ефект, тъй като потребителите, които са били на ръба на това да изберат по-евтин бранд, го правят. Ако цената премине отвъд определен праг – примерно от 0,99 до 1,49 долара/евро – ефектът се увеличава многократно, казва Шандон. Хората съзнателно преценяват кой продукт да купят, вместо да правят това, което винаги дотогава са правили.   Което оставя като най-добра алтернатива свиването. Ако купувачите като цяло не забелязват промяната, компанията може да продължава да продава стоки със същата рецепта с по-висока реална цена, но без загуба на клиенти.    \"Заслужава си. Има много компании, които го правят, и така и не се сблъскват с негативна реакция\", казва Шандон. Има начини за свиване на разфасовките, така че те реално да изглеждат сякаш съдържат същото количество като преди, заявява Шандон, който е правил експерименти по изучаване на потребителските възприятия в тази насока. Ако примерно кутия с нарязани на кубчета домати стане по-висока, докато широчината и дължината на основата се намалят, човешкото око прави бързо изчисление и счита, че едното компенсира другото.   Всъщност обаче разликата в теглото на съдържанието е огромна. В някои експерименти Шандон е показал, че хората считат, че две свещи, оригиналната и нова, която е малко по-дълга, имат еднакво тегло. Но по-дългата всъщност е с 24% по-лека. Ако не проверявате теглото, изписано на опаковката, лесно е да пропуснете подмяната.   В последните години компании, чийто основен бизнес не са храните - финансови и инвестиционни компании - са започнали да се интересуват от хранителния сектор. И те имат мениджърски подход, който ги кара да се опасяват за дългосрочната жизнеспособност на брандовете, които са купили.   \"Те се отнасят към търговията така, все едно продават болтове и гайки,” предупреждава Ланг. “Те не разбират нюансите на хранителните продукти.” Чрез намаляването на размерите, промяната на рецептите, и модификации в други аспекти на продуктите, “те извличат максимална печалба от тези фирми\", обяснява той. \"Те смятат, че масовите потребители просто няма да забележат.\"   Възможно ли е за купувача, ако гледа стоката на рафта, да определи дали тя е намаляла като размери поради основателна или неоснователна причина?   За жалост не, заявява Ланг, въпреки че експерти по хранителната промишленост могат да правят догадки. Но точно страхът на потребителите от точно този тип маневриране е част от нещата, които правят свиването толкова трудно преглъщаемо.   Шандон смята, че има и начин да бъдат намалени като размери някои продукти от рода на шоколадите, без да се дразнят толкова много хора, но и без да бъдат подвеждани. Това е така, защото удоволствието, което изпитваме от храната, не нараства синхронно с количеството консумирана храна.   \"Първата хапка от шоколадовия мус обикновено е най-приятна\", казва той. \"След това удоволствието намалява. Последната хапка обикновено е тази, за която съжалявате. Всички знаем това. Това, което не осъзнаваме - а е свръх-важно - е че удоволствието от целия шоколадов мус, който изяждате, не е сумата от изпитаното удоволствие от всяка от хапките, а усреднена стойност\".   При тези продукти реално проблемът не е в малките размери, а напротив - в големите пориции - нещо, което представлява сериозна опасност за общественото здраве. Така ако приемем, че на практика само първите хапки носят истинското удоволствие, по-малките размери далеч не са такъв проблем.   Особено ако намаляването на размерите е начинът за производителите да се справят с евентуално нарастване на разходите.    Може би това е възможност, компаниите да бъдат директни и искрени с потребителите, твърди Шандон. Може би, вместо да се надяват никой да не забележи, те биха могли да го използват като преимущество. \"Това е по-малка разфасовка, но пък носи повече удоволствие за сетивата.\"   Неговите изследвания показват, че ако накарате хората да помнят какво е да консумират наистина добър десерт, преди да избират между пет размера брауни, те не избират най-големия размер. Те избират порция със средни размери, която им носи най-голямо удоволствие срещу най-малко съжаление.   Тази идея си има и своите ограничения; този аргумент не може реално да бъде приложим към тоалетната хартия, макар да е подходящ за продукти, които хората купуват за удоволствие.   Дуорски твърди, че в крайна сметка най-дразнещото нещо тук е потайността и усещането, че компаниите имат ниско мнение за интелигентността на клиентите си.   През годините, в които е бил професионален наблюдател на рафтовете на магазините, той е забелязал интересна тенденция: обичайно е за свилите се продукти да затворят цикъла. Първо продуктът намалява от 450 г на 400 г. После с течение на времето той намалява примерно до 300 г. Вероятно после дори спада до 220 г. После отново се появява размер от 450 г. Но този път той е \"супер\" или \"мега\" разфасовка. И цената му е много по-висока от тази на оригинала.   Не е ясно дали компаниите планират този странен кръговрат на промени, но със сигурност това е част от жизнения цикъл на стоките, които се продават опаковани – същият продукт да се появи, представен все едно е нов, и с увеличена цена.   Предпочита ли Дуорски компаниите да са директни и просто да вдигнат цената, вместо да играят тези игрички? Той прави пауза, докато размишлява. \"Така поне ще знам за какво плащам\", заявява той.   \"В мечтите си бих се радвал производителите да са длъжни да изписват с големи букви върху свилите се като разфасовка продукти: \"Нов, по-малък размер\". Това обаче никога няма да се случи.\"", "date": "2018.05.19", "title": "Баба ти го е яла по-голям"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382141-%D0%BC%D0%BE%D0%B6%D0%B5-%D0%BB%D0%B8-%D0%BD%D1%8F%D0%BA%D0%BE%D0%B9-%D0%B4%D0%B0-%D0%BF%D0%BE%D1%81%D1%82%D1%80%D0%BE%D0%B8-%E2%80%9C%D0%B1%D0%B5%D0%BB%D0%B5%D0%BD%D0%B5%E2%80%9D,-%D0%B8%D0%BB%D0%B8-%D0%B1%D0%BE%D0%B9%D0%BA%D0%BE-%D0%BF%D1%80%D0%B0%D0%B2%D0%B8-%D0%BF%D0%BE%D1%80%D0%B5%D0%B4%D0%B5%D0%BD-%D0%B1%D0%BB%D1%8A%D1%84,-%D0%B7%D0%B0-%D0%BF%D1%80%D0%BE%D0%B4%D1%8A%D0%BB%D0%B6%D0%B8-%D0%B4%D0%B0-%D0%BD%D0%B8-%D0%B5-%D0%BE%D0%B2%D1%87%D0%B0%D1%80", "text": "Още с първото изречение искам да успокоя всички атлантици и психо-десни – “Белене” няма да се строи. Няма да има такъв проект, не се тревожете, не се паникьосвайте излишно.   Защо това е така?   Аз лично съм привърженик на атомната енергия. Считам, че съм и един от искрените русофили в България. Не от тия дето го правят за рубли. От искрените, глупавите – тия дето вярват в Русия.     Но въпреки това, на референдума гласувах “Против” доизграждането на “Белене”. Гласувах така, защото това е фактически неизпълним проект за страна с нашето БВП. И поддържането на подобни илюзии служи единствено за прахосване на средства. Няма как една държава да построи каквото и да било, на стойност една четвърт от нейния БВП. Помислете – това е все едно САЩ да започнат проект за нещо, на стойност 5 трилиона долара! Има ли такъв проект? За каквото и да било?   Няма, и няма и да видите нищо такова никъде в развития свят.   Разбира се, референдумът реши друго, и аз лично поддържам то да се изпълни. Народът следва да носи отговорност за решенията си – само така ще се научи да е по-отговорен при самото гласуване, и да мисли повече. Т.е. това да се рестартира “Белене” е правилно от политическа гледна точка, макар че цена на поуката ще е огромна.   Но въпреки това, убеден съм, че няма да стане.   Защото чисто и просто НЯМА ПАРИ ЗА ТОВА.   И ще бъда още по-конкретен – няма не само държавни пари за това. Няма и частни.   На света няма нито една атомна централа, която да е напълно частна. Или са държавни, или са поети значителни гаранции от страна на държавата.   И двете опции у нас са неприложими. Държавата няма 10 милиарда евро, необходими за завършване на проекта.   Но по-важното е, че няма и частни инвеститори, които биха го направили. Това е сериозна сума, и всъщност ако погледнете изобщо подобни по размер проекти (неядрени), ще видите колко сложни са, за какви гаранции става дума, какви съгласувания, умувания и пр.   АЕЦ представлява една огромна и МНОГО БАВНА инвестиция. Т.е. години наред трябва само да се наливат пари и върху тях тръгват лихви, и едва след 8 или 10 години най-рано ще започне някаква възвръщаемост.  А проектът евентуално ще стане печеливш едва след 20-25 години – когато се изплатят началните разходи и един вид “започнем да вадим чист кеш, без повече заеми”…   Такива дългосрочни проекти в капитализма никой не прави. Освен държавата.   Идеята, че някакви китайски инвеститори, или РосАтом ще дойдат тук да ни построят централата, са абсурдни. Те противоречат на елементарна икономическа логика, и допускат съществуването на инвеститори-идиоти.   Задайте си елементарния въпрос, защо някой изведнъж ще реши да строи АЕЦ в България? Ако е изгодно, защо не го направи в САЩ? Или в Турция? Или в Унгария? Нима Орбан ще ги върне? А Унгария е на “един хвърлей” от немския пазар.   Никой не строи АЕЦ, просто защото това не е “бизнес проект”. АЕЦ винаги е политически проект, който при успешно осъществяване, може и да донесе печалба. Това се отнася дори за митичната АЕЦ в Турция, която привидно се строи от Русия. Всъщност е един от фараонските проекти на Ердоган, който като всеки диктатор, започва да издига монументи. Турция си плаща, а договорът е направен да изглежда, че Русия плаща. За да се окичи Ердоган с фанфари.   Защо “китайският инвеститор” да идва да строи Белене?   На кого ще продава електричеството?   България е с намаляващо население, а населението е основен консуматор. Страната ни е деиндустриализирана. След 10 години ще сме под 6 милиона.   Подобни са тенденциите и в Румъния и Сърбия. А Румъния има своя действаща вече АЕЦ.   Т.е. митичният “китайски инвеститор” трябва да е пълен глупак, за да реши изведнъж да строи атомна централа в България.   Възможно ли е това да стане, ако държавата му даде гаранции?   Възможно е. Но само теоретично. И много рисково. А китайците не са глупаци.   Дори България да даде гаранции за изкупуване на енергията, то Китай не е сигурен, че това ще се изпълни. Гаранциите следва да са такива, че де факто да изплатят над 10 милиарда евро обратно. Т.е. това ще е абсолютен терор над гражданите.   Дали те ще го допуснат? И дали няма да се смени правителството и то да се отметне.   Трябва да е ясно, че подобни огромни гаранции зависят от правителството. Те не могат да се решат с международен арбитраж. Просто държавата ни няма достатъчно активи в чужбина, които да се секвестират за изпълнение на решение. На България можеш да й вземеш 50 милиона евро по някой малък арбитраж. Имаме сгради на посолства, депозити в чужбина, ценни книжа и пр. Но от къде ще намериш 10 милиарда?   Т.е. за да се изпълни една такава “гаранция”, трябва да има достатъчно стабилен режим. Демокрацията не предполага стабилен режим, утре може психо-десните да влязат в правителството и… край на гаранциите. Реално дори тоталитарен режим не може да даде твърда гаранция, защото и диктаторите падат.   Фактически, гаранция може да даде само държава с вековни традиции в правото – тип “английско право”, в която законите и договорите се спазват. И още по-важно – в която не би се получила висока социална цена, така че да се стигне до вълнения. Едно е в Англия да вдигнеш цената на тока с 1 пени, а друго е в България да я вдигнеш с 20 ст.   Съвсем отделен е въпросът може ли днес изобщо да се издаде такава гаранция. При горчивата чорба, която сърбаме на американски централи, зелени енергии, ЕРП-та и всякакви подобни мошеници. И точно сега някой да тръгне да дава гаранция.   Теоретично е възможна и тайна гаранция. Но точно за “Белене” всичко ще се гледа под микроскоп, а опозицията на проекта ще раздуха и най-малкото съмнение. Освен това, тайната гаранция не е много устойчива – когато се разбере, че я има (подобно на част от гаранциите за американските централи) започва натиск за отмяна, и той понякога успява.   Т.е. накратко казано, китайският инвеститор ще е наясно, че ще трябва да строи частна АЕЦ, без фактическа гаранция за изкупуване. Той ще поеме сам риска, а след 10 години ще има 2000 мегавата на пазар, на който вече има достатъчно мощности.   Ако вие сте “китайски инвеститор”, ще го направите ли?   Очевидно не.   Какво се случва тогава?   Случва се същото като при Гинка и менюто от чуждите вериги, с което щяхме да храним евро-чиновниците. Какво обединява двете?   Обединява ги това, че Бойко пуска в точния момент точната лъжа. За Гинка пусна лъжата, че държавата ще национализира ЧЕЗ. И успокои ситуацията, спаси правителството. После напрежението мина, и се отметна. Без никакво наказание.   Същото стана и със скандала с двойните стандарти на храните. Излезе Бойко и заплаши, че ще храни евро-лидери с продукти от търговските вериги. Сега дойдоха лидерите, и им сервира луксозно меню със скъпи еко-храни, каквито българинът никога не е сънувал…   Е, същото е и сега. Властта доста се клати. Бойко постоянно се чуди какво да измисли, за да остане.   И новата лъжа, новият блъф на Бойко е този – ще строим “Белене”, има “китайски инвеститор”.   Сега ще започнат едни дискусии, едни емоционални изказвания, ще се играе по мечтите на народа да сме велика нация. Бойко ще отново герой. И отново фалшив.   Никакво “Белене” няма да се случи, всъщност дори екосистемата от консултанти, които се готвят да усвояват пари по “подготовката”, дори те нищо няма да получат. Нищо няма да се прави.   Единственото, което ще се случи, е че Бойко ще поостане още известно време. Овчарят спаси гегата си.   Най-вероятно това няма да е още за дълго. Защото колкото по-бомбастични схеми за спасение започнат да се появяват, толкова един режим е повече към края си…   Не изключвам още преди края на тази година да обещаем нов космонавт или разработка на български самолет…   Не се шегувам. Загиващите клоун-диктатори правят и по-невероятни неща…  ", "date": "2018.05.19", "title": "Може ли някой да построи “Белене”, или Бойко прави пореден блъф, за продължи да ни е овчар?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382142-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE-%D0%B1%D1%8A%D0%B4%D0%B5%D1%89%D0%B5-%D0%BB%D0%B8-%D0%B3%D0%BB%D1%83%D0%BF%D0%BE%D1%81%D1%82%D0%B8-%D0%BD%D0%B0-%D1%82%D1%8A%D1%80%D0%BA%D0%B0%D0%BB%D0%B5%D1%82%D0%B0%E2%80%A6", "text": "Трябва наистина да страдаш от тежка психична раздвоеност, да си смазан от отчайващите си комплекси и от поредното си историческо безумие, каквито впрочем сме ние – “народът и “елитът” български, за да не можем да провидим истината, която вече ни пробожда очите!…   Истината, която по твърде шамаросващ начин ни поднесе българското европредседателство и перфидното европейско лицемерие на “Срещата на европейските лидери”!…   Истината, че България е резервно копче в подплатата на европейския балтон, тъй като тя е интересна само и единствено като територия, не като държава!…   Истината, че България никога не може да бъде промислена от нашите “евро-атлантически партньори” като част от западната европейска цивилизация, защото тя винаги е била и е част от източната православна цивилизация! Да, вярно е, че Макрон не е Митеран, Меркел не е Хелмут Кол и Тереза Мей не е Маргарет Тачър, но някой може ли да твърди със сигурност, че Митеран, Кол и Тачър някога са си представяли, че България е неразделна част от западната цивилизация?!… Едва ли… Е, точно за това говоря!…   Истината, че колкото и да бягаме от нашата цивилизационна идентичност, биейки се в гърдите, че сме “европейци”, толкова самите “европейци” не могат да ни припознаят като такива, просто защото ние сме различни светове, а това фундаментално различие е положено векове назад в историята!…   Кога ще разберете, че няма “европейско бъдеще” нещо, което притежава съвършено различни идентификационни ориентири? Кога ще разберете, че тъкмо “европейската интеграция” доведе до безпрецедентната демографска катастрофа и продължаващото обезлюдяване на страната ни? Кога ще разберете, че при тези темпове в близките две-три десетилетия просто няма да има мнозинство от хора, които ще се идентифицират като българи, за да има и държава България?   Разбира се, че въпросите ми са и към т. нар. “народ”, и към т. нар. “елит”, тъй като всички, повтарям всички сме виновни за дереджето, в което се намираме. Нима сме толкова слепи всичките, за да не виждаме, че на фона на ужасяващата съвременна българска картина, престрелките между Борисов, Нинова или Радев за “европейските резултати” са просто една гротеска, която препотвърждава безумието, в което живеем?!…   Понякога наистина ми идва да се обеся от отчаяние, защото се страхуваме дори да осъзнаем нашия собствен Български Път, камо ли да го направим наша българска тактическа и стратегическа визия за кратко, средно и дългосрочното бъдеще на страната!…   И все пак, може би е вярно, че надеждата умира последна?!…    ", "date": "2018.05.19", "title": "Европейско бъдеще ли? Глупости на търкалета…"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382143-%D0%B7%D0%B0-%D0%B5%D1%81-%D0%B1%D0%B0%D0%BB%D0%BA%D0%B0%D0%BD%D0%B8%D1%82%D0%B5-%D1%81%D0%B0-%D0%BA%D0%B0%D1%82%D0%BE-%D0%BF%D1%80%D0%B8-%D1%80%D0%B8%D0%BC%D1%81%D0%BA%D0%B0%D1%82%D0%B0-%D0%B8%D0%BC%D0%BF%D0%B5%D1%80%D0%B8%D1%8F-%D0%BF%D0%BE%D0%B3%D1%80%D0%B0%D0%BD%D0%B8%D1%87%D0%BD%D0%BE-%D0%B2%D0%BB%D0%B0%D0%B4%D0%B5%D0%BD%D0%B8%D0%B5", "text": "Историкът проф. Иван Илчев смята, че в действията на ЕС вижда практика от Римската империя, при която са се създавали погранични владения – лимес. Лимесът се изгражда, модернизира, но истинската му функция е да опазва центъра на империята от враговете. Това в общи линии е ролята на Балканите, заяви още проф. Илчев пред БНТ.   По думите му с Македония трябва да се води разговор със спокоен тон. В момента българските държавници са поставени в една ситуация, в която не са били дълго време – има много външни центрове на влияние, заяви още проф. Иван Илчев.", "date": "2018.05.19", "title": "За ЕС Балканите са като при Римската империя - погранично владение"}
{"url": "http://www.classa.bg/%D1%81%D0%B2%D1%8F%D1%82/item/382134-%D0%B3%D0%B5%D0%B9%D0%BE%D0%B2%D0%B5-%D0%B8-%D0%BB%D0%B5%D1%81%D0%B1%D0%B8%D0%B9%D0%BA%D0%B8-%D1%81%D0%B5-%D0%B0%D0%BA%D1%82%D0%B8%D0%B2%D0%B8%D0%B7%D0%B8%D1%80%D0%B0%D1%85%D0%B0", "text": "      Гейовете и лесбийките се активизиха, докато в Конституционния съд върви делото по искане на ГЕРБ, дали Истанбулската конвенция  е в съзвучие с разпоредбите на българската Конституция.   Писма с ултимативен тон  от името на фондация „Ресурсен център- Билитис”, подписани от нейния съпредседател Пол Найденов, са получени в няколко министерства у нас.   От името на три организации: „Ресурсен център – Билитис’, фондация „Глас-България” и Младежка ЛГБТ организация „Действие”,  които работят в защита на правата на лесбийки, гей мъже, бисексуални, трансджендъри и интерсекс хора и представляват тези общности, те искат срещи с експерти от министерствата.    Целта е да се обсъдят “предприетите от България  действия по отношение на Препоръка СМ/Rec(2010)5  на Комитета на Министрите на Съвета на Европа до страните-членки, приета от всички 47 страни-членки на Комитета на министрите, включително България”.   Въпросната Препоръка СМ/Rec(2010)5 има 46 разпоредби, които фактически приравняват еднополовите актове и бракове с останалите, които са на основата на хетеросексуалните отношения. И изискват от националните законодателства вкарването на законови разпоредби, гарантиращи това положение.    Ето например какво четем  в член 18 на Препоръката : “   В член 22 пише : “   Член 25 е категоричен : “   А пък в член 15 пък се казва : “       “През 2018 г. Съветът на Европа предприема преглед на прилагането на Препоръката в страните-членки, като проучва произхождащите от прилагането ѝ промени, които всяка държава е реализирала.   Съветът на Европа вече е уведомил Парламента на Република България и е изпратил въпросник до различни Министерства и институции, чрез който ще бъде събрана информация за официалния преглед “, пише Пол Найденов до министрествата.   И уводмява, че “ паралелно с официалния преглед, тази година неправителствени организации са поканени от Съвета на Европа да извършат паралелно проучване и да изготвят съпътстващ доклад”.   И във връзка с това проучване от ЛГБТ настояват да се срещнат с експерти от министерствата, за да представят “по-подробно Препоръката и процеса на проучването”.   Пол Найденов уведомява, че “трите организации”, които работят в защитата на гейовете и лесбийките, искат да подпомогнат с данните, които разполагат, отговорите на експертите по министерствата.   Писмата са получени тази седмица, а в министерствата са в неведение какво да отговорят.   Първо,  не е ясно кой е определил точно тези три организации да отговарят за прилагането на тази Препоръка. Второ , самата Препоръка не е задължителна за държавите-членки на ЕС.  Трето , никой не може да нарежда на администрацията кого да приема.   Прави впечатление обаче, че действията на Пол Найденов са в синхрон с действията на Софийска община, която за първи път разрешава гей-маратон в парк “Заимов”.   Ето текстът на   Препоръка CM/Rec(2010)5   на Комитета на министрите на държавите-членки   относно мерките за борба срещу дискриминацията въз основа на сексуалната ориентация или половата идентичност     Комитетът на министрите, съгласно условията на чл. 15. б от Статута на Съвета на Европа,   Като има предвид, че целта на Съвета на Европа е постигане на по-голямо единство между своите членове и че тази цел може да бъде постигната, по-специално, чрез съвместни действия в областта на правата на човека;   Като напомня, че правата на човека са универсални и трябва да бъдат признати за всеки индивид, и следователно подчертава своя ангажимент да гарантира равно достойнство за всички човешки същества и упражняване на полагащите се на всеки индивид права и свободи без каквато и да било форма на дискриминация, основана на пол, раса, цвят на кожата, език, религия, политически убеждения или други възгледи, национален или социален произход, принадлежност към национално малцинство, ценз, рождение или друго състояние, в съответствие с Конвенцията за защита на правата на човека и основните свободи (ETS № 5) (занапред “Конвенцията”) и протоколите към нея;   Като признава, че недискриминационното третиране от страна на държавните участници и, когато е уместно, посредством предприети от държавите положителни мерки с цел осигуряване на защита срещу дискриминационното третиране, включително от страна на недържавните участници, са съществени компоненти на международната система защита на правата на човека и основните свободи;   Като признава, че поради своята сексуална ориентация или полова идентичност лесбийките, хомосексуалистите, бисексуалните и транссексуалните лица са понасяли в продължение на векове и все още стават жертви на хомофобия, трансфобия и други видове нетърпимост и дискриминация, включително в рамките на семейството – в това число под формата на криминализация, маргинализация, социално изключване и насилие – и че съществува необходимост от конкретни действия, които да гарантират възможност за тези лица да упражняват пълноценно своите човешки права;   Като има предвид съдебната практика на Европейския съд по правата на човека (занапред “Съдът”) и на други международни правораздавателни органи, които признават, че сексуалната ориентация не може да бъде основание за дискриминация и допринасят за напредъка на защитата на правата на транссексуалните лица;   Като припомня, че в съответствие със съдебната практика на Съда всяка разлика в третирането се счита дискриминираща, ако същата не е обоснована обективно и разумно, тоест ако не преследва легитимна цел и не съществува разумна връзка на пропорционалност между използваните средства и желаната цел;   Като има предвид принципа, според който нито една културна, традиционна или религиозна ценност или каквото и да било правило, произтичащо от “доминираща култура”, не може да бъде използвано като основание за подбуждане към омраза или всякаква друга форма на дискриминация, в това число основаващите се на сексуална ориентация или полова идентичност;   Като има предвид Съобщението на Комитета на министрите до ръководните и други комисии в рамките на Съвета на Европа за насърчаване на междуправителственото сътрудничество в областта на равните права и защитата на достойнството на всички човешки същества, включително лесбийки, хомосексуалисти, бисексуални и транссексуални лица, прието на 2 юли 2008 г. и съответните препоръки;   Като има предвид препоръките, приети от Парламентарната асамблея на Съвета на Европа от 1981 г. насам относно дискриминацията въз основа на сексуалната ориентация или половата идентичност, както и Препоръка № 211 (2007) на Конгреса на местните и регионални власти на Съвета на Европа относно “Свобода на сдружаване и изразяване на лесбийки, хомосексуалисти, бисексуални и транссексуални лица”;   Като оценява положително ролята на комисаря по правата на човека в наблюдението на положението на правата на лесбийките, хомосексуалистите, бисексуалните и транссексуалните лица в държавите-членки по отношение на дискриминацията въз основа на сексуалната ориентация или половата идентичност;   Като има предвид съвместната декларация, подписана на 18 декември 2008 г. от 66 държави пред Общото събрание на ООН, която осъжда нарушенията на правата на човека, основани на сексуална ориентация и полова идентичност, като убийства, изтезания, произволни арести и “лишаване от икономически, социални и културни права, включително правото на здраве”;   Като подчертава, че основаните върху сексуална ориентация или полова идентичност дискриминация и социално изключване може да се преодолеят най-добре посредством приемането на мерки, насочени както към жертвите на този вид дискриминация и изключване, така и към широката общественост;   Препоръчва на правителствата на държавите-членки:   1. да направят преглед на съществуващите законодателни и други мерки, да ги преразглеждат периодично и да събират и анализират съответните данни, с цел наблюдение и коригиране на всяка пряка или косвена дискриминация, основаваща се на сексуална ориентация или полова идентичност;   2. да гарантират ефективно приемане и прилагане на законодателни и други мерки, насочени към борба с дискриминацията, основана на сексуалната ориентация или половата идентичност, да осигуряват зачитане на човешките права на лесбийки, хомосексуалисти, бисексуални и транссексуални лица и да насърчават толерантността към тях;   3. да гарантират, че жертвите на дискриминация са запознати и имат достъп до ефективни средства за правна защита пред националните власти и че, при необходимост, мерките за борба с дискриминацията предвиждат санкции в случай на нарушение, както и съответно обезщетение за жертвите на дискриминация;   4. да се ръководят в своето законодателство, политики и практики от принципите и мерките, съдържащи се в приложението към настоящата препоръка;   5. да гарантират с всички подходящи средства и действия, че настоящата препоръка и приложението към нея са преведени и разпространени възможно най-широко.     I. Право на живот, сигурност и защита от насилие   A. “Престъпления от омраза” и други мотивирани от омраза инциденти   1. Държавите членки следва да гарантират ефективни, бързи и безпристрастни разследвания на предполагаемите случаи на престъпления и други инциденти, при които основателно може да се счита, че сексуалната ориентация или половата идентичност на жертвата представляват мотив за извършителя; също така трябва гарантират специално внимание при разследването на тези престъпления и инциденти в случай, че се предполага, че същите са извършени от служители на правоприлагащите органи или от други лица, изпълняващи служебни функции, както и че отговорните за подобни действия са ефективно предадени на правосъдието и, при необходимост, санкционирани с цел избягване на безнаказаност.   2. При определянето на санкциите държавите-членки следва да гарантират, че мотивите, свързани със сексуалната ориентация или половата идентичност може да бъдат счетени за утежняващо обстоятелство.   3. Държавите-членки следва да предприемат подходящи мерки, за да гарантират, че жертвите и свидетелите на свързаните със сексуалната ориентация или половата идентичност “престъпления от омраза” и други така мотивирани инциденти се насърчават да докладват тези престъпления и инциденти; за тази цел държавите-членки следва да предприемат всички необходими стъпки, за да гарантират, че правоприлагащите структури, включително съдебната система, разполагат с необходимите знания и умения за идентифицирането на такива престъпления и инциденти и предоставят адекватна помощ и подкрепа за жертвите и свидетелите.   4. Държавите членки следва да предприемат подходящи мерки за гарантиране на безопасността и достойнството на всички лица, които са настанени в затвори или изтърпяват друга форма на лишаване от свобода, включително лесбийки, хомосексуалисти, бисексуални и транссексуални лица, и по-специално да вземат предпазни мерки срещу физическото насилие, изнасилване и други форми на сексуално насилие, независимо дали са извършени от други затворници или служители; мерките следва да се вземат по начин, който осигурява защита и зачитане на идентичността на пола на транссексуалните лица.   5. Държавите-членки следва да гарантират събиране и анализ на данните за разпространението и естеството на основаните на сексуална ориентация или полова идентичност дискриминация и нетърпимост, и по-специално по отношение на свързаните със сексуалната ориентация или половата идентичност “престъпления от омраза” и мотивирани от омраза инциденти.   B. “Подбуждане към омраза”   6. Държавите-членки следва да предприемат подходящи мерки за борба с всички форми на изразяване, включително в медиите и Интернет, които може основателно да бъдат възприети като насочени към подбуждане, разпространение или насърчаване на омраза или други форми на дискриминация спрямо лесбийки, хомосексуалисти, бисексуални и транссексуални лица. Подобно “подбуждане към омраза” следва да бъде забранено или публично заклеймено при необходимост. Всички мерки следва да зачитат основното право на свобода на изразяване в съответствие с чл. 10 от Конвенцията и съдебната практика на Съда.   7. Държавите-членки следва да повишават осведомеността сред публичните органи и обществените институции на всички равнища относно тяхното задължение да се въздържат от изявления, особено в медиите, които може основателно да бъдат възприети като легитимиращи омраза или дискриминация.   8. Държавните служители и останалите държавни представители трябва да бъдат насърчавани да поощряват толерантността и зачитането на човешките права на лесбийки, хомосексуалисти, бисексуални и транссексуални лица всеки път когато започнат диалог с ключови представители на гражданското общество, в това число медии и спортни организации, политически организации и религиозни общности.   II. Свобода на сдружаване   9. Държавите-членки следва да предприемат подходящи мерки, за да гарантират, в съответствие с чл. 11 от Конвенцията, че правото на свободно сдружаване може да бъде ефективно упражнявано без дискриминация, основана на сексуалната ориентация или половата идентичност; по-специално следва да бъдат предотвратени и премахнати дискриминационните административни процедури, включително излишните формалности при регистрацията и практическото функциониране на сдруженията; също така трябва да се вземат мерки за предотвратяване на злоупотребата с правни и административни разпоредби, като например свързаните с налагането на ограничения въз основа на обществено здраве, обществен морал и обществен ред.   10. Достъпът до публично финансиране за неправителствените организации следва да бъде гарантиран без дискриминация въз основа на сексуалната ориентация или половата идентичност.   11. Държавите-членки трябва да предприемат подходящи мерки за ефективна закрила на защитниците на човешките права на лесбийки, хомосексуалисти, бисексуални и транссексуални лица от враждебност и агресия, на които могат да бъдат изложени, включително в случаите, в които предполагаемите извършители са държавни служители, с цел да им се предостави възможност свободно да извършват дейността си, в съответствие с Декларацията на Комитета на министрите на Съвета на Европа за действия за подобряване закрилата на защитниците на правата на човека и за насърчаване на тяхната дейност.   12. Държавите-членки следва да гарантират, че неправителствените организации, защитаващи човешките права на лесбийки, хомосексуалисти, бисексуални и транссексуални лица са надлежно консултирани по отношение на приемането и прилагането на мерки, които могат да окажат въздействие върху човешките права на тези лица.   III. Свобода на изразяване и мирни събирания   13. Държавите-членки следва да предприемат подходящи мерки, за да гарантират, в съответствие с член 10 от Конвенцията, че правото на свобода на изразяване може да бъде ефективно упражнявано без дискриминация въз основа на сексуалната ориентация или половата идентичност, включително по отношение на свободата на получаване и разпространява информация по теми, които се занимават със сексуална ориентация или полова идентичност.   14. Държавите-членки следва да предприемат подходящи мерки на национално, регионално и местно равнище, за да гарантират, че правото на свобода на мирни събирания, както е предвидено в чл. 11 от Конвенцията, може да бъде ефективно упражнявано без дискриминация въз основа на сексуалната ориентация или половата идентичност.   15. Държавите-членки следва да гарантират, че правоприлагащите органи предприемат подходящи мерки за защита на участниците в мирните демонстрации в подкрепа на човешките права на лесбийки, хомосексуалисти, бисексуални и транссексуални лица от всякакви опити за незаконно нарушаване или възпрепятстване на ефективното упражняване на правото им на свобода на изразяване и мирно събиране.   16. Държавите-членки следва да предприемат подходящи мерки за предотвратяване на ограниченията по отношение на ефективното упражняване на правото на свобода на изразяване и мирни събирания в резултат на злоупотреба с правни или административни разпоредби, например от съображения за общественото здраве, обществения морал и обществения ред.   17. Обществените власти на всички равнища следва да бъдат насърчавани да осъждат публично, особено в медиите, всяка форма на незаконна намеса в правото на лица и групи от хора да упражняват своята свобода на изразяване и мирни събирания, особено когато се отнася до човешките права на лесбийки, хомосексуалисти, бисексуални и транссексуални лица.   IV. Право на зачитане на личния и семейния живот   18. Държавите-членки следва да гарантират отмяната на всяко дискриминационно законодателство, криминализиращо доброволните еднополови сексуални действия между пълнолетни, включително всички различия по отношение на възрастта за правновалидно съгласие за еднополови сексуални актове и други хетеросексуални актове; също така следва да предприемат подходящи мерки, за да гарантират, че разпоредбите на наказателното право, които поради своята формулировка може да доведат до дискриминационно прилагане, са изцяло отменени, изменени или прилагани по начин, който е съвместим с принципа на недискриминация.   19. Държавите-членки следва да гарантират, че личните данни, отнасящи се до сексуалната ориентация или половата идентичност на дадено лице не се събират, съхраняват или използват по друг начин от страна на публичните институции и най-вече от структурите на правоприлагащите органи, освен когато това е необходимо за изпълнението на конкретни, законни и правомерни цели; съществуващите записи, които не отговарят на тези принципи следва да бъдат унищожавани.   20. Предварителните изисквания за правното признаване на смяната на пола, включително физическите промени, следва да бъдат редовно преразглеждани, с цел премахване на неправомерните изисквания.   21. Държавите-членки следва да предприемат подходящи мерки за гарантиране на цялостно правно признаване на смяната на пола на дадено лице във всички области на живота, по-специално като се даде възможност за промяна на името и пола в официалните документи по бърз, прозрачен и достъпен начин; държавите-членки следва също да гарантират, при необходимост, съответното признаване на промените от страна на недържавни организации по отношение на ключови документи, като образователни удостоверения или служебни бележки.   22. Държавите-членки следва да предприемат всички необходими мерки, за да гарантират, че след като смяната на пола е завършена и законно призната в съответствие с параграфи 20 и 21 по-горе, правото на транссексуалните лица да сключват брак с лица от пол, противоположен на техния нов пол, е ефективно гарантирано.   23. Когато националното законодателство предоставя права и задължения на несемейните двойки, държавите-членки следва да гарантират, че същото се прилага по недискриминационен начин както спрямо еднополовите, така и по отношение разнополовите двойки, включително във връзка с пенсиите за преживели лица и правата на владение и ползване.   24. Когато националното законодателство признава регистрираните еднополови партньорства, държавите-членки следва да се стремят да гарантират, че техният правен статут и техните права и задължения са еднакви с тези на хетеросексуалните двойки в сходно положение.   25. Когато националното законодателство не признава и не предоставя права или задължения на регистрираните еднополови партньорства и несемейните двойки, държавите-членки се приканват да разгледат възможността за предоставяне, без каквато и да било дискриминация спрямо разнополовите и еднополовите двойки, на правни или други средства за разрешаване на практическите проблеми, свързани със социалната действителност, в която живеят.   26. Като има предвид, че най-добрите интереси на детето трябва да бъдат от първостепенно значение в решенията относно родителска отговорност или попечителство над дете, държавите-членки следва да гарантират, че тези решения се вземат без дискриминация въз основа на сексуалната ориентация или половата идентичност.   27. Като има предвид, че най-добрите интереси на детето трябва да бъдат от първостепенно значение в решенията относно осиновяванията на дете, държавите-членки, чието законодателство позволява осиновяването на деца от несемейни лица, следва да гарантират неговото прилагане без дискриминация въз основа на сексуалната ориентация или половата идентичност.   28. Когато националното законодателство позволява асистирано репродуктивно лечение за самотни жени, държавите-членки следва да се стремят да гарантират достъпа до такова лечение без дискриминация въз основа на сексуалната ориентация или половата идентичност.   V. Трудова заетост   29. Държавите-членки следва да гарантират изготвянето и прилагането на подходящи мерки, които да осигуряват ефективна защита срещу дискриминация въз основа на сексуалната ориентация или половата идентичност в областта на заетостта и професиите, както в публичния, така и в частния сектор. Тези мерки следва да обхващат условията за достъп до заетост и повишения, освобождаването, заплащането и останалите условия на труд, в това число предотвратяването, борбата и санкционирането на тормоза и различните форми на виктимизация. 30. Особено внимание следва да се обърне на осигуряването на ефективна защита на правото на личен живот на транссексуалните лица в контекста на заетостта, най-вече по отношение на кандидатстването за работа, за да се избегне всяко неуместно разкриване на тяхната предишна смяна на пола или предишно име на работодателя и служителите.   VI. Образование   31. Като вземат под надлежно внимание висшите интереси на детето, държавите-членки следва да предприемат подходящи законодателни и други мерки, насочени към образователния персонал и учениците, за да гарантират, че правото на образование може да бъде ефективно упражнявано без дискриминация въз основа на сексуалната ориентация или половата идентичност; това включва най-вече гарантирането на правото на децата и младите хора на образование в безопасна среда, свободна от насилие, тормоз, социално изключване или други форми на дискриминационно и унизително отношение, свързани със сексуалната ориентация или половата идентичност.   32. Като се вземат под надлежно внимание висшите интереси на детето, за тези цел следва да бъдат предприети подходящи мерки на всички равнища за насърчаване на взаимната толерантност и уважение в училищата, независимо от сексуалната ориентация или половата идентичност. Това следва да включва предоставянето на обективна информация по отношение на сексуалната ориентация и половата идентичност, например в училищните програми и учебните материали, както и предоставяне на необходимата информация, защита и подкрепа на ученици и студенти, които да им дадат възможност да живеят според своята сексуална ориентация и полова идентичност. Също така държавите-членки могат да изготвят и прилагат политики и планове за действие за безопасността и равнопоставеността в училищата, както и да осигуряват достъп до подходящо антидискриминационно обучение или подкрепа и учебни помагала. Тези мерки следва да вземат предвид правата на родителите по отношение на образованието на децата си.   VII. Здравеопазване   33. Държавите-членки следва да предприемат подходящи законодателни и други мерки, за да гарантират най-високи стандарти за ефективно използване на здравни услуги без дискриминация въз основа на сексуалната ориентация или половата идентичност; по-специално, следва да се вземат под внимание специфичните нужди на лесбийки, хомосексуалисти, бисексуални и транссексуални лица при разработването на националните планове за здравеопазване, мониторинга и оценката на качеството на здравните услуги, включително мерки за предотвратяване на самоубийство, здравни изследвания, медицински учебни програми, курсове и материали за обучение.   34. Подходящи мерки следва да бъдат предприети, за да се избегне класифицирането на хомосексуалността като заболяване, в съответствие със стандартите на Световната здравна организация.   35. Държавите-членки следва да предприемат съответните мерки, за да гарантират ефективен достъп до подходящи услуги за смяна на пола, включително психологически, ендокринологични и хирургически становища в областта на здравните грижи за транссексуални лица, без същите да подлежат на необосновани изисквания; никое лице не трябва да бъде подлагано на процедури за смяна на пола без неговото или нейното съгласие.   36. Държавите-членки следва да предприемат подходящи законодателни и други мерки, за да гарантират, че всички решения за ограничаване на покриваните от здравното осигуряване разходи за процедури за смяна на пола са законосъобразни, обективни и пропорционални.   VIII. Жилищно настаняване   37. Следва да бъдат взети мерки, гарантиращи ефективен и равнопоставен достъп до адекватно жилище за всички лица, без дискриминация въз основа на сексуалната ориентация или половата идентичност; по-специално тези мерки следва да бъдат насочени към осигуряване на защита срещу дискриминационни изселвания, както и към гарантиране на равни права при придобиване и запазване на собственост върху земя и друго имущество.   38. Надлежно внимание следва да се обърне на рисковете, на които са изложени бездомните лесбийки, хомосексуалисти, бисексуални и транссексуални лица, в това число млади хора и деца, които могат да бъдат особено уязвими по отношение на социалното изключване, включително от собствените си семейства; в тази връзка, съответните социални услуги следва да бъдат предоставяни въз основа на обективна оценка на необходимостите на всеки индивид, без дискриминация.   IX. Спорт   39. Хомофобията, трансфобията и дискриминацията въз основа на сексуалната ориентация или половата идентичност в спорта са, както расизмът и останалите форми на дискриминация, неприемливи и срещу тях трябва да се противодейства.   40. Спортните дейности и съоръжения следва да бъдат отворени за всички без дискриминация въз основа на сексуалната ориентация или половата идентичност; по-специално, следва да се вземат ефективни мерки за предотвратяване, противодействие и санкциониране на използването на дискриминационни обиди по отношение на сексуалната ориентация или половата идентичност по време и във връзка със спортни събития.   41. Държавите-членки следва да насърчават диалога със спортните асоциации и фенклубовете и да ги подкрепят в действията за повишаване на осведомеността относно дискриминацията спрямо лесбийки, хомосексуалисти, бисексуални и транссексуални лица в спорта, както и в осъждането на проявите на нетърпимост към тях.   X. Право на убежище   42. В случаите, в които държавите-членки имат международни задължения в това отношение, същите следва да признават, че основателният страх от преследване поради сексуална ориентация или полова идентичност може да представлява уважителна причина за предоставяне на статут на бежанец и убежище съгласно националното законодателство.   43. Държавите-членки следва да гарантират най-вече, че търсещите убежище лица не се изпращат в държави, в които животът или свободата им биха могли да бъдат застрашени или където съществува риск да бъдат подлагани на изтезания, нечовешко или унизително отнасяне или наказание въз основа на сексуалната ориентация или половата идентичност.   44. Търсещите убежище лица следва да бъдат защитени от всякакви дискриминационни политики или практики въз основа на сексуална ориентация или полова идентичност; по-специално, следва да бъдат взети подходящи мерки за предотвратяване на риска от физическо насилие, включително сексуално насилие, вербална агресия или други форми на тормоз срещу търсещите убежище лишени от свобода лица, както и за гарантиране на достъпа им до информация във връзка с тяхното особено положение.   XI. Национални структури за правата на човека   45. Държавите-членки следва да гарантират, че националните структури за правата на човека разполагат с ясни правомощия за справяне с дискриминацията въз основа на сексуалната ориентация или половата идентичност; по-специално те следва да имат възможност да отправят препоръки за законодателни актове и политики, да повишават осведомеността сред широката общественост, както и – в рамките на предвиденото от националното законодателство – да разглеждат индивидуалните жалби по отношение на частния и публичния сектор, да образуват или да участват в съдебни производства.   XII. Многостранна дискриминация   46. Държавите-членки се насърчават да предприемат мерки, за да гарантират, че законовите разпоредби в националното законодателство, забраняващи или предотвратяващи дискриминацията, предвиждат и защита срещу многостранната дискриминация, включително въз основа на сексуалната ориентация или половата идентичност; националните структури за правата на човека трябва да разполагат с широки правомощия, за да им се даде възможност за справяне с тези проблеми.          ", "date": "2018.05.19", "title": "Гейове и лесбийки се активизираха"}
{"url": "http://www.classa.bg/%D1%81%D0%B2%D1%8F%D1%82/item/382135-%D0%B7%D0%B0%D0%B1%D1%80%D0%B0%D0%BD%D0%B0-%D0%B7%D0%B0-%D0%B4%D0%B8%D0%B7%D0%B5%D0%BB%D0%B8-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F", "text": "Градската управа в Хамбург заяви в сряда, че е започнала да поставя знаци, ограничаващи движението на определени дизелови автомобили по дадени улици в града. Това е първата забрана за по-старите дизелови автомобили в голям немски град. Решението бе взето, като съдът в Германия обяви през февруари, че градските власти имат право да налагат подобни ограничения.   Екологичните власти в Хамбург заявиха, че тази седмица са поставили около 100 знака, които обявяват забраната на достъпа за дизелови автомобили до две улици в града. Табелите предлагат и указания за алтернативни маршрути.     Германските градове са под огромен натиск да предприемат мерки за чист въздух, за да намалят заболяванията, причинени от вредните емисии на автомобилите. Забраната за дизелите обаче е своеобразен удар по голямата гордост на страната – нейната автомобилна индустрия. Перспективата градовете в Германия и ЕС да забранят дизеловите автомобили ще има мащабни последици върху бъдещето на европейската автомобилна промишленост.   Хамбург все още чака да разбере от съда дали ще бъде разрешено властта да прилага забраната за всички автомобили с двигатели, които не отговарят на стандарта „Евро 6“, или само на далеч по-малкия брой, които не успяват да постигнат нормата „Евро 5“. „Очакваме да въведем забрана за карането [на дизелови коли] през май. Ето защо е необходимо да получим писмено изявление за решението от административния съд в Лайпциг“, каза Бьорен Марзан, говорител по околната среда в Хамбург.   Природозащитниците казват, че мерките в Хамбург не са достатъчни, защото са насочени само към избрани улици, където има станции за мониторинг на въздуха. Те се притесняват, че отклоненията в маршрутите ще накарат собствениците на дизелови автомобили да изминават по-дълги разстояния и на практика да отделят повече вредни емисии.   „Има само четири мониторингови станции в Хамбург и [въздухът] се оценява според техните резултати, въпреки че лимитите, определени от Европейския съюз, се нарушават в много части на града“, заяви Пол Шмид, говорител на Асоциацията за опазване на околната среда и опазване на природата в Хамбург.   Съдът обеща окончателно изявление до края на тази седмица. Очаква се по време на първоначалната фаза на забраната да не бъдат налагани глоби, което цели да позволи на шофьорите да свикнат с промяната.     Градската управа обмисля и други решения за подобряване на качеството на въздуха, като например разгръщането на мрежа електрически автобуси, но е стигнала до заключението, че частичната забрана за колите с дизелово гориво ще бъде най-ефективното решение.", "date": "2018.05.19", "title": "Забрана за дизели в Германия"}
{"url": "http://www.classa.bg/%D1%81%D0%B2%D1%8F%D1%82/item/382136-%D0%BA%D0%BE%D0%B3%D0%B0%D1%82%D0%BE-%D0%B8-%D1%86%D0%B5%D0%B7%D0%B0%D1%80-%D1%81%D1%82%D0%B0%D0%BD%D0%B0-%D0%BC%D0%B0%D0%BA%D0%B5%D0%B4%D0%BE%D0%BD%D0%B5%D1%86", "text": "\r\n     Реформата в учебниците по история ще е наложителна, ако югозападната ни съседка и Гърция се споразумеят да бъде прието името \"Република Илинденска Македония\". Съкратено - РИМ. Ако не друго, поне е по-благозвучно от БЮРМ... \r\n   Оставяме настрана цялата ирония в това, че министър-председателите на Гърция и Македония се разбраха (донякъде) за името не къде да е, а в София. Те се опитаха да запазят в тайна обсъждания вариант, който да сложи край на четвъртвековния им спор. \r\n   \r\n   Няма обаче държавен секрет, който да убегне на агент Ив... вицепремиера Красимир Каракачанов. Председателят на ВМРО изпревари всички, като \"изпусна\" информацията, че обсъжданото име е \"Илинденска Македония\". И не го направи на маса пред някой съпартиец, ами в национален ефир. Иди я спри сега тази лавина... \r\n   Съкращението РИМ няма как да е случайно. Без да искат, гърците може би са паднали в капана на братята македонци, които чрез името на държавата си ще посегнат към още една стара история - тази на Древен Рим. \r\n    Александър Велики вече не им стига. Стане ли Македония \"РИМска\", Гай Юлий Цезар ще се окаже Гоце Илиев Цезарски, а националната гордост на съседите ще бъде подсилена с претенциите, че са наследници на втора империя.  \r\n   Че нали дядото на Ромул и Рем, основателите на република, е наследник на бегълци от Троя. В неговата кръв покрай гръцкото все ще се намери и капка македонско. Нищо чудно скоро да се окаже, че в Македония не се говори диалект на българския език, а кирилизиран и подобрен латински. \r\n   Тъкмо Божидар Димитров ще си отдъхне от това да брани хановете и царете на България от македонизиране. Да му мислят колегите му в Италия. \r\n   И ето как на Балканите бавно ще се надигне втори РИМ - с доста по-малко възможности, но с дори повече претенции.  \r\n   Ще видите първите прояви, когато братята македонци отново обновят знамето си. Някогашната Звезда на Вергина, понастоящем стилизирано слънце, ще загуби единия си лъч. Така лъчите ще останат седем - колкото и са хълмовете на Рим... Как ли ще се изненада папа Франциск, когато разбере, че Ватикана е изнесен филиал на Охридската архиепископия? \r\n   Като всичко, свързано с югозападната ни съседка, у нас веднага тръгнаха шеги с новото възможно име. Като тази, че \"Македония ще се казва Илинденска, защото ако работиш (на Илинден) те удря гръм\". \r\n   Самите македонци също се шегуват с името и с връзката с Илинденското въстание. Има го предположението, че името е предложено от самите гърци, за да ядосат Турция. Един вид служебна победа във въстанието, защото \"турците са взели допинг\". А в следващия епизод на сагата: Турция ще се обяви против приемането на РИМ в НАТО. \r\n Има предложение и черешовото топче да е новият герб на страната като то ще е символ на македонската \"техническа иновативност\". \r\n   У нас, разбира се, се появи и нова порция от \"по-добри\" предложения за името - Жолта Македония (на името на популярна ракия), Гергьовденска Македония или чисто и просто Югозападна България. \r\n   А самите македонци още преди години предложиха и друг, изненадващо сполучлив и самоироничен вариант: Крушевска Уставна Република Македония. \r\n   Ще ви оставим сами да си визуализирате съкращението. \r\n  ", "date": "2018.05.19", "title": "Когато и Цезар стана македонец"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382137-%D1%81%D0%B2-%D1%81%D0%B2%D0%B5%D1%89%D0%B5%D0%BD%D0%BE%D0%BC%D1%8A%D1%87%D0%B5%D0%BD%D0%B8%D0%BA-%D0%BF%D0%B0%D1%82%D1%80%D0%B8%D0%BA%D0%B8%D0%B9-%D0%B1%D1%80%D1%83%D1%81%D0%B5%D0%BD%D1%81%D0%BA%D0%B8-%D0%BF%D1%80%D1%83%D1%81%D0%BA%D0%B8-%D0%B8-%D0%BC%D1%8A%D1%87%D0%B5%D0%BD%D0%B8%D1%86%D0%B8-%D0%B0%D0%BA%D0%B0%D0%BA%D0%B8%D0%B9,-%D0%BC%D0%B5%D0%B0%D0%BD%D0%B4%D1%8A%D1%80-%D0%B8-%D0%BF%D0%BE%D0%BB%D0%B8%D0%B5%D0%BD", "text": "    Тези свещеномъченици пострадали за Христовата вяра през времето на император Юлиан Отстъпник (361–363 г.) в гр. Пруса, наричан още Бруса (във Витиния , Мала Азия ). Царският наместник Юний, управител на Витиния, който дошъл на лечение в Бруса, където имало прочути горещи минерални води, довел тези християни – духовни лица при горещите води и запитал Патрикий:   - Кой е създал тия лековити води, ако не нашите богове Ескулап и други, на които ние се кланяме?   Свети Патрикий отговорил:     - Ваши богове са демоните, а тия води, както и всичко друго, е създал Христос, нашият Господ и Бог. Тогава наместникът го запитал:   - А дали твоят Христос би те спасил, ако аз те хвърля в тая вряла вода? Светителят отговорил:   - Ако иска, Той може да ме запази цял и невредим, макар аз да желая в тая вряла вода да се освободя от тоя временен живот, за да живея вечно с Христа. Но нека бъде върху мене Неговата свята воля, без която ни косъм не пада от главата на човека!   Като чул това наместникът заповядал да хвърлят Патрикий във врялата вода. Горещи капки се пръснали по всички страни и попарили мнозина от присъствуващите, но светителят Божи, който пребивавал в постоянна молитва, останал невредим, като да е стоял в хладка вода.   Виждайки това, наместникът се вбесил от ярост и срам и заповядал да отсекат със секира главите на епископ Патрикий и тримата негови свещеници. Незлобивите Христови последователи се помолили и навели главите си под секирата на палача и един след друг преминали в блаженото безсмъртие на небесните селения, в които има \"много жилища\" (Йоан 14:2) за всички, които са възлюбили явяването на нашия Господ и Спасител Иисус Христос (2Тим. 4:8).", "date": "2018.05.19", "title": "Св. свещеномъченик Патрикий Брусенски (Пруски) и мъченици Акакий, Меандър и Полиен"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382132-%D0%BE%D1%82%D0%B2%D0%B0%D1%80%D1%8F%D0%B9%D1%82%D0%B5-%D1%81%D1%82%D1%8A%D0%BA%D0%BB%D0%B0%D1%80%D1%81%D0%BA%D0%B8-%D0%B0%D1%82%D0%B5%D0%BB%D0%B8%D0%B5%D1%82%D0%B0", "text": "Бойко се разсърди, че медицинските сестри протестирали под прозорците му.  Давал 5 милиарда за здравеопазването, ако продължавал така, накрая щял да счупи държавата – от щедрост.  Прав е, но се усеща, че повече мисли да не счупят прозорците му.   И, разбира се, проблемът не е в това, колко даваш, а как се харчи даденото.  Бойко няма да го запомнят с това, че е бил „председател“ на Европа, а с нещо далеч по-дребно – ако успее да постигне някакъв ред в здравеопазването.  Но зает с Европа, той прехвърля проблема на други.  И сякаш не разбира, че го търсят/ще го търсят за всичко, защото сам се постави в ролята на Арбитъра.  Да си пази прозорците тогава.   Здравният министър Ананиев тия дни каза, че лекарите от Врачанската и Ловешката болници били виновни, понеже „търпели порочни практики“ – след такава глупост как да не замерят заместничката му с яйца.  Ананиев не знае ли, къде, всъщност, изтичат парите?  Знае, разбира се, но не смее да каже.   Цецка Ц. пък си трае – а Бойко й даде срок от три месеца, за да изпълни препоръките на Европейската комисия за съдебната реформа.  Камбаните на „Ал. Невски“ не биха тържествено, обаче трите месеца минаха. И?   Цецка най-сетне схвана, колко ценно в нейния случай е мълчанието.  За разлика от Захариева, която отдавна няма никакъв контрол над дърдоренето си.  Авторитетни икономисти казват, че „българите ще настигнат по доходи средния европеец след 24 години“.  Нашата бърборана обаче казва, че това ще стане след само 10 години.  И сякаш не е чела годишния доклад на Еврокомисията, според който ние сме първенци в ЕС по неравенство на доходите.   Най-големият майтап на Прехода е, как узряват нашите „управници“-скорозрейки.  Сещам се сега и за министъра на културата Банов: емнаха го преди време, че е поздравил Криско за рождения му ден.  А той чистосърдечно си призна за зреенето: когато бил 15 години директор на театъра в Хасково, тръпнел някой министър на културата да го поздрави за рождения ден!  Щял да лети тогава и да е мотивиран да прави много повече неща! Да ти имам летенето!  На тоя спокойно могат да му чупят прозорците – и така да ускорят летежа му.   Личната биографка на Бойко направи равносметка на първата година на третия му кабинет – заглавието беше :“Успехи навън и крехък баланс в коалицията“.  Да ти се не види и коалицията, скъпа.  Мерим лигавенията на „коалицията“ – докато българите умират най-млади в ЕС /а и в Европа изобщо/ и сме с най-висока смъртност в ЕС.   Същата авторка написа, че „Борисов е човекът, на когото всички разчитат да е мирен регионът“.  По този начин и тя се опита да счупи няколко джама на Бойко.  Надявам се, че той изобщо не й е повярвал, или поне не изцяло. Това би било много опасно: освен, че си Арбитър на тираджиите, да се мислиш и за първи миротворец на Балканите.  Трябва да си луд, за да се нагърбиш с тази роля.   Преди време Костадин Филипов, един истински познавач на „региона“, написа крайно интересна дописка за „балканското лидерство“, подзаглавието й беше „Биографиите на водачите – крайно подозрителни на младини, умело прикривани в настоящето и забравени в бъдеще“.  Ясна ви е картинката. Да се надяваме, че тя е ясна и за Бойко.   Той, за негова чест, си призна, когато започна третия си мандат, че „Няма радост в управлението“.  Нямало и тщеславие – но това да го пропуснем, за да не ми счупят прозорците.   Тия дни Любен Дилов – Син коментираше твърдението на Бойко, че „няма нищо общо с цензурата“; и разказа следната история, цитирам я дословно: „За цялата ми журналистическа кариера, особено докато бях главен редактор на „Новинар“, премиерът веднъж е упражнил натиск. По следния начин: обади ни се с Миро Боршош да пита нарочно ли сме му пуснали толкова грозна снимка… Ние казахме: „Нарочно“ – защото как да пуснеш снимка, без да искаш?! „Добре“ – каза той и затвори телефона. А можеше да каже „Лошо“, например…“ /край на цитата/  След този мил спомен, на Любчо Дилов явно няма да му чупят прозорците.   Бойко има обаче доста по-големи ядове, в сравнение с една „грозна“ снимка.  Медиите на/край Прокопиев разпространиха новината, че  мон шери Макрон внезапно наритал Бойко, казал му: „Така е Бойко, ще вървят заедно европейските държави, които спазват общите правила и искат веднага бързи реформи. Не можем да чакаме онези, които правят малки крачки, в последния възможен момент“.   Въпросните медии представиха нещата така, сякаш Макрон е издърпал ушите на самия Бойко – а пък услужливите, засега, медии си замълчаха.  Наложи се нашият човек да уточнява, че критиката е адресирана към кандидатите за ЕС от Западните Балкани и да се оплаче, че го щавят с фалшиви новини.  Сигурно вече е наясно, че далеч по за предпочитане е да ти сложат грозна снимка.   Пак тия медии навремето му направиха номера с фалшивата дописка на „Франкфуртер алгемайне цайтунг“.  Това беше прекрасен пример, как автори с претенции /“Дойче веле“/ се препитават с файтонджийски масали.   Но и Бойко си заслужава компроматите, поне от това естество – докато се ослушва за финансирането на някои медии от чуждестранни фондации.  Виж какво прави Орбан, бъди Опако Момче и ти.   Тъй или иначе, българското Европредседателство приключва. Опозицията доста време гледаше на боб, какво може да го провали. Нищо, разбира се.  Тези процедури са намислени така, че да няма провали.  Идеята да се вдигне шум за Западните Балкани беше добра, още повече, че членството им в ЕС е видение от далечното бъдеще.  Никога балканските лидери не са се ласкаели толкова обилно помежду си.  Следва поетапно чупене на прозорци.   „Моншеритата“ не изневериха на себе си – те са царе в поощряването на миражи, салонни кавалери и дами, на които не бива прекалено да се вярва.  Но пък никога не сме били толкова добре с Турчина, двамата с Падишаха са чик до чик.   Да се надяваме, че Нашият не си губи времето с Иван Кръстев, според когото няма да има „студена война“.  И понеже тя е в разгара си, да си налягаме парцалите.   Междувременно, съобщиха ни, че Бойко е „минал“ Стамболов и вече е най-дълго управлявалият демократичен премиер.  А според Валери Найденов, на когото може да се вярва, „Чукне ли 10 години на поста, Борисов може да изкара и 20“.  Преди време Бойко се похвали, че е построил повече от Живков – и не му счупиха прозорците.  Почти в същото време стана ясно, че покупателната способност на Народа е достигнала онази от 1988 година. Най-сетне.  Никой не обърна внимание на този празничен факт, новите еничари си затраяха.  Политическата Секта – също, сигурно съчиняваха отговор на въпроса, защо толкова скотски обедня немалка част от Народа.  Още го съчиняват.   Отваряйте стъкларски ателиета.  ", "date": "2018.05.19", "title": "Отваряйте стъкларски ателиета!"}
{"url": "http://www.classa.bg/%D1%81%D0%B2%D1%8F%D1%82/item/382133-%D0%B8%D1%82%D0%B0%D0%BB%D0%B8%D1%8F-%D0%B2%D1%8A%D0%B2%D0%B5%D0%B6%D0%B4%D0%B0-%D0%B1%D0%B5%D0%B7%D1%83%D1%81%D0%BB%D0%BE%D0%B2%D0%B5%D0%BD-%D0%B1%D0%B0%D0%B7%D0%BE%D0%B2-%D0%B4%D0%BE%D1%85%D0%BE%D0%B4-%D0%BE%D1%82-780-%D0%B5%D0%B2%D1%80%D0%BE", "text": "Антисистемното Движение “5 звезди” обяви днес, че е сключило окончателно споразумение с крайнодясната партия “Лига” за сформиране на управляваща коалиция в Италия, предаде Ройтерс, цитирана от БТА. И двете партии се смятат за евроскептични. Програмата на двете популистки партии призовава за незабавно отменяне на санкциите срещу Русия и преразглеждане на икономическото управление на Европейския съюз, включително на редица договори като т. нар. фискален пакт. Програмата обаче не предвижда излизане на Италия от еврозоната, нито референдум по въпроса.       В първоначален вариант на програмата се предвиждаше въвеждане на “технически мерки от икономическо и юридическо естество, които ще позволят на страните членки да излязат от европейския Икономически и паричен съюз и по този начин да преоткрият своята валутна независимост”.   Двете партии се отказаха и от възможността да поискат от ЕЦБ, ръководена от италианеца Марио Драги, да отпише 250 млрд. евро от италианския дълг, държани под формата на държавни ценни книжа.   Програмата обаче включва въвеждането в страната на безусловен базов доход* от 780 евро месечно на човек.   Двете партии са постигнали съгласие и по въпроса за пенсионната реформа. Тя предвиждаше възрастта за пенсиониране да е 66 години и 7 месеца, а догодина да стане 67 години. Вероятно двете партии ще въведат възможност за пенсиониране при “праг 100”, тоест това означава възможност за пенсиониране при сумата 100, получена от събирането на възрастта и годините стаж (например 64 години и 36 години осигурителен стаж).   Най-деликатният въпрос между двете партии е този за имиграцията, като Лига защитава по-твърд подход в сравнение с Движение “Пет звезди”.   Италия е третата икономика в еврозоната. Тя обаче е в криза от години, като държавният дълг възлиза на около 132 процента от БВП – най-високия в еврозоната след този на Гърция, отбелязва Ройтерс.   Окончателното коалиционно споразумение ще бъде подложено на одобрение от членовете на Движението “Пет звезди” днес, съобщи лидерът на движението Луиджи Ди Майо, цитиран от ДПА. Очаква се партия “Лига” също да се консултира със своята членска маса за коалиционното споразумение. Тя ще организира неофициални секции за гласуване на обществени места през уикенда.   Двете популистки партии сключиха коалиционно споразумение близо два месеца и половина след парламентарните избори в Италия на 4 март, които не излъчиха категоричен победител. Ако преговорите между тях се бяха провалили, това на практика щеше да означава свикване на нови избори.   Италиански медии вече правят спекулации за името на премиера, който двете партии ще предложат. Споменават се имената на 62-годишния Гуидо Табелини, който е икономист, на дипломатката Елизабета Белони, 59-годишната главна секретарка на министерството на външните работи, на 50-годишния Микеле Джерачи, който е професор по икономика в Шанхай, и на президента на италианските корабостроителници “Финкантиери”, 63-годишния Джампиеро Масоло.   Според италианската конституция министрите в правителството се назначават от президента по препоръка на избрания премиер.    ", "date": "2018.05.19", "title": "Италия въвежда безусловен базов доход от 780 евро"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382126-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-19-%D0%BC%D0%B0%D0%B9", "text": "ОВЕН ( 21 март - 20 април ) Днес е добре, да подадете ръка на нуждаещите се или да дарите пари за благотворителност. Новите бизнес въпроси, няма да доведат до желания резултат. Денят е добър за релакс сред природата, в кръг от близки приятели и с любимото хоби. Една активна кореспонденция по интернет, ще ви помогне да облекчите вътрешно си напрежение. ТЕЛЕЦ ( 21 април - 21 май )  Ранните сутрешни часове, настроението ви може да се развали от внезапното обаждане на стар приятел. Опитайте се да бъдете по-малко чувствителни и подозрителни и не внасяйте проблемите на другите хора в живота си. За пътувания и ремонти, деня не е добър. По-добре прекарате вечерта сами с книга в ръце. БЛИЗНАЦИ ( 22 май - 21 Юни ) Слушайте внимателно всичко, което се казва, около вас. Много интересни и значителни новини ще чуете и ще погледнете на хората, които познавате, от различна страна. Не претоварвайте стомаха си, избягвайте екзотични ястия и алкохол. Това може сериозно да подкопае здравето ви.   РАК ( 22 юни - 23 юли ) Днес трябва да пазите в тайна не само личния си живот и бъдещите си планове, но и номера на личната си сметка и пароли на електронна поща. Възможни са измами и кражби, така че бъдете внимателни. От това колко правилни са решенията ви, ще зависят бъдещите отношения с избраника ви. ЛЪВ ( 24 юли - 23 август ) Колкото по-бързо разберете какво се случва наоколо, толкова по-бързо ще предприемете действия. Буквално, във всички сфери на живота ви, се очакват промени, така че се настройте позитивно. Следете за психичното си състояние и не изпускайте \"пара\" при всяка възможност. По-добре се уединете, но не създавайте конфликтни ситуации. ДЕВА ( 24-ти август - 23 септември ) Трябва да действате последователно и да се държите с другите сдържано. Някои от колегите или приятелите, ще ви разиграват, което може да се обърне в обида и неразбиране от ваша страна. Романтично запознанство посред бял ден, ще ви изненада, но също така и вдъхнови за благородни дела. Едно от тях, може да е огромен букет цветя за любимата . ВЕЗНИ( 24 септември - 23 октомври) Обръщайте се по- често за подкрепа към приятелите си, вместо да стоите в самота и да си измисляте проблеми. Имайте предвид, че подозрителността, до добро няма да доведе. На работа е възможен хаос, така че в колектива, ще бъдете незаменими във всеки смисъл. Вечерта проведете в комфортна и спокойна домашна обстановка.   СКОРПИОН ( 24 октомври - 22 Ноември ) Днес трябва да мислите повече за себе си и своите проблеми, а не да тръгвате след първата покана на приятели и познати. Възможно е, нарочно да ви отвличат вниманието от важните неща, така че бъдете по-умни и амбициозни. Вечерта, може да ви поканени на гости човек, с който по-рано, ви е свързвало не само приятелство, но и любов.   СТРЕЛЕЦ ( 23 Ноември - 21 Декември ) Днес, ще ви бъде трудно да откажете предложение на бизнес партньор. Логиката, ще ви казва че е добре за вас, но сърцето, ще ви говори обратното. Препоръчително е, за решение на дилемата, да използвате трета страна. Потърсете съвет от приятел, който е добър в областта на икономиката и бизнеса. КОЗИРОГ (22 Декември - 20 януари ) Днес, не е необходимо да прекарвате деня вкъщи, дори и ако наистина искате това. Така може да пропуснете всички удоволствия и най-важното, да се окажете зад борда на собствения си кораб. Финансовото ви положение е достатъчно напрегнато, но взимането на банков кредит, не е желателно. Опитайте се, да намерите подкрепа от богат приятел.  ВОДОЛЕЙ ( 21 януари -  19  февруари ) Днес е възможна съдбовна среща, с романтични и чувствени отенъци. В хода на събитията, ще трябва да си коригирате поведението и да следите за думите си. По отношение на семейството, над всичко друго трябва да е чувството ви за дълг, което в бъдеще ще доведе до огромна психологическа подкрепа.   РИБИ ( 20 февруари - 20 март ) Днес, може неочаквано да ви споходи дар за писане на текстове, така че се опитайте да не пропуснете вдъхновението. Планове за бъдещето, е по-добре да не изграждате, все едно, ще трябва да ги промените драстично, под натиска на обстоятелствата. Денят е благоприятен, за общуване с близките, както и за пазаруване и домакинска работа.", "date": "2018.05.19", "title": "Дневен хороскоп 19 май"}
{"url": "http://www.classa.bg/%D1%81%D0%B2%D1%8F%D1%82/item/382127-%D1%81%D0%BB%D1%83%D1%85%D0%BE%D0%B2%D0%B5%D1%82%D0%B5-%D0%B7%D0%B0-%D0%BF%D1%80%D0%BE%D0%B8%D0%B7%D1%85%D0%BE%D0%B4%D0%B0-%D0%BD%D0%B0-%D0%BC%D0%B5%D0%B3%D0%B0%D0%BD-%D0%BC%D0%B0%D1%80%D0%BA%D1%8A%D0%BB", "text": "Всевъзможни слухове се разпространяват за произхода на Меган Маркъл, откакто се разбра, че е избраницата на принц Хари. Едни твърдят, че била 17-та братовчедка на Хари, други - че имала германски корени.  Дали е вярно?               Не произлизаме ли всички от неандерталците? Не съвсем, смята шведската писателка Карин Бойс. Тя е проследила родословното си дърво хиляди години назад и е описала разкритията си в книгата „Моето европейско семейство. Първите 54 000 години\". От мащабното ѝ проучване, което не би било възможно без напредъка в изучаването на ДНК, става ясно какъв процент неандерталска кръв носи в себе си: „При хората, които като мен произхождат от Европа, неандерталското е около 2% от цялото генетично наследство\", пише тя и пояснява: „Съотношението е такова, каквото би било, ако дядото на моята пра-прабаба е бил неандерталец\".     Интересът към произхода ни е диктуван преди всичко от въпроса кой съм и откъде идвам. Ако пък се вълнуваме от родословното дърво на някой друг човек, най-вероятно иде реч за популярна личност. Както в случая с Меган Маркъл, за чиито предци се разпространяват какви ли не слухове.   По следите на предците ѝ   Произходът на американската актриса интересува не само британците. Откакто тръгна слухът, че избраницата на принц Хари има германски корени, медиите в Германия наостриха уши. Още повече, че в британското кралско семейство вече има германски представител - принц Филип, съпругът на кралица Елизабет, произхожда от династията Шлезвиг-Холщайн.   И така: има ли Меган Маркъл германски корени? За да намери отговор на този въпрос, колегата Хендрик Велинг се отправи неотдавна по следите на нейните предци. Проучването му тръгва от южния германски град Офенбург, откъдето, както твърди един германски булеварден вестник, произхождал бащата на американската актриса. Но след като ровенето в архивите така и не довежда до еднозначен отговор, журналистът се заема да проучи една друга следа.    Генеалози от САЩ го насочват към елзаското селце Лампертслох, което се намира на 80 километра от Офенбург. През 1754 година оттам за Америка емигрира мъж на име Хайнрих Мартин Меркел. Редица смъртни актове и актове за раждане свързват негови наследници с избраницата на принц Хари. Дали този мъж наистина е неин роднина по бащина линия? „Има такава вероятност, но за да разсеем абсолютно всички съмнения, ще ни трябват години\", казва журналистът Хендрик Велинг.   Меган Маркъл с майка си   Във Великобритания се интересуват не толкова от европейските предци на Меган Маркъл, колкото от афроамериканския ѝ произход. \"Черната принцеса\", както често я наричат в социалните мрежи, има потенциала да спечели сърцата най-вече на онези жители на Обединеното кралство, които имат африкански корени. Още спекулации   Покрай сватбата ѝ с принц Хари мнозина се запитаха дали тя е първата тъмнокожа в британското кралско семейство. Трудно е да се отговори на този въпрос, но се предполага, че родената в Германия принцеса Шарлота, съпруга на крал Джордж III, е имала португалски предци, а оттам и африкански корени.   Но спекулациите около предците на Меган Маркъл не свършват с това. Американският генеалог Гари Бойд Робъртс твърди, че Маркъл е от благороднически произход. Тъй като била наследница на крал Едуард III, властвал през Средновековието в Уелс и Англия, тя била 17-та братовчедка на принц Хари, твърди американският учен.", "date": "2018.05.19", "title": "Слуховете за произхода на Меган Маркъл"}
{"url": "http://www.classa.bg/%D1%81%D0%B2%D1%8F%D1%82/item/382128-60-%D1%83%D0%B1%D0%B8%D1%82%D0%B8-%D0%B2-%D0%B3%D0%B0%D0%B7%D0%B0-%D0%BA%D0%BE%D0%B9-%D0%B5-%D0%B2%D0%B8%D0%BD%D0%BE%D0%B2%D0%B5%D0%BD", "text": "Над 60 души бяха убити при протестите на границата между Израел и Газа в понеделник. Дали \"Хамас\" нарочно е изпратила хората си на сигурна смърт? И дали Израел можеше да реагира по друг начин?               В понеделник (14-ти май) - денят, в който САЩ откриха посолството си в Ерусалим - най-малко 60 палестинци загинаха при протести по границата между Израел и Газа, а над 1700 бяха ранени. Едва след като и последните демонстранти се изтеглиха от границата, управляващата ивицата Газа организация \"Хамас\" потърси контакт с Израел. Ислямистите заявиха, че искали да ограничат мащабите на насилието.      Израелските сили за сигурност реагираха като отвориха граничния пункт Керем Шалом за доставки на спешно необходимите стоки в ивицата Газа. Същевременно, очеидно след уговорка с Израел, и Египет отвори участък от границата, за да приеме ранени за лечение в египетски болници.   Оказва се, че още преди протестите са водени най-различни тайни разговори. Така например в съботата преди протестите лидерът на \"Хамас\" Исмаил Хания е заминал за Кайро. Темата на разговорите: предстоящите протести.   За съдържанието на разговорите съществуват различни интрепретации. Израелският министър на тайните служби Израел Кац заяви след сблъсъците за израелското радио, че Исмаил Хания е бил предупреден от египетските сили за сигурност. Те са заявили, че разполагат с доказателства, че \"Хамас\" подкрепя протестите и иска да изпрати хора по границата като живи муниции - \"жени и деца вместо бомби и ракети\". \"Хания е бил предупреден, че ако следва този план, Израел ще предприеме крути мерки и Египет няма да подкрепи \"Хамас\", заяви Израел Кац, коментирайки разговорите в Кайро.     Дали египтяните действително са предупредили Исмаил Хания? \"Хамас\" отрича. Едно обаче е ясно: протестите в понеделник приключиха доста внезапно.   Спорът около срещата в Кайро и комуникацията със израелските сили за сигурност повдигат не само въпроса доколко организацията \"Хамас\" е била начело на протестите. Същинският въпрос е друг: дали в навечерието на протестите \"Хамас\" е била готова да изпрати на смърт редица палестинци, за да дискредитира политически и морално Израел и да изолира дипломатически еврейската държава?   Израелците съобщиха в сряда, че 50 от убитите лица са били членове на \"Хамас\". Какво щеше да се случи, ако те бяха успели да пробият граничната ограда? Предположението, че те щяха да се опитат да извършат атентати в Израел, е налице.   Либералният вестник \"Аарец\", който от години се застъпва за диалог с палестинците, обвинява организацията \"Хамас\", че събитията от понеделник са били изцяло под нейния контрол. \"Рязката промяна на курса след сблъсъците, при която тя обеща в бъдеще да обуздава насилието, говори имeнно за това\", пише вестникът. Според \"Аарец\", промяната в стратегията на \"Хамас\" се дължи на две неща: на фона на пренатоварените болници организацията вероятно е решила да не усложнява още повече ситуацията и очевидно е обърнала сериозно внимание на заплахата на Израел, че ще вземе на прицел висши членове на организацията.   Вестник \"Аарец\" опровергава и досегашното становище на израелските тайни служби, че \"Хамас\" е загубила контрола върху част от палестинската съпротива. \"Стана ясно, че в Газа е спокойно само тогава, когато \"Хамас\" пожелае. Ако тя не иска, насилието нараства\", пише вестникът.   Кадър от протестите на 14-ти май 2018   \"Хамас\" с нова стратегия?   Предположението на вестника съвпада с декларацията, която направи в сряда говорителят на Хамас Фаузи Бархум. \"Демонстрациите ще бъдат продължени - докато нашият народ постигне целите си\", заяви той. Много палестински групировки, сред които \"Хамас\" и \"Ислямски джихад\" призоваха за нови протести. Вестник \"Вашингтон пост\" предполага, че \"Хамас\" залага на нова стратегия. \"Те събират хиляди лица, които минават за цивилни граждани, за да се опитат да пробият граничната ограда. При това те знаят, че ще има убити. Целта им е морално и политическо поражение на Израел и евентуално облекчение за режима (бел. ред. на \"Хамас\"), който буквално е обсаден от всички страни\", пише \"Вашингтон пост\".   Организацията \"Хамас\", която дойде на власт след изборите през 2006 година, всъщност не е сторила много за гражданите. Според оценка на Световната банка, икономиката на ивицата Газа е зависима изцяло от дарения и е застрашена от колапс. През 12-те години от управлението си \"Хамас\" не е предприела никакви мерки, за да изгради доверие към Израел, което стъпка по стъпка би облекчило блокадата и би подобрило положението на населението.   Към всичко това се прибавя и войната в Сирия, която отклони вниманието на световната общественост от ивицата Газа. Постепенно се топи и солидарността на арабския и ислямския свят. Единствен закрилник на \"Хамас\" си остава режимът на моллите в Техеран.   Големите палестински вестници оценяват демонстрациите от понеделник като успех. \"Целият свят стои зад нас и нашите справедливи искания и права да се защитаваме от провеждания от Израел геноцид, както и от американските пристрастия\", пише вестник \"Ал Кудс\". \"Пряката конфронтация продължава\", пише вестник \"Ал Хаят\" и добавя, че палестинците ще продължат да се борят срещу тази политика, както и да изглежда тя.   Коментаторите на палестинските вестници обаче не си задават въпроса дали многото жертви можеха да бъдат избегнати. Повечето палестински вестници обвиняват Израел за ескалацията на насилието. В един коментар четем: \"Окупаторът е решил да осуетява маршовете с все по-жестоки мерки. Той иска да избие колкото се може повече хора, за да сплаши и тероризира масите, напиращи към границата\". Вестник \"Вашигтон пост\" пише, че израелското държавно ръководство не бива лекомислено да отхвърля и други възможности за овладяване на положението по границата вместо грубата военна сила. Коментаторите на изданието посочват, че симпатиите на западните държави към Израел отслабват.", "date": "2018.05.19", "title": "60 убити в Газа: кой е виновен?"}
{"url": "http://www.classa.bg/%D1%81%D0%B2%D1%8F%D1%82/item/382129-%D0%B5%D1%81-%D0%BF%D0%B5%D1%87%D0%B5%D0%BB%D0%B8-%D0%B2%D1%80%D0%B5%D0%BC%D0%B5,-%D0%BD%D0%BE-%D0%B3%D1%83%D0%B1%D0%B8-%D1%82%D0%B5%D1%80%D0%B8%D1%82%D0%BE%D1%80%D0%B8%D1%8F", "text": "Процесът по приемането на Западните Балкани в ЕС тъпче на едно място. Немскоезични издания предупреждават, че колкото повече се отлага присъединяването им към Общността, толкова по-големи  стават опасностите в региона.             Срещата на върха в София е главна тема в медиите. В немскоезичните издания вниманието на коментаторите е поделено между световнополитическите ѝ аспекти (сделката с Иран и конфронтацията с Доналд Тръмп) и чисто европейската тема за Западните Балкани. По този въпрос почти единодушно цари мнението, че процесът по приемането на шестте балкански кандидати тъпче на място - защото и едната, и другата страна не е готова за това. В същото време настъплението на Русия, Турция, Китай и други сили в региона кара част от немскоезичните издания да предупреждават, че колкото повече се отлага приемането на западнобалканските страни, толкова по-големи стават опасностите в региона.      Един от коментаторите го формулира много точно: ЕС печели време, но губи територия. Тук Ви предлагаме някои от коментарите в немскоезичните издания от 18-ти май.   \"Франкфуртер Алгемайне Цайтунг\":   Вярно е: Русия и Китай се интересуват от Западните Балкани, отчасти поради търговски, отчасти поради геостратегически причини. И да, на ЕС това не му харесва. Ето защо Евросъюзът е длъжен да запази влиянието си в този съседски регион. Защото освен всичко друго един от миграционните маршрути от Близкия изток също минава през тези държави. Тоест, нужно е сътрудничество – бежанската криза ясно го показа. Но дали пък това е достатъчна причина шестте държави от Албания до Сърбия в обозримо бъдеще да станат пълноправни членки на ЕС? (...) Последните разширявания на ЕС бяха достатъчно трудни за преглъщане. В много страни-членки на Общността хората се съмняват в интеграцията. Ето защо е правилно, че на срещата на върха в София не беше посочена дата за приемането на западнобалканските държави.   \"Нойе Цюрхер Цайтунг\":   Политическото влияние на Русия в православните региони на Балканите, както и влиянието на Турция сред мюсюлманите в тези страни наистина се увеличиха през последните години. В лицето на Китай и някои арабски държави на сцената излязоха и нови икономически актьори. Тъкмо тази нова констелация накара лидерите на ЕС да се съберат в София, но същевременно те държат \"партньорите\" на една ръка разстояние. За да се промени това положение, трябва да настъпят някакви фундаментални геополитически сътресения.    Без особен риск може да се направи следната прогноза: докато няма някаква сериозна руска опасност, която да налага нова политически реалистична оценка, шестте държави от Западните Балкани ще бъдат все така партньори, а не членове на ЕС. (...) Вярно, че държави като Германия, Австрия, Италия или Унгария имат сериозен интерес към региона, който за тях играе и определена икономическа роля като производствен цех. Но за португалците, финландците или французите този производствен цех е прекалено далеч. А испанците пък по принцип се интересуват само от Косово като заплашителен пример за тяхната размирна провинция.   \"Зюддойче Цайтунг\"   Еманюел Макрон бърка, когато тълкува двете предизвикателства пред ЕС – реформата и разширяването – като алтернатива \"или-или\". Такава нагласа ще отлага до безкрай процеса на разширяването, стартиран още през памтивека в Солун. Не е нужно кой знае какво, за да бъде продължен многократно одумваният \"театър на илюзиите\", на чиято сцена кандидатите за членство се преструват, че провеждат реформи, а пък Еврокомисията се преструва, че им вярва. При това с осъдително лекомислие се пренебрегва фактът, че в рамките на този процес всяка печалба на време е загуба на територия.    Та нали ЕС изобщо не е единствената сила с присъствие на Балканите. Русия, Турция и Китай все по-често развяват байрака си, подсигуряват си достъп до пазарите, инвестират в инфраструктура и разширяват политическото си влияние. Разширяването на ЕС на Балканите не е някаква милостиня.    То е геополитическа необходимост, ако Евросъюзът наистина има сериозни намерения за мирното обединение на континента. Защото алтернативната заплаха е възникването на черна дупка между Хърватия и Гърция, която ще поражда непрекъсната нестабилност, намирайки се под влиянието на различни чужди сили и под трайната заплаха от вътрешен разпад. Нищо чудно да има нови войни и нови потоци от бежанци.", "date": "2018.05.19", "title": "ЕС печели време, но губи територия"}
{"url": "http://www.classa.bg/%D1%81%D0%B2%D1%8F%D1%82/item/382130-%D0%BF%D0%BE%D0%BB%D1%83%D1%87%D0%B0%D0%B2%D0%B0%D0%BC%D0%B5-%D0%B8%D0%B7%D1%82%D0%BE%D1%87%D0%BD%D0%B8-%D0%B7%D0%B0%D0%BF%D0%BB%D0%B0%D1%82%D0%B8,-%D0%B0-%D0%BF%D0%BB%D0%B0%D1%89%D0%B0%D0%BC%D0%B5-%D0%B7%D0%B0%D0%BF%D0%B0%D0%B4%D0%BD%D0%B8-%D1%86%D0%B5%D0%BD%D0%B8", "text": "Източноевропейците се чувстват експлоатирани. И наистина - никак не е лесно да се обяснят огромните разлики в заплащането на Изток и на Запад, пише \"Нойе Цюрхер Цайтунг\".  Ето до какви изводи стига швейцарското издание:               Вече близо три десетилетия известната чешка марка \"Шкода\" е част от германския концерн \"Фолксваген\". Но чехите могат само да си мечтаят за заплати като германските, коментира \"Нойе Цюрхер Цайтунг\" и дава пример с 23-те хиляди служители на „Шкода\" в Млада Болеслав, които изкарват средно по 12 евро на час, докато колегите им от германските предприятия на \"Фолксваген\" получават поне три пъти повече. В тази връзка изданието пояснява, че производителността на чешките заводи не е по-ниска от тази в Германия. Точно обратното: дори е по-висока заради по-дългото работно време в Чехия. Защо плащат на източноевропейците по-малко пари?   Случаят „Шкода\" е показателен. И дава обяснение защо темата толкова силно занимава източноевропейските страни-членки на ЕС, посочва швейцарското издание и продължава: \"Макар че страните от бившия Източен блок междувременно наваксаха в икономически план, там цари недоволство, а много от хората се чувстват експлоатирани от западните концерни. Първо, защото те изтеглят навън големи печалби, натрупани в страни като Чехия, Полша или Унгария. И второ, защото заплатите там са все още много по-ниски, отколкото на Запад. В Чехия това предизвиква особено силно недоволство - местните синдикални дейци говорят за „Желязна завеса\" по отношение на заплащането, а социалдемократите настояват да се сложи \"край на евтиния труд\".     Дори либерални икономисти проявяват разбиране за това недоволство, пише по-нататък швейцарското издание. „Трудно е да се приеме фактът, че при една и съща производителност на труда някои получават само една трета от обичайното заплащане\", е цитиран да казва Ян Швейнар, един от водещите експерти по темата за икономическото развитие на страните в преход.   Разликите в заплащането на Изток и на Запад действително изправят икономистите пред загадка. Лесно може да се обясни защо един фризьор в Прага получава по-малко от колегите си във Франкфурт или в Цюрих - подобни услуги не се търгуват трансгранично и затова заплатите се ориентират по производителността на местната икономика. А тя все още значително изостава в сравнение с германската например. Но с този аргумент не може да се обясни по-ниското заплащане на работниците от \"Шкода\", с чийто труд се произвежда чиста проба експортна стока. Какво е обяснението тогава?   Възможните причини   Изданието предлага няколко възможни причини: на първо място различната покупателна способност на населението, поради която с едно евро в Чехия могат да се купят повече стоки и услуги, отколкото в Германия. Но това е слаба утеха за източноевропейците, които също купуват произведени навън стоки - например германски автомобили, италианско вино или айфони. За всички тези неща те заплащат цените на световния пазар. Затова в региона често казват: \"Получаваме източни заплати, а плащаме западни цени\".   Друга причина за по-ниското ниво на източноевропейските заплати може да се търси в обстоятелството, че дълги години след краха на социализма в тези страни имаше висока безработица. Така работодателите разполагаха с много налична работна ръка, което на свой ред ограничи повишаването на заплатите, пише \"Нойе Цюрхер Цайтунг\".   По-нататък вестникът се пита дали в контекста на дебата за по-ниското заплащане на Изток действително може да се говори за експлоатация от страна на западните концерни. Според изданието, на този въпрос следва да се отговори отрицателно. \"Нойе Цюрхер Цайтунг\" цитира в тази връзка изследвания, от които става ясно, че западните концерни в Източна Европа плащат значително по-високи заплати от местните фирми.   По-ниското ниво на източноевропейските заплати може да се обясни и с недостатъчното влияние на местните синдикални организации. Тъй като играят по-скоро второстепенна роля, те не са в състояние да се преборят за такава закрила на работните места и за такива повишения на заплатите, каквито има в Западна Европа.   Не на последно място роля играе и този факт: в повечето случаи същинската конкуренция на източноевропейските производители се намира не в Германия например, а в развиващи се страни като Китай или Индия. А това ограничава потенциала за покачване на заплатите в Централна и в Източна Европа, коментира в заключение „Нойе Цюрхер Цайтунг\".", "date": "2018.05.19", "title": "\"Получаваме източни заплати, а плащаме западни цени\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382131-%D1%81%D1%80%D0%B5%D1%89%D0%B0%D1%82%D0%B0-%D0%B2-%D1%81%D0%BE%D1%84%D0%B8%D1%8F-%D0%BA%D0%B0%D0%BA-%D1%82%D1%80%D1%8A%D0%BC%D0%BF-%D0%B8%D0%B7%D0%BC%D0%B5%D1%81%D1%82%D0%B8-%D0%B1%D0%B0%D0%BB%D0%BA%D0%B0%D0%BD%D0%B8%D1%82%D0%B5", "text": "Официално срещата в София беше посветена на Западните Балкани. Но всъщност там всичко е ясно от години. Затова лидерите от ЕС се посветиха на друга важна тема: Тръмп. А това бе повече от необходимо             На Балканите почти нищо ново. Така може да бъде обобщен накратко резултатът от срещата на върха в София между ЕС и западнобалканските кандидати за пълноправно членство. ЕС обеща, че някой ден държавите от Западните Балкани ще бъдат приети в клуба на благоденствието и сигурността. Те пък от своя страна обещаха, че ще положат всички възможни усилия, за да осъществят реформите и да изпълнят строгите критерии за членство. Това го слушаме вече от 15 години - от срещата на върха в Солун през 2003 година. И така ще продължава още десетина години. Поне що се отнася до най-слабите кандидати на опашката Косово и Босна и Херцеговина.   Апетитът на повечето стари членове да приемат нови страни и да си навличат нови проблеми е намалял значително. Новата френска европейска политическа звезда Еманюел Макрон го каза много точно: преди да приеме нови членове, ЕС трябва да реши собствените си проблеми, т.е. да приеме реформаторските предложения на френския президент. Испания също дава на заден ход и иска да участва в този процес само тогава, когато статутът на Косово е дефиниран по безопасен за нея начин - т.е. така, че каталунците да не вземат пример от признаването на Косово като държава и така да се отцепят от Мадрид.    Всичко това е сложно и ще продължи дълго. Излиза, че западнобалканските кандидати за членство ще трябва да продължат да полагат усилия и да се учат на търпение. Все още финансовите помощи от ЕС и политическата солидарност са сериозен стимул. Същевременно обаче Русия и Китай са готови да запълнят вакуума, ако в Босна, Сърбия или Албания желанието за присъединяване към ЕС се пак отслабне.   Най-важната тема: Тръмп   И тъй като в момента Балканите не поднасят никакви изненади, участниците на срещата в София можеха да се концентрират изцяло върху новия образ на врага в лицето на американския президент Доналд Тръмп.   Никога досега европейските лидери не са критикували толкова остро действащ американски президент, както сега. Политиката на Тръмп е непонятна и неправилна. Тя е рискована и няма нищо общо със солидарността. Меркел, Макрон, Мей и сие отдавна са наясно с това. Ето, че сега го изговарят и се споразумяват за контрамерки. ЕС не разполага с много големи възможности да се опълчи на най-голямата икономическа сила. Но Общността трябва да опита всичко. ЕС не може да се остави да бъде изнудван от бившите си приятели. Това беше ясното и правилно послание от срещата в София.   Въпросът е дали това наистина ще засегне алфа-мъжкаря в Белия дом. Без да се съобразява с европейските си съюзници, американският президент торпилира климатичното споразумение. Той си играе с огъня в Близкия изток, а сега прекратява и участието на САЩ в ядреното споразумение с Иран. Не е ясно дали ЕС може действително да избегне обявените американски санкции срещу стоманата или фирмите, които правят бизнес с Иран. Ясно е, че запазването на икономическите отношения с Техеран ще бъде трудно и скъпо. Още повече, че засегнатите концерни не се интересуват от политиката и за по-сигурно ще предпочетат да имат безпрепятствен достъп до американския пазар.   Времената са други!   Правилно е, че ЕС все пак не заравя глава в пясъка и поне организира малко съпротива срещу Белия дом. Изведнъж европейците отново влизат в съюз с Русия, Китай и Иран срещу големия атлантически брат. Преди Тръмп подобно нещо беше немислимо. Интересни ще бъдат разговорите на американския президент с непокорните европейци през юли в рамките на срещата на върха на НАТО в Брюксел. Европейските държави трябва да бъдат подготвени за това, че САЩ ще заплашат с напускане на Алианса и ще представят един вид сметка за ядреното сплашване.   Европа трябва да порасне. И то много бързо. Първата стъпка беше направена в София. Впрочем, преди 20 години при прекратяването на гражданската война на Балканите и в усилията за постигане на мир САЩ и ЕС бяха рамо до рамо. Днес това е немислимо. Времената се промениха толкова много.", "date": "2018.05.19", "title": "Срещата в София: как Тръмп измести Балканите"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382124-%D0%BD%D0%B0-47-%D0%B8%D0%B7%D0%B3%D0%BB%D0%B5%D0%B6%D0%B4%D0%B0-%D0%BA%D0%B0%D1%82%D0%BE-%D0%BD%D0%B0-20", "text": "Бившата съпруга на известния японски актьор Еисаку Есида, 47-годишната Риса Хирако стана известна благодарение на своята \"неостаряваща външност\". Тя изглежда много по-млада от възрастта си. Нейният Инстаграм получи огромна популярност в Япония още през 2014 г., оттогава тя има 225 000 последователи.      Гладка кожа, стройна фигура и безупречен стил - японската моделка изглежда като 20-годишно момиче. Някои от тайните на младостта си тя разкрива в блога си.", "date": "2018.05.19", "title": "На 47 изглежда като на 20"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382125-%D0%B1%D0%B5%D0%B4%D0%BD%D0%B8%D1%82%D0%B5-%D1%81-%D0%BF%D0%BE-%D0%B3%D0%BE%D0%BB%D0%B5%D0%BC%D0%B8-%D1%88%D0%B0%D0%BD%D1%81%D0%BE%D0%B2%D0%B5-%D0%B4%D0%B0-%D1%80%D0%B0%D0%B7%D0%B2%D0%B8%D1%8F%D1%82-%D0%B4%D0%B5%D0%BC%D0%B5%D0%BD%D1%86%D0%B8%D1%8F", "text": "Слабоумието в напреднала възраст е по-разпространено сред хората с малки заплати. До такъв извод са стигнали специалисти от Университетския колеж на Лондон, съобщава интернет порталът Ink. Учени са проанализирали зависимостта между социално-икономическите фактори в живота на човека и вероятността в организма да възникна така наречената сенилна деменция - заболяване, проявяващо се в старческа възраст.      Резултатите от изследването показали, че невисокият доход в зряла възраст влияе негативно на човешкия организъм, бедните имат много по-големи шансове да развият невродегенеративно заболяване. В същото време състоятелните хора с възрастта остават по-здрави. По мнение на учените, повечето парични средства позволява на хората да бъдат социално активни, са комуникират плодотворно - това способства да се съхранят когнитивните функции в продължение на дълго време.", "date": "2018.05.19", "title": "Бедните с  по-големи шансове да развият деменция"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382123-%D0%B7%D0%B0%D0%B4%D0%B0%D0%B2%D0%B0-%D1%81%D0%B5-%D0%B7%D0%B2%D0%B5%D0%B7%D0%B4%D0%BD%D0%B0-%D1%81%D0%B2%D0%B0%D1%82%D0%B1%D0%B0", "text": "Задава се звездна спортна сватба. Мис България 2013 Нанси Карабойчева ще мине под венчило с бившия волейболен национал Добромир Димитров. Красавицата вече каза „да“ на предложението на половинката си в края на миналата година. Връзката им е повече от пет години и въпреки не редките случаи, в които някой ги разделя, Нанси и Добромир са по-щастливи отвсякога.   А ето и кои ще бъдат кумове на младото семейство. БЛИЦ научи, че това е звездата ни Цветан Соколов и съпругата му Деляна. Двамата са много близки с Нанси и Добромир, чийто избор за кумове не е случаен.   Добромир Димитров играе в румънския Мунисипал Залъу, а преди това е минал през Пирин Разлог, Габрово, италианския Перуджа, румънския ЦСМ Букурещ, Добруджа и други.            ", "date": "2018.05.19", "title": "Задава се звездна сватба"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382122-%D0%B5%D0%B4%D0%BD%D0%B0-%D1%81%D1%82%D1%80%D0%B0%D1%81%D1%82%D0%BD%D0%B0-%D0%BD%D0%BE%D1%89-%D1%81", "text": "Вивиана Рос се надявала, че е на път да изпълни основната си мечта - да стане холивудска звезда, когато се уредила да присъства като келнерка на събиране на звезди в Лондон. Зад гърба си до момента имала роля в германски филм и сега тя планирала да отиде на прослушване в англоезичен, но една среща провали всичките й планове, пише The Sun.    За да връзва двата края Рос работела като келнерка в модния хотел Chiltern Firehouse, където срещнала актьора Орландо Блум. Между двамата веднага възникнала искра, която се превърнала в страстна нощ в апартамента на звездата. За това обаче моделката заплатила със своята работа, когато я открили гола в леглото на актьора.        \"Орландо прекъсна всякакви контакти и прояви неуважение към мен. За него нямаше никакви последствия, а на мен ми излезе име. За мен това стана клеймо. Сватбено списание ме бе наело, но, разбирайки за тази история, се отказа\", казва тя.      Вместо това Вивиан получила покани от всякакви ток шоута, които се надявали, че ще засипе Орландо с помия. Девойката обаче не пожелала да участва никъде, въпреки предложените пари. Вивиан смята, че нейният случай бил ярък пример за това как в киното жените биват оценявани по сексуалния им живот.      \"Ние бяхме двама свободни души, които взеха общо решение. И при двамата имаше желание, и двамата получихме каквото искахме. Защо за жените не може,\" пита девойката. Заради медийното внимание, Рос била принудена да се прибере при родителите си в Германия и да зареже актьорските амбиции. Чак година по-късно успяла да се върне към мечтите си и да подпише договор с френската модна агенция Alacarte Models.  ", "date": "2018.05.19", "title": "Една страстна нощ с...."}
