{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382226-%D0%BF%D0%BE%D0%BB%D1%88%D0%B0-%D0%B4%D0%B0%D0%B2%D0%B0-%D0%BF%D0%B0%D1%80%D0%B8-%D0%B7%D0%B0-%D0%B1%D0%B5%D0%B1%D0%B5%D1%82%D0%B0", "text": "Другаде политиците целуват бебетата. В Полша ги субсидират. В нов доклад на клуба на предимно богатите държави ОИСР Полша е единствената от 35-те членки, в която семействата получават повече държавни помощи от данъците, които плащат. За семейство с две деца със средна заплата само на единия родител средният нетен персонален данък е минус 4,8% в сравнение със средния за ОИСР 14%. Докато в повечето изследвани страни равнището му скочи, в Полша той падна с 5% след 2016 т. След като дойде на власт през 2015 г., социално консервативната партия „Право и справедливост\" (ПиС) фаворизира семействата, макар и само онези от традиционния хетеросексуален вид. Нейната водеща програма 500 Плюс предлага на семействата помощи от 500 злоти ($139) на дете, започвайки от второто (и от първото за бедните семейства). След старта през 2016 г. правителството пръсна общо 42,6 милиарда злоти за 3,7 милиона деца от 2,4 милиона семейства. Неотдавна то предложи нови мерки, фокусирани върху майчинството, включително бонус за второ дете до две години след първото. Междувременно политиците от ПиС симпатизират на подкрепени от църквата предложения за затягане на ограниченията за абортите, които вече са сред най-строгите в Европа. Полша има нужда от деца. Страната е сред тези с най-ниска раждаемост в Европа от около 1,4. (Средната цифра за ЕС е 1,6.) Работодателите вече се затрудняват да попълват работни места въпреки притока от работници от съседна Украйна. На форум на ПиС на 14 април Беата Шидло, която бе понижена във вицепремиер през декември, заяви, че „най-голямото ни предизвикателство\" е да се повиши раждаемостта. Видеоклип на здравното министерство през ноември призова поляците буквално да се размножават като зайци. Засега усилията на ПиС може би дават плодове. През 2017 г. в Полша бяха родени над 400 000 бебета, или с около 20 000 повече в сравнение с предходната година, като резултат от ниската безработица и покачващите се заплати. Намаля и екстремната бедност при децата. Но бейби бумът може да се окаже краткотраен. Междувременно натискът на ПиС за раждаемостта разгневи някои жени, които мразят да ги смятат за инкубатори. Еднополовите двойки, които не са признати от държавата, се смятат за пренебрегнати от традиционното отношение на правителството. Има и икономически рискове. Критиците предупреждават, че освен разходите 500 Плюс насърчава родителите да зарежат работата си, за да се класират за субсидиите за първо дете. В Полша капанът на бездействието – възпирането пред завръщането на работа след бездействие – е един от най-високите в ЕС, преценява Европейската комисия. След 2015 г. той скочи рязко до два пъти средната стойност за ЕС. Вече има признаци, че майките напускат платената работа. Според оценка на Института за структурни изследвания във Варшава около 100 000 жени са отсъствали от пазара на труда през първата половина на 2017 г. поради облагите от 500 Плюс; ефектът се чувства най-силно сред слабо образованите жени и в средните по население градове. 500 Плюс е политическа благодат за ПиС, която продължава да води в анкетите пред центристката опозиция. Но програмата може да направи Полша по-бедна.", "date": "2018.05.21", "title": "Полша дава пари за бебета"}
{"url": "http://www.classa.bg/%D1%81%D0%B2%D1%8F%D1%82/item/382220-%D0%BA%D0%B8%D1%82%D0%B0%D0%B9%D1%81%D0%BA%D0%B8-%D0%B1%D0%BE%D0%BC%D0%B1%D0%B0%D1%80%D0%B4%D0%B8%D1%80%D0%BE%D0%B2%D0%B0%D1%87%D0%B8-%D0%B7%D0%B0-%D0%BF%D1%80%D1%8A%D0%B2-%D0%BF%D1%8A%D1%82-%D0%BA%D0%B0%D1%86%D0%BD%D0%B0%D1%85%D0%B0-%D0%BD%D0%B0-%D1%81%D0%BF%D0%BE%D1%80%D0%BD%D0%B8%D1%82%D0%B5-%D0%BE%D1%81%D1%82%D1%80%D0%BE%D0%B2%D0%B8-%D0%B2-%D1%8E%D0%B6%D0%BD%D0%BE%D0%BA%D0%B8%D1%82%D0%B0%D0%B9%D1%81%D0%BA%D0%BE-%D0%BC%D0%BE%D1%80%D0%B5", "text": "Като част от неотдавнашните военни учения, няколко стратегически китайски бомбардировачи са кацнали за първи път на един неназован остров от спорните острови в Южнокитайско море, съобщиха китайските ВВС в профила си в социалната мрежа WeChat.   \"Група бомбардировачи, включително H-6К, от неназовано подразделение на ВВС, са излетели от авиобаза в южната част на Китай, като след извършване на различни задачи с имитации на атаки срещу цели в морето, те се приземиха на летище на един от островите в гореспоменатото море\", се казва в изявлението.   Според това изявление, след изпълнението на задачата си, военните самолети излетели от същото летище. Ученията позволили на тези бомбардировачи \"да придобият ценен опит в използването на тези острови като въздушна база\", подчертава то.   Въпреки че изявлението не уточнява за коя въздушнодесантна дивизия става въпрос, то показва, че това са самолети, участващи в патрул в западната част на Тихия океан и Южнокитайско море.   Моретата на Южен Китай и Източен Китай са в центъра на териториалните спорове, включващи Китай, Япония, Виетнам, Филипините, Индонезия, Малайзия и Бруней.   Пекин изгражда изкуствени острови и разгръща военна инфраструктура в архипелага Спратли и Парацелз, за да консолидира правото си над тях, въпреки протестите на своите съседи и САЩ.", "date": "2018.05.21", "title": "Китайски бомбардировачи за пръв път кацнаха на спорните острови в Южнокитайско море"}
{"url": "http://www.classa.bg/%D1%81%D0%B2%D1%8F%D1%82/item/382221-%D0%B8%D0%BA%D0%BE%D0%BD%D0%BE%D0%BC%D0%B8%D1%87%D0%B5%D1%81%D0%BA%D0%B8%D1%8F%D1%82-%D1%85%D0%B0%D0%BE%D1%81-%D0%B2-%D1%81%D0%B2%D0%B5%D1%82%D0%BE%D0%B2%D0%B5%D0%BD-%D0%BC%D0%B0%D1%89%D0%B0%D0%B1", "text": "Анализаторът Макс Кайзер разгледа първо икономическата ситуация в Аржентина, където има инфлация от над 25%, което е \"критична ситуация за мнозинството от населението\". Междувременно той подчерта връзката между този факт и разрушаването на измамата Понзи, което доведе до покачване на лихвените проценти в долари.   \"Това важи особено за Аржентина, но и за други развиващи се икономики. Сега всички трябва да се справят с тази катастрофа, така че или централните банки се обединяват и отново намаляват лихвените проценти или прибягват до биткоин\" , отбелязва Макс. Аржентина е идеалното място за приемане на биткоин, както и всички страни, които са в същата ситуация.   \"Затова не само Китай, Иран и Германия се отдалечават от щатския долар, като създават конкурент на SWIFT, но също Аржентина, Венецуела и някои други страни\", казва той. \"И биткоина, и златото се превръщат в ценности, докато американският долар удря в стената, без да може вече да поддържа измамата на Понци\", добавя той.   Валутната криза \"често се превръща в дългова криза\", ако е деноминирана в чуждестранна валута, както и Аржентина \"има много дълг в щатски долари и им е трудно да печелят долари, за разлика от Русия или Бразилия, които имат много природни ресурси, оценени в долари \". Анализаторът предвижда и друга финансова криза - в Европа и говори за паралелна валута, която да се предложи на опустошената италианска икономика.", "date": "2018.05.21", "title": "Икономическият хаос в световен мащаб"}
{"url": "http://www.classa.bg/%D1%81%D0%B2%D1%8F%D1%82/item/382222-%D1%81%D0%B0%D1%89-%D0%B8-%D0%BA%D0%B8%D1%82%D0%B0%D0%B9-%D1%81%D0%B5-%D1%81%D1%8A%D0%B3%D0%BB%D0%B0%D1%81%D1%8F%D0%B2%D0%B0%D1%82-%D0%B4%D0%B0-%D0%BD%D0%B5-%D0%B7%D0%B0%D0%BF%D0%BE%D1%87%D0%B2%D0%B0%D1%82-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0-%D0%B2%D0%BE%D0%B9%D0%BD%D0%B0", "text": "Заместник-премиерът на Държавния съвет на Китай, Лиу Хе, обяви тази неделя на пресконференция, че американските власти и Китай са се съгласили да не започват търговска война, за благото на развитието на двете страни и на целия свят, съобщава Синхуа.   \"Основният китайско-американски резултат от сегашните преговори е, че сме стигнали до разбирателство и няма да започнем търговска война, двете страни се отричат от увеличението на цените на стоките помежду си\", каза Лиу. Той добави също, че основната причина, поради която постигнатото споразумение е възможно, е във \"важния консенсус между лидерите на Китай и Съединените щати\".   На 17 и 18 май представители на двете страни постигнаха консенсус за приемането на мерки за отстраняване на търговския дисбаланс между двете страни, така че да се увеличи размерът на американски стоки, които Пекин ще купува от Вашингтон.   От американска страна в преговорите участваха министърът на финансите, Стивън Мнучин; Министърът на търговията Уилбър Рос и американският представител за бизнес преговори, Робърт Лайтшизер.   Службата на американския търговски представител публикува в началото на април списък с приблизително 1300 продукти от Китай, на които ще наложи мита, на стойност 50 милиарда долара за обема на китайското производство. От своя страна Пекин обяви налагането на 25% тарифи върху 106 американски продукта, като соя, автомобили и химически продукти.   В отговор на Тръмп нареди на администрацията му да се разгледа \"дали би било подходящо да се налагат допълнителни мита и тарифи на стойност 100 милиарда \", на което от своя страна е отговорило китайското Министерство на търговията, което обяви, че за доставките на американското сорго се налага вносно мито от 179%.", "date": "2018.05.21", "title": "САЩ и Китай се съгласяват да не започват търговска война"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382223-%D1%84%D0%B0%D0%BD%D0%B4%D1%8A%D0%BA%D0%BE%D0%B2%D0%B0-%D0%B2%D0%BE%D0%B4%D0%B0%D1%82%D0%B0-%D0%BD%D0%B5-%D0%B5-%D0%BE%D1%82%D1%80%D0%BE%D0%B2%D0%BD%D0%B0", "text": "„Показатели за качество на питейната вода, доставяна на потребителите на територията на Столична община, са в норма, това показват данните от лабораторните изследвания на \"Софийска вода\" АД. Не отговаря на истината разпространяваното анонимно съобщение в социалните мрежи, в което се твърди, че водата на София е с нарушено качество. Поискала съм от \"Софийска вода\" да публикуват данните от лабораторните изследвания, които се правят при денонощния мониторинг на водата\", заяви кметицата на София Йорданка Фандъкова. „Възложила съм да бъдат взети допълнителни проби от различни точки от водопреносната мрежа и да се изследват по всички показатели за допълнително спокойствие на гражданите на София. Освен това всеки сигнал, който бъде получен, се предава за изследване в Лабораторно изследователския комплекс, който следи качеството на водата по целия ѝ път от язовирите „Искър\" и „Бели Искър\" до доставянето на потребителите\", каза още тя. Столична община сигнализира компетентните институции за установяване на източника на анонимното невярно твърдение. Преди 16 часа депутатът от БСП Таско Ерменков сподели, че е получил тревожна информация. Отпечатваме в оригинал неговия пост във „Фейсбук\". Таско Ерменков „Днес ми се обадиха от институции, които уважавам и от приятели, на които вярвам. Допълнително на лични съобщения получих следното съобщение: „Приятел ми изпрати съобщение: Не пий вода от чешмата. Не я използвай дори за готвене. Отровна е. Вчера научихме, че в Искъра са изсипани голямо количество отровни химикали и в момента водата в софия е ОТРОВНА. От 5 различни, независими един от друг източника знаем инфото, но не можем да го пуснем публично, тъй като институциите мълчат (да не се изложат пред европейците). Кажи на приятели и близки, поне 1 седмица да не употребяват чешмяна вода. Източникът на идното е сериозен гражданин. Имаме информация, че е запознат и депутат.\" Запознатият депутат съм аз.", "date": "2018.05.21", "title": "Фандъкова:Водата не е отровна"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382224-%D1%81%D1%8F%D0%BD%D0%BA%D0%B0%D1%82%D0%B0-%D0%BD%D0%B0-68-%D0%BC%D0%B0", "text": "Гигантски банер на входа на университета в Нантер рекламира официалните събития за отбелязване на студентските бунтове от май 1968 г. Има семинари по „контракултура\" и „революции\", както и конференция за кръстопътя между изкуството и политиката. Зад ъгъла, при частично заличени графити с надпис „Макрон, ще те обесим\", днешното поколение отдава собствената си почит пред тези от '68-а. В аула, блокирана от камара столове и обърнати маси, над 1000 студенти гласуват да продължат седящата си стачка. 50 г. по-късно, когато страната обръща поглед назад към един от най-паметните си следвоенни моменти, линиите между история, драма, политика и изкуство изглеждат странно размити. Събитията от 1968 г. започнаха в кампуса на Нантер, невзрачно предградие западно от Париж, преди да обхванат Сорбоната в Латинския квартал. Даниел Кон-Бендит, или Червения Дани, бе водач на студентската окупация отчасти в знак на протест срещу правилата в общежитията, които не позволяваха на мъже да влизат при жените. По-масовият бунт обаче бе предизвикан от перспективата за селекция при кандидатстване. Тази реформа така и не бе въведена. Половин век по-късно студентите се противопоставят на новото предизвикателство пред правото им да запишат каквато искат степен на обучение. „Равенството в достъпа до университета е право\", заявява студентка в Нантер на път да гласува в аулата. Откакто Наполеон въведе бакалореата в края на гимназията като входен билет за университета, всички, които изкарат изпита, могат да кандидатстват за всякакъв курс, независимо дали са подходящи. Така студент, който не е изучавал силно математическия профил за бакалореат, може въпреки това да се запише за математически курс. Резултатът е препълнени аули и висок процент на отказали се. Образователният министър Жан-Мишел Бланке подчертава, че стряскащите 70% от студентите не успяват за получат степен за 3 г. Нова процедура на кандидатстване, въведена тази година от президента Еманюел Макрон, нанася малка, но важна промяна. За пръв път университетите имат достъп до референциите на кандидата от училището и ще могат както да преценят дали е подходящ, така и да предложат на зле подготвените да се съгласят на курсове за наваксване. Колкото до селекцията, промяната е минимална. Но мнозина студенти подозират, че това е началото на коварно плъзгане към селекция в англо-американски стил. „Правителството отказва да използва думата „селекция\", защото знае, че е незаконна\", казва един от Нантер. Подобни седящи стачки бяха организирани в над десет кампуса. В някои от тях бяха изпратени части за борба с безредиците да евакуират протестиращите. Съпротивата обхвана неочаквани места. Миналия месец студенти в „Сианс По\" направиха от солидарност седяща стачка срещу селекцията. „Сианс По\" е силно селективен университет за елита, в който не се прилагат правилата за масите. „Тук са обучени тези, които правят селекцията\", пишеше на един банер. Някои критици на новата процедура се хващат повече за хитростта, отколкото за принципа. Обикновено Макрон е откровен относно реформите си, но правителството изрично не използва възпламеняващата дума „селекция\". „Де факто процедурата ще включва селекция, смята Марк Ивалди от Икономическия университет в Тулуза, но това е скрита селекция и затова законът е лош.\" В Нантер, изпълнен с толкова много исторически спомени от 1968-а, се говори само за продължаване на борбата. Самият Макрон е учил философия в Нантер, но не е популярен тук, поне сред протестиращите. Той обаче не изглежда готов да отстъпи. Но и студентите няма да бъдат заблудени от това, че един от тези, които го подкрепиха за президент миналата година, бе възпитаникът на Нантер Кон-Бендит", "date": "2018.05.21", "title": "Сянката на 68-ма"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382225-%D0%B0%D1%80%D0%B6%D0%B5%D0%BD%D1%82%D0%B8%D0%BD%D0%B0-%D0%B2%D0%B8%D0%BA%D0%B0-%D0%BC%D0%B2%D1%84", "text": "Това бе съобщение, което Маурисио Макри се надяваше никога да не се налага да направи. На 8 май изтощеният на вид аржентински президент обяви, че страната иска кредитна линия от МВФ. Той имаше малък избор. Усилията да се подпре песото, което загуби 1/5 от стойността си спрямо долара от началото на годината, се провалиха. Между 23 април и 4 май централната банка увеличи лихвите с 12,75% до 40 на сто и продаде $5млрд. от валутните си резерви. Финансовото министерство съобщи, че ще промени целта си за тазгодишната инфлация от 3,4% на 2,7% от БВП. Нито една от мерките не успя да спре срива на песото. Световните лидери хвалеха преди това Макри за усилията му да реабилитира аржентинската икономика. Каква бе грешката? Предшественичката на Макри, Кристина Фернандес де Кирхнер, завеща близка до колапс икономика. Спор с притежателите на лошия ѝ дълг отряза Аржентина от международните кредитни пазари. Институтът за национална статистика подправи цифрите, за да прикрие инфлация над 40%. Фермерите укриха зърно, за да избегнат износните такси. Щедрите субсидии за публичния транспорт и ютилити секторът повишиха бюджетния дефицит през 2015 г. до 5,4%. След като пое поста през декември същата година, Макри не загуби време и сключи сделка с притежателите на облигации, намалявайки експортните такси и премахвайки валутния контрол. Само че нестабилността на аржентинската икономика изискваше по-постепенен подход за намаляване на дефицита. Първоначално късметът бе на страната на Макри. Ниските глобални лихви му позволиха да запълни евтино дупката. През юни 2017 г. Аржентина дори продаде 100-годишни облигации. Сега изглежда, че пазарите са загубили апетит за аржентинския риск. Съмненията относно правителственото управление на икономиката нараснаха през декември, когато то натисна централната банка да разхлаби тазгодишната си цел за инфлацията от 12% на 15%. Това хвърли сянка върху нейната независимост. След това на 24 април доходността от 10-годишните американски съкровищни бонове достигна 3% за пръв път от 4 г. насам, насърчавайки инвеститорите да се оттеглят от нововъзникващите пазари и други рискови активи. Турция, Русия и Мексико претърпяха рязък спад в стойността на своите валути. Само че Аржентина бе ударена особено тежко. Инвеститорите се уплашиха от големия фискален и текущ дефицит на страната, от нейната 25-процентна инфлация и бързо нарастващата камара от валутен дълг. До неотдавна Макри се радваше на приличен рейтинг на одобрение. През октомври коалицията му се представи впечатляващо на междинните избори, печелейки над 40% от вота. Но решението да започне преговори с МВФ няма как да му спечели голяма народна подкрепа. Мнозина аржентинци хвърлят върху МВФ вината за това, че спря кранчето на заемите преди катастрофалния дифолт на страната през 2001 г. – травма в национален мащаб, която причини рязък скок на бедността и безработицата. Неотдавнашно проучване установи, че три четвърти от аржентинците си остават противници на помощта от МВФ. Макри ще се надява, че рязкото подобрение на икономиката ще му спечели време за президентските избори през октомври 2019 г. Залогът е неговата съдба и тази на Аржентина", "date": "2018.05.21", "title": "Аржентина вика МВФ"}
{"url": "http://www.classa.bg/%D1%81%D0%B2%D1%8F%D1%82/item/382217-%D0%BD%D0%B0%D0%B9-%D0%BB%D0%BE%D1%88%D0%B8%D1%82%D0%B5-%D1%81%D1%82%D1%80%D0%B0%D1%85%D0%BE%D0%B2%D0%B5-%D1%81%D0%B5-%D1%81%D0%B1%D1%8A%D0%B4%D0%BD%D0%B0%D1%85%D0%B0-%D1%81%D0%B0%D1%89-%D0%B8%D0%B7%D0%BF%D1%80%D0%B0%D0%B2%D0%B5%D0%BD%D0%B8-%D0%BF%D1%80%D0%B5%D0%B4-%D0%BF%D1%80%D0%B5%D0%B4%D1%81%D0%BA%D0%B0%D0%B7%D0%B0%D0%BD%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0", "text": "Мощното изригване на вулкана \"Килауеа\" четвъртък, след продължителна активността на остров Хавай, бе предсказано от учените миналата седмица.   Доналд Суонсън, вулканолог от Геоложката служба за изследване на Съединените щати (USGS), предупреди, че серията от силни експлозии на пара, може да \"бомбардира\" района в близост до кратера, със скали между 10 и 12 тона и изхвърляне на пепел на по-голямо разстояние от тридесет километра.   В допълнение, Суонсън каза, че областите, разположени в радиус от няколко километра, ще бъдат засегнати от по-малки скали. На разстояние повече от 30 километра можеше да се види \"пепел, плаваща в небето, сякаш беше сняг\".   Специалистът предупреди, че това изригване ще е причинено от движението на магмата от върха към жилищната зона Лейлани и ще последва среща на реката от лава с подземните води.   Накрая това се случи. Вулканът \"Килауеа\" е изхвърлил гъста колона от пепел след \"експлозивно\" изригване на върха. Изригването в кратера Халемаумау е снимано от камерите на Вулканологичната обсерватория в Хавай и височината на пепелта е надвишила 9000 метра.   Изригването се случи след разкриването на повече от дузина пукнатини на изток от областта на вулканичните пукнатини. Лавата, излята от пукнатините, която се изля в жилищния район на Лейлани, разруши най-малко 26 къщи и 10 структури.   \"Нямаме начин да разберем дали това е наистина началото или краят на изригването\", казва Том Ший, вулканолог в Хавайския университет. Той коментира, че е почти невъзможно да се определи кога вулканът би престанал да бъде активен, защото процесите стават под повърхността и не могат да бъдат видяни.\"   Вулканът избухна в началото на май след серия от земетресения. Неговите изхвърляния на лава достигат до 70 метра височина и са принудили евакуацията на около 2000 души, заплашвайки целостта на десетки сгради. Поради движенията на лавата, пожарите, изхвърлянето на токсични газове и киселинните дъждове, местното население е принудено да напусне домовете си и да се премести в по-безопасни места в югозападната част на острова. Вулканът, характеризиращ се с големи размери, остава активен от 1983 г. насам.", "date": "2018.05.21", "title": "Най-лошите страхове се сбъднаха: САЩ изправени пред предсказана катастрофа"}
{"url": "http://www.classa.bg/%D1%81%D0%B2%D1%8F%D1%82/item/382218-%D0%BD%D0%B5%D0%B2%D1%8A%D0%B7%D0%BC%D0%BE%D0%B6%D0%BD%D0%B8%D1%8F%D1%82-%D0%B4%D0%B2%D0%B8%D0%B3%D0%B0%D1%82%D0%B5%D0%BB-%D0%BD%D0%B5-%D1%80%D0%B0%D0%B1%D0%BE%D1%82%D0%B8-%D0%BA%D0%B0%D0%BA%D1%82%D0%BE-%D0%B1%D0%B5-%D0%BE%D0%B1%D1%8F%D0%B2%D0%B5%D0%BD%D0%BE", "text": "Специалисти от Техническия университет в Дрезден, Германия, са анализирали характеристиките на EmDrive, който очевидно нарушава законите на физиката и затова бе наречен \" невъзможен двигател \". Екипът не можа да потвърди, че устройството работи както бе съобщено от разработчиците му и както бе посочено на конференцията Space Propulsion, проведена в Севиля.   Спорният двигател без гориво беше предложен за първи път през 1999 г. от изобретателя Роджър Шойър. Вместо да използва ракетно гориво, се твърдеше, че за да генерира тяга, завърта микровълни в конусообразна метална кухина.   Така, както се твърдеше в научна статия от НАСА, двигателят произвежда \"постоянен\" тласък, без да консумира гориво и без да генерира насочен лъч радиация, което е в противоречие, според експертите, със закона за запазване на инерцията.   Германските изследователи обаче посочват, че в двигателя има тяга, но тя е малка и индексите са неточни. Според тях наблюдаваният ефект се дължи на взаимодействието между магнитното поле на кабелите и усилвателя, с магнитното поле на Земята.   Според него това показва, че \"тягата идва не от EmDrive, а от някакво електромагнитно взаимодействие\".   Мненията относно функционалността на двигателя EmDrive все още разделят научната общност и далеч не всички са съгласни, че устройството наистина работи.", "date": "2018.05.21", "title": "\"Невъзможният двигател\" не работи както бе обявено"}
{"url": "http://www.classa.bg/%D1%81%D0%B2%D1%8F%D1%82/item/382219-%D1%84%D1%80%D0%B5%D0%BD%D1%81%D0%BA%D0%B8-%D1%83%D1%87%D0%B5%D0%BD%D0%B8-%D0%BF%D0%BE%D1%82%D0%B2%D1%8A%D1%80%D0%B6%D0%B4%D0%B0%D0%B2%D0%B0%D1%82-%D0%B4%D0%B0%D1%82%D0%B0%D1%82%D0%B0-%D0%BD%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%BD%D0%B0-%D1%85%D0%B8%D1%82%D0%BB%D0%B5%D1%80", "text": "За първи път от 1946 г. насам, група френски учени са проучили фрагменти от зъбите на Адолф Хитлер, запазени в Русия и са установили точната дата на смъртта му, съобщава на интернет страницата Phys.org. Изследователите подчертават, че фрагментите, предоставени им от Русия през 2017 г., са истински. Проучването потвърждава, че Хитлер умира през 1945 г.   \"Ние можем да спрем всички конспиративни теории за Хитлер. Той не е избягал в Аржентина с подводница, не е скрит в база в Антарктида или на тъмната страна на Луната\", каза ръководителят на групата на френските експерти, Филип Шарлие. През март и юли 2017 г., тайните служби на Русия, ФСБ и руските държавни архиви, са оторизирали екип от изследователи да проучат фрагменти от диктатора, за първи път от 1946 г. Освен зъбите, учените също са проучили фрагмент от черепа на диктатора и установили, че той е напълно еднакъв с рентгенографията на черепа на Хитлер, направена една година преди смъртта му. Черепът показва дупка в лявата му страна, която вероятно е била причинена от преминаването на куршум.   Проучването потвърждава общоприетото мнение, че Хитлер е починал на 30 април 1945 г. в своя бункер в Берлин с другарката си Ева Браун, но също така хвърля нова светлина върху точните причини за смъртта, според Шарлие. \"Ние не знаехме дали той е използвал флакон цианид за да се самоубие, или от куршум в главата. Вероятно и двете\", заяви изследователят.", "date": "2018.05.21", "title": "Френски учени потвърждават датата на смъртта на Хитлер"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/382216-%D0%B1%D1%83%D0%BB%D0%B3%D0%B0%D1%80-%D0%B1%D1%83%D0%BB%D0%B3%D0%B0%D1%80-%D0%B4%D0%B8%D0%BF%D0%BB%D0%BE%D0%BC%D0%B0%D1%86%D0%B8%D1%8F", "text": "И за премиерите, както и за всички останали хора, е важно да си знаят мярката. Но това разбира се не се отнася за Бойко Борисов. Както станахме заложници на „управленската\" му изключителност във вътрешен план, сега предстои да сърбаме попарата и от дипломатическите му умения.   Амбицията му да играе ролята на регионален медиатор, при това от чисто алтруистки позиции, вкарва страната ни в крайно нестабилно състояние. Защото да си мост, означава да няма твърда почва под теб и да си зависим и от двата бряга. А Бойко Борисов се опитва от едно лице да играе две роли – посредник между Европа и Турция и между Европа и Западните Балкани. По същество е глупаво да се стремиш към подобно нещо, но в изпълнението на Борисов то може да се превърне в катастрофално. Ще ни се наложи като нация дълго да плащаме сметката от желанието му да блесне като регионален фактор на Балканите.     В началото на третия си мандат премиерът ни се натовари сам със задачата да адвокатства за режима на Реджеп Ердоган. С надеждата, че така не само ще отклони бежанския поток от страната ни, но и ще си присвои ключова позиция в рамките на диалога ЕС- Турция.   За целта, той се постара да спечели всячески доверието на турския диктатор. Не просто му върна напълно незаконно една група от политически бежанци, но по време на срещата във Варна напълно оправда репресиите вътре в Турция. Според него това било напълно резонно, от гледна точка на извършения опит за преврат.   В този смисъл, цената за да бъдем посредници, заплатихме под формата на ценностна капитулация. През устата на Борисов Европа оправда вкарването в затворите на десетки хиляди хора, самото защото са на мнение, различно от това на Ердоган. И обществото ни може да не е чувствително към подобни неща, но в европейските столици това е било отбелязано. Всъщност, ако България играе ролята на посредник, това е и защото тя отговаря на две „важни\" условия: хем е част от ЕС, хем и днешното ни управление носи в себе си нещичко от режима на Ердоган. Както е казал народът, краставите магарета през девет баира се надушват.   Рзбира се, самият ни мащаб и географското ни положение изискват да поддържаме приятелски отношения с Турция. Но третия кабинет на ГЕРБ отдавна е преминал тази черта. Той не просто изглежда треперещ от страх пред Ердоган, но се опитва да внуши подобни чувства и сред европейските си партньори. Ние се оказваме по същество „троянския кон\" на Ердоган в Европа.   А не е това начина да омилостивим турския президент. Прегръдките му с Борисов не означават нищо. Ако Реджеп реши, че му е изгодно, ще отвори бежанските шлюзове към България. Което ще ни подложи на невероятно изпитание. Нито логистически, нито психологически ние можем да се справим с подобно предизвикателство.   Работата на българската дипломация е да се подсигури от страна на Брюксел, ако подобно нещо се случи, а едва след това да се умилква пред Анкара. Европа трябва да има подготвена реакция за действие на територията на България (и Гърция), която да включва конкретна помощ за страната ни и налагането на санкции срещу Турция. И това нещо трябва ние да го свършим, ние трябва да сформулираме как ще изглежда европейската „тояга\" ако „морковът\" не сработи. Но, разбира се, днешното управление нито има куража, нито пъл акъла да си постави подобна задача. Но неосъзнатият провал с Турция само амбицира днешното управление да прилага същите подходи и процеса на интегриране на Западните Балкани.   Започвайки с един безмислен договор с Македония, Бойко Борисов реши, че е прозван да направи дипломатическа революция и на запад от нас. Той може би искрено вярва, че е успял. За него аплодисментите на европейските лидери при влизането на Ципрас и Заев, ръкуването между Тачи и Вучич и подписването на една нищо неозначаваща декларация може би се вписва в рамките на успеха. Въпросът, от който дори и слугинските медии не успяха да избягат, е къде е интересът на България от приоритета, който сама си е поставила по време на председателството на Съвета на ЕС. Докато Макрон предлага вътрешна интеграция в днешните граници, ние акцентираме върху географското им разширяване. И то към регион, който ако бъде инегриран, ще увеличи вътрешното напрежение в съюза.   Всъщност България няма никакъв интерес да се превръща първо в ментор, а впоследствие в център на Балканска Европа. На последната е съдено да се превърне в изключително тежка периферия за съюза и затова основните западни страни са настроенни пределно скептически към този процес. Изпъстрени от вътрешни противоречия и лабилни към влиянието на глобалните играчи, балканските страни в един момент могат да блокират дейността на европейските институции.   Напротив, нашата цел не е да обособяваме регион на „лузърите\", а да се опитаме максимално да участваме в интеграционните процеси и председателството бе шанс именно в подобна насока. Който бе пропилян.   Акцентът ни трябваше да бъде поставен върху опитите да се формализира политиката на по-нататъшната европейска интеграция, като нейните финансови, отбранителни и външнополитически измерения да бъдат общодостъпни. Не е ясно дали щеше да е възможно да разгърнем темата за унификация на ЕС в пълнота, нито пък да наложим своите виждания, но на тази база можехме поне да осъществим по-лесно влизането си в еврозоната и Шенген.   Изобщо, заставайки един път между Европа и Турция и втори път между Европа и Западните Балкани, ние неусетно излизаме от ролята си на органическа част на ЕС и все повече ще бъдем възприемани от съюзниците си като чуждо по форма и съдържание тяло в Европа. И опасността това да се случи е безкрайно близка. Борисов ни е дал вече огромна инерция.  ", "date": "2018.05.21", "title": "Булгар-булгар дипломация"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382210-%D1%81%D0%B2-%D1%80%D0%B0%D0%B2%D0%BD%D0%BE%D0%B0%D0%BF%D0%BE%D1%81%D1%82%D0%BE%D0%BB%D0%BD%D0%B8-%D1%86%D0%B0%D1%80-%D0%BA%D0%BE%D0%BD%D1%81%D1%82%D0%B0%D0%BD%D1%82%D0%B8%D0%BD-%D0%B8-%D1%86%D0%B0%D1%80%D0%B8%D1%86%D0%B0-%D0%B5%D0%BB%D0%B5%D0%BD%D0%B0", "text": "    По времето, когато езическият свят, въоръжавайки се против християнството с огън и меч, в края на III и началото на IV столетие замислял напълно да изтрие от лицето на земята самото име християнин, Божият Промисъл приготвил за Христовата Църква, сред самите императори - гонители на християнството, царствен покровител в лицето на Константин - цар, който още приживе получил името, утвърдило се в християнската история, - Равноапостолен, а в световната история - Велики.   Роден в 274 г. от родители, които, макар и не християни, покровителствали християнството, Константин от дете странял от езическите суеверия и се приближавал към Христа, истинния Бог. Сама Божията десница постепенно го подготвяла и по най-различни начини го очиствала, като избран съсъд на Божията слава.     Младите си години Константин трябвало да прекара не сред семейството си, а при двора на Диоклетиан в Никомидия, където бил взет почти като заложник, макар и почетен, за осигуряване верността на неговия баща Константин към по-старшия император Диоклетиан. По това време се разгоряло най-ужасното гонение срещу Христовата Църква, надминаващо всички други гонения и със злобата на гонителите, и с разнообразието на мъченията, и с числеността на мъчениците, и с тържеството, победното тържество на Христовата вяра над езическите козни.    Константин, поставен от Божия Промисъл до самото огнище на езическата злоба, не можел да не види напразността на всичките й усилия да победи непобедимото -непосредствено, с очите си той съзерцавал силата Божия, проявяваща се в немощ и покоряваща всичко на себе си. Във всеки изповедник християнин, във всеки мъченически подвиг пред погледа на Константин се явявал неоспорим свидетел на правотата на Христовата вяра, на превъзходството й над езичеството, на Божествения й произход. И Константин запазил в душата си залога на доброто, посят в детството - съхранил чистотата и невинността на сърцето, и уважението към Божия закон, макар и да се движел сред нравствено развратена среда.   Но тази вътрешна отчужденост на Константин от гнилата придворна среда, любознателният му ум и духовната му благоустроеност, скрита от скромността, естествено възбуждали срещу него злобата на заобикалящите го царедворци; а величествената му, красива осанка, високият ръст и забележителната му физическа сила, привличащи към него погледите на народа и предизвикващи разположението на цялата войска, били причина за завистта на мнозина, и особено на цезаря Галерии, който замислял да го погуби, и даже съставил заговор, за да не допусне Константин до царското достойнство, на което имал право по рождение.   Животът на Константин бил изложен на опасност, но ръката на Промисъла спасила своя избраник и му дарила това, което искала да му отнеме необузданата, коварна завист. Константин заминал за Галия при баща си, когото заварил вече на смъртно легло, и който скоро починал.     След смъртта на Констанций Хлор войската, която била при него, провъзгласила (в 306 г.) за император на Галия и Британия Константин, който тогава бил почти на тридесет и две години, като любим син на уважавания от всички кесар. Под живите впечатления от ужасните гонения на християните на изток, Константин, след като наследил властта от баща си, сметнал за свое първо дело да потвърди всичките му разпореждания в полза на християните - обявил свобода на изповядването на християнството в своите области. Така се приближил часът на победата на Христовата вяра над езическото суеверие! Но настъпването на по-добри времена за Църквата предшествало времето на Божия съд над гонителите й. - Императорите Диоклетиан и Максимиан, уморени от собствената си злоба срещу непоколебимите страдалци за светата истина, се решили да търсят покой за себе си в отстраняването от царските престоли; но отказът им от властта, не давайки мир на самите свирепи гонители, послужил и като повод за обществени неуредици. Галерии, възцарил се на Изток вместо Диоклетиан и недоволен от възцаряването на Константин на северозапад, не го признал за император, а признал Север, който управлявал Италия и Африка; междувременно в Италия за император бил провъзгласен Максенций, син на Максимиан  (наричан също Максентий, бел. ред.) . Поддържайки Север, Галерии излязъл на война срещу Максенций, който търсел защита при баща си - последният отново бил приел управлението. Север се предал на Максимиан и бил умъртвен. Тогава Галерии провъзгласил за император своя пълководец Ликиний, а армията поверил на цезаря Максимин. Така се оказало, че в Римската империя царували шестима императори едновременно и всички те враждували помежду си.   По отношение на християните, по примера на баща си, той се придържал към политика на мир, защото ги ценял като усърдни и верни поданици. Константин разбирал, че християнството е велика сила, можеща да пресъздаде света. При това той още не бил християнин; при всичкото си дълбоко уважение към Христовите раби, не можел с лекота, без вътрешна борба, да се откаже от староезическите завети. И само стеклите се страшни и трудни обстоятелства го разположили открито да се преклони пред величието на \"Разпнатия Бог\", Който по дивен начин го извел от състоянието на колебливост и го утвърдил в решението му да стане християнин.     След Галерий , починал (в 311 г.) от тежка и люта болест, и Максимин - управителя на Сирия - завършил живота си с позорна смърт - самоубийство, в Източната половина на империята останал владетел единствено Ликиний, който след това се оженил за сестрата на Константин. А в западната половина - в Италийската област, след повторното царуване на Максимиан, отново се възцарил Максенций, противно на желанието на римския народ. Константин го признал за цар и даже изпратил при него мирна делегация.    Но Максенций не само не пожелал да има мирни отношения с Константин, но даже не поискал да го нарича цар, желаейки единствен да бъде цар над всички земи и страни на Римската област. Укрепил се на престола, той проявил цялата им пълнота присъщата си коварна жестокост и користолюбие не само по отношение на християните, но и към единоверците си езичници. Като прелъстил, при възцаряването си, нужните му хора с дарове и обещания, той започнал да преследва и измъчва почетните сенатори, разграбвайки имуществото им, похищавайки жените и дъщерите им за задоволяване на животинските си страсти, а също и страстите на любимците си. И той бил непоносим и омерзителен за целия Рим, поради жестокостта си и скверния си живот.   Римляните, страдайки под тежкото му иго, се решили тайно да търсят защита при Константин, молейки го да дойде и да ги избави от мъчителя. По този повод Константин преди всичко изпратил писмо до Максенций, с което добронамерено го убеждавал да прекрати насилническите действия. Но Максенций не само не приел неговия добър съвет и не се изправил, но още повече се озлобил. Ожесточението му стигнало дотам, че започнал да се готви за война срещу Константин.   Като чул за това, Константин в 312 г. се решил да предприеме военен поход срещу Римския император. Походът, предприет от Константин за освобождаване на Рим от жестокия тиранин, не вразумил последния.  Злочестивият Максенций, като принесъл обилни жертви на боговете с тържествени церемонии, като изслушал предсказанията на гадателите по вътрешностите на бременни жени, с многочислена войска излязъл срещу Константин, но не успял да предотврати достойното възмездие за нечестието си.   Закрилян от спасителното знамение на Кръста, след три сблъсъка с противника Константин се приближил към самия вечен град и тук му нанесъл решителното поражение. Максенций, спасявайки се с бягство през река Тибър, загинал при разрушаването на моста, както древният фараон със своите избрани конници в морската дълбочина. Победителят тържествено влязъл в Рим и бил посрещнат от народа с голяма радост.       Като станал по такъв начин владетел на цялата западна половина от Римската империя, Константин пръв от цезарите с указ (в 313 г.) обявил на подвластните му народи пълна веротърпимост: на езичниците оставил правото да извършват обредите на своето богопочитане, а на християните разрешил свободно да се покланят на Единия истинен Бог.   Но в същото време, когато на Запад християните благоденствали под управлението на Константин, съвсем различно било на Изток, където царувал Ликиний: възпитан при двора на Диоклетиан, пълководец при Галерии, той, достигнал цезарско достойнство, в душата си ненавиждал християните. Като се сродил с Константин, Ликиний на първо време не се решавал да се противопостави на своя могъщ шурей - даже подписал издадения от него указ (Миланския) за веротърпимостта; но скоро след смъртта на император Максимин, пълновластен владетел на целия Изток, започнал да притеснява и унижава християните.   Отношенията на Ликиний с Константин не били, а и не могли да бъдат, приятелски. Ликиний проявявал коварство и двоедушие в тях; той уверявал Константин, че му е приятел, а тайно в себе си го ненавиждал, стараел се да му причинява всякакво зло; козните не му се удавали и неведнъж между тях започвали раздори, завършващи с войни. Константин оставал победител, но измамен от лъжливите уверения на зетя, сключвал мир. Но с течение на времето отношенията между императорите придобивали все по-изострен характер. Угнетяваните поданици на Ликиний и гонените от него християни не виждали края на страданията си. Накрая Ликиний престанал да скрива замислите си против Константин и влязъл в открита борба. В 323 г. между тях се разгоряла жестока война. Тази война трябвало окончателно да реши съдбата на християнството в Римската империя, обхващаща \"цялата вселена\".   Езическите жреци и гадатели предвещавали победа на Ликиний, но Бог я дарил на Константин. Ликиний се покорил, а след време бил умъртвен в Солун, тъй като, предавайки се на победителя, съставил заговор против Константин. В 323 г. Константин станал единодържавен управител на цялата Римска империя.     След като станал самодържавен владетел на цялата Римска империя и обявил веротърпимост \"по цялата земя\", Константин обаче не бил \"топлохладен\" в царския си живот. Отказал се от езичеството и застанал начело на християнското общество, той виждал в християните важна опора на империята, основен залог за могъществото и преуспяването на държавата, която, според неговата мисъл, трябва да прокарва път към към свободното, без насилие, установяване на Царството Божие на земята, - да посочва и дава средства за възпитанието и усъвършенстването на човешкия род в Христовия дух. Константин, като явен покровител на християнството, не бил много обичан в Рим, където още оставали много езически обичаи и нрави.    И сам той не обичал Рим с неговия Пантеон, където, така да се каже механично, били събрани езическите богове на всички покорени народи, и рядко и неохотно посещавал старата столица. На Константин се харесало положението на Византия, на древния неголям град на бреговете на Босфора, ознаменуван с морската победа над Ликиний, и той го избрал и го направил столица на империята; той сам с тържествено шествие отбелязал границите на новия град и започнал да строи великолепни здания. Просторни дворци, бани, театри украсили столицата; тя се изпълнила със съкровища на изкуството, донесени от Гърция, Италия и Азия. Но в нея вече не се строели храмове, посветени на езическите богове, и вместо Колизеума, където ставали битките на гладиаторите, бил устроен цирк за конни състезания. Главно украшение на новия град били храмовете, посветени на истинния Бог, в устройването на които живо участие вземал сам царственият покровител на християните.   Новата християнска столица, получила името си от името на своя основател - \"град на цар Константин\", Константинопол, заемаща средно положение между предишните столици на империите - Рим и Никомидия, както някога Йерусалим - \"града на цар Давид\", непринадлежащ собствено на нито едно израилско коляно, по своето благоприятно географско положение, и поверена на покровителството на Божията Майка, бързо процъфтяла и затъмнила славата и величието не само на пищната Никомидия, но и на самия велик Рим.   Благоговеейки пред знамението на Кръста, Константин пожелал да прослави самото живоносно Дърво, на което се е разпънал Царят и Богът. Но като воин пролял много кръв, той смятал себе си за недостоен да извърши това лично. Това благочестиво намерение на императора изпълнила неговата равночестна майка, царица Елена, която той изпратил в Йерусалим, като й дал пълномощия и богати дарове.   Елена, както разказва  , тази старица с юношеска бързина се устремила на Изток, за да извърши достойно поклонение на стъпките на Господа - по думите на пророка, \"на мястото, където са стояли нозете Му\". В свещената страна, ознаменувана с дивни събития, където всичко напомня за \"великата Тайна на благочестието - явяването на Бога в плът\", нагледно се проявило величието на смирената душа на царствената старица; там света Елена не се обличала в подобаващите на сана й одежди, а в най-скромна дреха се движела сред народната тълпа, стараейки се да не бъде узната, раздавала щедра милостиня; подражавайки на Господа Иисуса, тя в дълбокото си смирение стигала дотам, че в дома си събирала девственици, гощавала ги и сама им служела на трапезата като проста слугиня. Примерът на искреното благочестие на царицата правел дълбоко впечатление не само на вярващите в Христа, но и на невярващите.   Пребиваването на царицата майка в \"люлката на християнството\" се ознаменувало и с изпълнението на предначертанията на нейния царствен син. Всички места в Палестина, осветени от евангелските събития, отдавна вече били опустошени. Езичниците, поради ненавист към християнството, се постарали да заличат и самия спомен за тях; - най-скъпото място за вярващото християнско сърце - пещерата на Господния гроб била засипана със смет и по този начин скрита от благоговейните погледи; нещо повече, като насмешка над \"Разпнатия Бог\" и Неговите почитатели, на хълма, насипан върху самата пещера, било построено капище на \"сладострастния демон на любовта\" (Венера). По указание на Елена идолските капища, поставени на свещени за християните места, били разрушени и на тяхно място били построени свети храмове. Така били построени прекрасни църкви, по желание и със средства на царицата, във Витлеем над пещерата на  , на Елеонската планина - мястото на  ; с храмове били украсени Гетсимания - мястото на  , мястото на явяването на Бог на Авраам до Мамрийския дъб.   Но най-главната грижа на царствената старица била да осъществи мисълта на нейния велик син, да намери самото това Дърво, на което бил разпнат Спасителят на света.   Мястото, където бил скрит Господният Кръст, било неизвестно; за намирането му благочестивата Елена от своя страна използвала всички средства и царското си влияние. Това било  ; то се извършило в 326 г. Православната Църква всяка година празнува това събитие на 14 септември. Тогава много от езичниците и иудеите се обърнали към Христа.   След това светият Кръст бил положен в сребърен ковчег за съхранение; на Велики петък той бил изнасян на Голгота (в наскоро построения храм, където се съхранявал) за поклонение. Но света Елена, напускайки Йерусалим, взела частица от живоносното Дърво, като дар за своя син Константин. Недълго след това блажената царица майка починала и била честно погребана.     По време на своето управление Константин се решил да свика  . Според царя, този Събор, \"обявявайки се против главния враг\", смущаващ тогава мира на Църквата, хулната арианска ерес, трябвало да разгледа и други въпроси и да даде отговори - определения по устройването на вътрешния живот на християните.   Властта на Царя определила Вселенският Събор да се състои в град Никея. Той бил открит през юни 325 година в просторната палата на царския дворец и на него окончателно било осъдено арианството.     След това Константин живял повече от десет години и през цялото време на своето царуване с неизменна вярност се държал към Никейското изповядване на вярата и ревностно се стараел да утвърждава духа на християнското благочестие в своето царство, представлявайки пример, достоен за подражание.   Последните години и особено дни на цар Константин били достоен завършек на неговото християнско благочестиво устроение.   Мисълта за смъртта станала за Константин предмет на напрегнат размисъл още щом започнал да чувства отслабване на физическите си сили. В 337 година Константин за последен път тържествено отпразнувал   в Константинопол и скоро се разболял. Предчувствайки близката си смърт, той изцяло се отдал на свети упражнения: често прекланяйки колене, ревностно изливал горещи молитви пред Бога; по съвета на лекарите по това време той се преселил в град Елеонопол5, за да се лекува там с топли вани.   Но Константин до този момент не бил кръстен! От млада възраст носещ в сърцето си Христа, отдавна станал християнин в душата си, той отлагал своето кръщение поради смиреното съзнание за своята греховност, желаейки с подвига на целия си живот да се подготви за това. При това в душата си имал искреното желание да се кръсти във водите на река Йордан.   Като не получил облекчение в Елеонопол и чувствайки крайното отпадане на телесните си сили, Константин отишъл в Никомидия и тук, като извикал епископите, ги молел да го удостоят със свето кръщение.   Като приел свето кръщение, Константин \"ликувал духом, сърцето му било пълно с жива радост. Облечен при кръщението в бяла одежда, блестяща като светлина, той не я снемал от себе си до самата си смърт. Той починал на легло, покрито с бели покривала, а до багреницата - това царско отличие - Божият раб вече не искал и да се докосне.   Великият и равноапостолен Константин починал, завещавайки царството на тримата си синове, в самия ден на  в 337 година, в тридесет и втората година от царуването си, на шестдесет и пет годишна възраст. С голяма тържественост тялото му било пренесено в създадения от него град Константинопол и положено съгласно неговия завет в църквата на светите Апостоли в гробницата, приготвена от самия него. Сега той живее безкраен живот във вечното Царство на Христа, нашия Бог, на Когото подобава чест и слава с Отца и Светия Дух во веки веков. Амин.", "date": "2018.05.21", "title": "Св. равноапостолни цар Константин и царица Елена"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382211-21-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1725 г. - Руската императрица Екатерина I учредява ордена „Александър Невски\".   1840 г. - Нова Зеландия е обявена за колония на Великобритания.   1865 г. - Сформира се чета в жилището на Георги Раковски, в която участват Раковски, Стефан Караджа, Хаджи Димитър и други.   1904 г. - В Париж е основана Международната федерация на футболните асоциации (ФИФА).   1920 г. - Съставено е самостоятелно правителство на БЗНС начело с Александър Стамболийски.   1924 г. - Националният отбор по футбол на България играе във Виена първия си неофициален мач и губи с 0:6 от Австрия.     1969 г. - В САЩ палестинецът Сирхан Сирхан е осъден на смърт за убийството на Робърт Кенеди.   1991 г. - Бившият министър-председател на Индия Раджив Ганди е убит при самоубийствен бомбен атентат на жена близо до Мадрас.   1997 г. - 38 Народно събрание гласува новия кабинет, оглавен от лидера на СДС Иван Костов.   2000 г. - Черна гора провежда референдум за излизане от конфедерацията Сърбия и Черна гора, на който за независимост гласуват 55% от населението.  ", "date": "2018.05.21", "title": "21 май, историята в снимки"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382212-%D0%B3%D0%BE%D1%80%D0%B5,-%D0%BD%D0%B0-%D1%87%D0%B5%D1%80%D0%B5%D1%88%D0%B0%D1%82%D0%B0", "text": "По празниците ни удря на патриотизъм, чат-пат – на християнска добродетел, а задаващото се лято ни навежда на размисли за здравословни диети. Диетите никак не се връзват с Гергьовските празници, но пък сезонът официално започва от първи юни – има време да се свали някое и друго килце!   „24 ЧАСА” е обединил няколко здравословни съвета с още няколко икономически и един-два сексуални на цяла страница под заглавие „Ако спите голи, ще отслабнете и ще се отървете от бръчките”. Оставяме настрани другите полезни размишления и пред задаващата се пет­ролна криза обръщаме внимание на икономическите ползи – „Когато спите голи, не е нужно да си купувате пижами. Освен това имате по-малко дрехи за пране, така че ще спестите от електричество и вода”!  Желязна логика!   Но следващото твърдение вече ни хвърля в оркестъра – спането без пижами „Подобрява социалния живот”. Как ли? Ето как: „Колко пъти сте отказвали да излизате с приятели, защото вече сте облекли пижамата си? Е, ако не носите такава, отговорът ще е нула”. Досега погрешно се смяташе, че е редно ако някой ти позвъни на вратата, да му отвориш облечен поне с пижама. Коригирайте се – и ще си подобрите ако не друго, то поне социалния живот!   „СТАНДАРТ” пък прославя нова патриотична инициатива – „Жена напира за главен войвода на България”. Войводите от ВМРО могат да спят спокойно – става дума не за вътрешнопартиен преврат, а за състезание, в което участниците трябва да изкачат Карандила край Сливен „по хайдушка пътека с мях вино на гърба си”. За незапознатите с правилата – мехът събирал 43 литра – не е шега работа! Записали се били двайсет участници – леле, това прави почти тон! Това обяснява и втората част от регламента – че „всички участници ще имат възможност да ядат агнешко и да пият вино колкото издържат”… Ами, да – кой ще ти тръгне да сваля остатъчното вино от Карандила надолу! Ей това разбирам аз – българи-юнаци!   А „24 ЧАСА” дава свой патриотичен принос в образователната реформа – „Казармата да е част от гимназията”. Аргументът на главния редактор на вестника, автор на приносното предложение, е хептен железен – „Бездруго този напълно измислен 12-и клас е напълно лишен от съдържание”. Така подрастващите за една година щели да се научат поне да зареждат автомат, та когато дойде враг коварен, да могат да сложат пълнителя и да го опушкат. Новото поколение е по-интелигентно от нас – на нас, дъртите, да научим тая сложнотия ни отне не една, а две години!   Понякога оставам с впечатлението, че дежурните редактори са запазили ученическите навици да преписват от другарчето – преди празниците „ТРУД” информира за поредната чудотворна икона – „Чудотворната „Скоропослушница” пристига за Гергьовден”. Иконата сбъдвала експресно желания за излекуване, забременяване „и много други нужди”, а била наречена така, защото името означавало „бързо чуваща молитвите”. Не се подигравам на вярващите – само ми се ще да отбележа бързата реакция на „СТАНДАРТ”, който няколко дни по-късно откри свой скоропослушник – наречен, за да не се разбере преписването „скоропомощник” – „Св. Христофор с кучешка глава и нежна душа”. Светецът бил покровител на моряците, както и на несъществуващите по негово време шофьори и летци.  Разбрахте ли сега защо от време на време по-възрастните водачи на МПС наричат засичащите ги по пътя песоглавци?   А „24 ЧАСА” открива изненадващо доказателство, че сме произлезли от маймуната – „Маймуните боравят с парите така, както повечето инвеститори на фондовите борси”! Учени направили експеримент – приучили група ситни маймунеци да си купуват храна с жетончета вместо с пари. Скоро животинките стоплили за какво става дума и дори започнали да търсят по-нис­ките цени! Върхът на експеримента бил, когато „една от маймуните дала част от жетоните си на друга в замяна на секс”!  Изводите са тъжни – че ситните ни братовчедчета също като нас „не се справят със спестяване на пари, крадат, когато имат тази възможност, използват парите за храна, а в някои случаи дори и за секс”…   Защо ли ни трябваше да слизаме от дърветата и да си губим опашките! Ако бяхме си останали горе, сега щяхме да си ядем череши до насита съвсем безплатно и нямаше да има нужда да четем вестници, които ни връщат на черешата, но за съжаление – само в преносния смисъл.", "date": "2018.05.21", "title": "Горе, на черешата!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382213-%D0%B1%D0%BE%D1%80%D0%B8%D1%81%D0%BE%D0%B2-%D1%80%D1%83%D1%81%D0%B8%D1%8F-%D1%89%D0%B5-%D0%BF%D1%80%D0%B0%D1%82%D0%B8-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B8,-%D0%B0%D0%BA%D0%BE-%D0%BD%D0%B8-%D0%BD%D0%B0%D0%BF%D0%B0%D0%B4%D0%BD%D0%B0%D1%82", "text": "Българският премиер настоява, че стабилността и мирът на Балканите “са много крехки” и че Европейският съюз не бива да оставя геополитически вакуум. “Ако нещо се случи на Балканите, Русия и Турция, както и САЩ, няма да се поколебаят да се намесят”, казва той и добавя специално че, “Русия без колебание ще изпрати изтребителите”. Това разказва изданието Euobserver от София, където в петък сутринта министър-председателят Бойко Борисов е разговарял с група журналисти в Национални дворец на културата. Описвайки геополитическата ситуация той твърди, че газови проекти, “ще имат въздържаща сила” спрямо дестабилизация от външни фактори и че “Русия, Европа и САЩ ще имат дялове тук”. Той подкрепя разширяването на Европейския съюз на Балканите, но и признава, че ЕС си има “мното строги правила” по въпроса, поради което страните от района не могат да очакват бърз напредък. “Не съм най-добрият дипломат”, казва още импозантният български премиер, допълва изданието, но понякога му се налага да използва уменията си да ръководи българското европредседателство. Той определя като успех току що приключилата среща на върха, която нарича “емоционална и важна за Западните Балкани. Борисов описва, че “до вчера лидерите дори не се познаваха много добре” и че по време на дискусиите имало “много емоционална” размяна на думи между френския президент Еманюел Макрон и холандския премиер Марк Рюте, от една страна, и албанския премиер Еди Рама, от друга. В разговора били отправени критики за това как Албания се бори с организираната престъпност и корупцията, поради което е притеснително сега да се започват преговори със страната за членство. По повод усилията на ЕС на срещата на върха след месец да има напредък по единната политика за миграцията, Борисов казва, че са нужни “повече от въображаеми фрази и метафорично говорене”. Според него България дава пример “без да вдигаме много шум какво правим, за разлика от моя колега Орбан”. Нашата гранична ограда “е по-модерна и може би дори по-висока от тази на Орбан”, допълва той. “Демонстрирахме, че когато има политическа воля и добра организация, границата може да се защитава добре”, казва Борисов без да е споменато от Euobserver дари е споменал и заслугите на Турция. В разговора премиерът отива още по-далеч като дава съвети на Гърция и Италия. “Ако могат да постигнат същите успехи, гарантирам ви, че незабавно ще постигнем споразумение по Дъблинския регламент и всички веднага ще подпишат споразумение”. Той настоява, че Атина и Рим “са длъжни да постъпят така”, защото “потокът от имигранти (през двете страни) продължава да тревожи колегите в Европа”. След това Борисов предлага да се вземе за пример моделът в САЩ , Канада и Австралия. “Ако подкрепим някои от идеите, които предложих – за много солиден контрол на границата, мисля, че колегите от Вишеградската четворка ще бъдат убедени.” Той казва, че преди да се съгласят на схема за вътрешно разместване на вече одобрени бежанци, “трябва да знаем какви са разходите”. “Единственият начин (да има съгласие за реформа) е да се гарантира, че никога няма да се повтори това, което видяхме в миналото.”", "date": "2018.05.21", "title": "Борисов: Русия ще прати изтребители, ако ни нападнат!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382214-%D0%BA%D0%BE%D0%BB%D0%BA%D0%BE-%D0%B4%D1%8A%D0%BB%D1%8A%D0%B3-%D1%89%D0%B5-%D0%B5-%D0%BF%D1%8A%D1%82%D1%8F%D1%82-%D0%BD%D0%B0-%D0%B7%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%B1%D0%B0%D0%BB%D0%BA%D0%B0%D0%BD%D0%B8", "text": "  Софийската среща на върха, която се проведе през седмицата у нас, може да бъде разглеждана като успех за всички.   България успя да покаже, че е способна да вкара Западните Балкани в дневния ред на Брюксел, Брюксел показа, че му пука за държави, от които никога не се е интересувал особено, а политическите лидери на нашите съседи, демонстрираха пред своите избиратели, че смело вървят по пътя на модерните държави на Запад, в опит да се откъснат от руските влияния, китайските апетити и турските амбиции.   Най-голяма е ползата за България. Ще граничи с по-силни икономики с по-големи нужди. Ще се строят пътища, ще се търсят стоки, услуги, ще нарастват доходите. Описана по този начин, перспективата изглежда чудесна.   Но... Никой не може да каже колко ще е дълъг пътят, който ще трябва да извървят балканските страни към промяната, която ги очаква.   Няколко дни преди срещата в София например, в Подгорица имаше нападение срещу журналистката Оливера Лакич, често разкриваща корупцията сред управляващия елит на Черна Гора, където голяма част от медиите са проправителствени. И освен всичко друго атакуват всеки дръзнал да критикува властта като \"изменник\" и \"предател\".   Като цяло, от няколко години целият регион е залят от нова агресивна стратегия за саморазправа с медиите, която включва най-различни инструменти.   От толериране на политически таблоиди, които редуват четкане на имиджа на властта с криминални и жълти новини, до държавно дотиране на послушните и натиск върху все още свободните.   Освен в България, виждаме подобни проблеми в Унгария, Полша, Словакия, Малта. В Македония всеки, който има положително отношение към Европейския съюз печели етикета \"соросоид\". Сходна е картината и в Сърбия.   И ако ЕС продължава да се прави, че проблем няма, скоро в неговия център, а и периферия ще се пръкнат разединени, зомбирани и разкъсани общества, които не само няма да се интересуват от европейски идеи и ценности, но и ще следват пряко модели на поведение, които са изгодни за хора, доста далеч от Европа.   Брюксел трябва да помисли върху този проблем днес и чак след това да планира своето \"утре\".", "date": "2018.05.21", "title": "Колко дълъг ще е пътят на Западните Балкани"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382215-%D0%BE%D1%81%D0%BD%D0%BE%D0%B2%D0%B8-%D0%BD%D0%B0-%D0%BB%D0%BE%D1%82%D0%B0%D1%80%D0%B8%D0%B9%D0%BD%D0%B0%D1%82%D0%B0-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82%D0%B8%D0%BA%D0%B0", "text": "Намираме се, вика, в Грудово, до мен е късметлията, който спечели 250 000 лева от играта Захарни мечти на Националната лотария. Наизуст цитирам, не ми обяснявайте, че играта в Грудово е друга.   Сладичката блондинка е щастливо превъзбудена. От една страна по професионална линия обиколи, опозна и обикна Родината, няма само в японската градина на Маринела да седи и да обича. От друга – пак е все до богаташи, дето ги дават по телевизията, не й се налага да прави компоримс със светоусещането си.   Късметлията се представя вдървено; името и професията му са впечатляващо невзрачни (никога не съм виждал някой да се казва Виктор-Емануил и да е поет-влогър).    После продавачката в павилиончето го хвали колко учтив е бил за трите секунди, в които го е мернала; някой от родата хлипа: \"не мога да повярвам\"; дава се кратко разяснение за какво ще се харчи имането и махаме заедно с блондинката от бившия тъп ъгъл на смъртта, днес връх в пирамидалния лотариен успех.   Изобщо нямаше да ви занимавам с този пасторален етюд, гледате такива по десетина на ден, щете – не щете. Темата кой добър, кой лош в промените на закон за хазарта е сама по себе си хазарт.   Все до културата опираме накрая, прави ли ви впечатление? Или носител на Икар ще набедим несправедливо за продажник, или ще попречим на колекционерството на виден меценат. Неудобно неви ли става да сте такива простаци?!   В петък вечер обаче Андрей Райчев – този навъсен визионер на социума - излезе с много любопитна теза в Панорама. От рекламата на хазарта зависи свободното слово в медиите, вика човекът и стрелка остро ту с ляво, ту с дясно око, както е прието в социологията.    Кратък преразказ, ако сте по-щастливи хора от мен и не гледате ключови телевизионни сегменти. Дано съм схванал правилно: липсата на реклама доведе до залиняването на някога мощни вестници и те сега са в ръцете на мъгляви субекти и изпълняват поръчки, не че има значение, предвид тиража им.   Ако в момент на търгуване на двете частни национални телевизии обаче им спре лотарийният приход, това ще обрече и тях на неясни зависимости, понеже сега такива няма, а кинтите от Националната лотария са пар екселанс ефирна автономия. И така свободата на словото цъфти, докато в Грудово празнуват.   Схващате ли идилията?   На нас с вас за Триъгълника на смъртта и местните емоции не ни пука особено, няма какво да ес лъжем. Но свободата на словото е топик, по който сме крайно чувствителни.   Разбира се, мнозина биха се юрнали да громят тезата на Райчев (на която предполагам самият той после диаболично се е смял) и ще сбъркат. Ефирната независимост е ключова за телевизиите, питайте Ани Цолова. И не бива да се подминават лековато крановете, от които тече.   В такъв случай имам идея, която хем да спаси журналистиката ни от нечии домогвания, хем да префасонира хазартната реклама, без да спира живителния й фискален поток. Няма ли начин тия кратки ескизи на успели нашенци да ги превърнем в публицистични предавания и новинарски емисии?   Махаме я значи русокоската, достатъчно попътува милата, нека отмори в Дубай. Искам само късметлията в кадър, при това вместо да ми се обяснява колко е зашеметен и прочее, да прочете новините.    Ама той да си ги подготви, без редакторска намеса; нали лотарията дава медийна независимост?!Човекът вече е достатъчно богат, няма нужда някой да го контролира.   Та стои той и представя дежурната сводка на мизерията и нещастието у нас и по света, но сам е символ на надеждата и сбъднатите мечти, както вика Захари. Вместо емисията да ни представя някой, който зависи от рекламния бюджет дали ще ни изманипулира или не, да ги дадат на Али от Джебел, Йорданка от Искра или Севджан от Провадия.   Дикцията може и да не им е идеална (на кого ли в ефир е), но поне са успели независими нашенци, което автоматично ги превръща в по-добри журналисти от онези, дето потреперват от новите си собственици.   Не става, ще речете. Тия хора имат кредити да връщат, кат на къща да вдигат, не им е вече до нас, та да ни четат новини. А и журналистиката си е особен хазарт, приятели. Голямо търкане пада, къде на колене, къде на кир, само дето печалбите са малко и търкащите са лишени от надежда.   Тогава веднага друга идея: дайте репортерите да си минат директно на заплата към Лотарията (като да не казвам кой) и да решим веднъж завинаги колебанията в тяхната независимост.    Можете да не ми благодарите за идеите. Само трансформирам думите на Райчев и се надявам да ме забележат същите спонсори на свободно слово, за да посбъдвам и аз мечти.", "date": "2018.05.21", "title": "Основи на лотарийната журналистика"}
{"url": "http://www.classa.bg/%D1%81%D0%B2%D1%8F%D1%82/item/382207-%D0%B2%D0%B0%D1%80%D0%B4%D0%B0%D1%80%D1%81%D0%BA%D0%B0-%D0%BC%D0%B0%D0%BA%D0%B5%D0%B4%D0%BE%D0%BD%D0%B8%D1%8F-%D0%B5-%D0%BF%D1%80%D0%B8%D0%B5%D0%BC%D0%BB%D0%B8%D0%B2-%D0%B2%D0%B0%D1%80%D0%B8%D0%B0%D0%BD%D1%82-%D0%B7%D0%B0-%D0%B8%D0%BC%D0%B5%D1%82%D0%BE", "text": "В Гърция не са съгласни с името Илинденска Македония и това е очаквано, коментира пред БНТ историкът проф. Иван Илчев. Проф. Илчев, който е член на Съвместната българо-македонска комисия смята, че най-безболезненият вариант за име на югозападната ни съседка е Вардарска Македония - име, което и географски, и исторически отговаря на днешната република.    Според проф. Иван Илчев, гръцката реакция не е изненада. Аз не смятах, че са се споразумявали за подобно име. Досегашната практика на Македония беше да посяга с щедра ръка към миналото на Гърция, а сега са решили по същия начин да посегнат към това на България, което звучи нелепо, каза проф. Илчев.    Има естествено деление на Македония от края на 19 в., обяснява историкът. Македония се дели на Егейска, Вардарска и Пиринска Македония. Аз мислех, че в крайна сметка са се споразумели на Вардарска Македония, защото това отговаря действително на тази част от територията на Македония, която заема днешната Република и не навлиза в географските, историческите предели на съседните държави, коментира проф. Иван Илчев.    Тази година е един малък юбилей - 105 години, откакто в Македония се проповядва антибългарско съзнание. Истинско чудо е, че при това положение в Македония има немалко хора, които все още помнят своя корен, добави той. Работата на Съвместната българо-македонска комисия ще започне с разглеждане на български и македонски учебници по история, обясни проф. Илчев.", "date": "2018.05.21", "title": "Вардарска Македония е приемлив вариант за името"}
{"url": "http://www.classa.bg/%D1%81%D0%B2%D1%8F%D1%82/item/382208-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0%D1%82%D0%B0-%D0%B2%D0%BE%D0%B9%D0%BD%D0%B0-%D0%BC%D0%B5%D0%B6%D0%B4%D1%83-%D1%81%D0%B0%D1%89-%D0%B8-%D0%BA%D0%B8%D1%82%D0%B0%D0%B9-%D1%81%D0%B5-%D0%BE%D1%82%D0%BB%D0%B0%D0%B3%D0%B0", "text": "Министърът на финансите на САЩ Стивън Мнучин потвърди в неделя, че Вашингтон и Пекин са се съгласили да се откажат от въвеждането на тарифи, ден след като постигнаха съгласие за намаляване на американския търговски дефицит с Китай, предава Франс прес, цитирана от Фокус. „Направихме много значим напредък и се договорихме за рамка. Съгласихме се да отменим тарифите, докато се опитваме да следваме рамката“, заяви Мнучин пред телевизионния канал Fox News. По-рано китайският вицепремиер също обяви, че двете страни са се съгласили да се откажат от налагането на допълнителни тарифи за вноса", "date": "2018.05.21", "title": "Търговската война между САЩ и Китай се отлага"}
{"url": "http://www.classa.bg/%D1%81%D0%B2%D1%8F%D1%82/item/382209-%D0%BE%D1%87%D0%B0%D0%BA%D0%B2%D0%B0%D0%B9%D1%82%D0%B5-%D0%BF%D0%BB%D0%B5%D0%B2%D0%BD%D0%B5%D0%BB%D0%B8%D0%B5%D0%B2-%D0%BA%D0%B0%D1%82%D0%BE-%D0%B0%D0%BD%D0%BA%D0%B0-%D0%BA%D0%B0%D1%80%D1%82%D0%B5%D1%87%D0%B0%D1%80%D0%BA%D0%B0%D1%82%D0%B0-%D0%BD%D0%B0-%D1%8F%D0%B7-%E2%80%9E%D0%BA%D0%BE%D0%BF%D1%80%D0%B8%D0%BD%D0%BA%D0%B0%E2%80%9C", "text": "Изглежда любовните занимания на Росен Плевнелиев не са достатъчни, защото непрекъснато търси начини да се изявява и в други области. Подобно на древнокитайски мъдрец, той се опитва да ни озари с поуките и изводите от налегналите го прозрения.   Последната му изява а ла Конфуций е, че всички партии в България, освен ГЕРБ, търсят близост с Русия. Изказал се по БНТ онзи ден, за да похвали правителството как чудесно се е справило с европредседателството. Исторически, - възхищава се Плевнелиев и се оглежда, дано някой го е забелязъл и чул. И за Западните Балкани се захласва от постиженията на Борисов.      Но най-сериозно наблегнал на проруските стремления на партиите - без ГЕРБ, де. Че всякакви субекти в политиката говорят като випускници на Института по марксизъм и ленинизъм в Москва, е факт. Но, че ГЕРБ прави изключение, е опашата лъжа. Ако Борисов вярва, че Плевнелиев е този, който ще убеди обществото в това, много го надценява. И подценява обществото.     А топлите връзки на Борисов и ГЕРБ с Москва не са от вчера, както ще се убедите. И не се изразяват в целувки и прегръдки:    -         ГЕРБ управлява вече 9 години. През това време България не само не извоюва дори 1% енергийна независимост, но я увеличи.   -         Прословутият газов хъб „Балкан“ от рисунката на Борисов за Юнкер, ще се захранва – ако въобще доживеем да има такъв – с руски газ. (Български още не е открит и май няма да бъде.)   -         Правителството на ГЕРБ направи всичко възможно България да загуби спора за реакторите за АЕЦ „Белене“ и българите платихме 1,2 млрд лева неустойки на руската „Атомстройекспорт“. Експерти заподозряха тайна сделка. Логично, ако се вземат предвид корупционните влечения на важни фактори във властта.   -         Правителството на Борисов отказва N-та година закупуването на нови бойни самолети и налива милиони в поддържането на съветските МиГ-29. Би трябвало Плевнелиев да е наясно, че съветските самолети нямат нищо ощо с натовските стандарти, което прави използването им в пакта невъзможно.     -         87 на сто от общия дял на внасяни компоненти за горива у нас са от Русия.   -         77 на сто от енергоресурсите на България също са руски.      -         43,6% от търгуваните недвижими имоти през последните 5 години в България отиват при руски купувачи.   -         За последните 8 години рафинерията „Лукойл Нефтохим” в Бургас е отчела общо 55 милиарда лева приходи. Не е декларирала обаче и една стотинка печалба. Веригата бензиностанции \"Лукойл България\" има 16 млрд. лв. приходи за последните 4 години и отново нито една отчетена стотинка печалба. Справка в търговския регистър показа, че от началото на 2008 г. до края на 2015 г. „Лукойл Нефтохим“ е непрекъснато на загуба, а приходите за периода са общо 50,1 млрд. лв. Веригата бензиностанции „Лукойл България“ е на загуба от 2011 г., като приходите й оттогава са 16,4 млрд. лв. Всичко това се случва при управлението на ГЕРБ. Нито една институция не е потърсила отговори на тези гатанки. Дали Плевнелиев се сеща защо?   -         По време на Петербургския международен икономически форум м.г. председател на ПАО “Газпром“ Алексей Милер и министърът на енергетиката Теменужка Петкова подписаха “пътна карта“ за по-нататъшното развиване на газопреносната мрежа на България.   -         Преди три дни руската страна заяви, че ще участва в рестартирането на проекта АЕЦ „Белене“.   -         Бойко Борисов, 20 септември, 2017 г.: „Санкциите срещу Русия трябва да паднат. Ще направя всичко по силите си да убедя партньорите от ЕС по време на българското европредседателство“.   - Бойко Борисов, 29 юли, 2017 г.: „Санкциите срещу Русия са безрезултатни. Обикновено, когато има такива санкции, губещата страна е Европа.“   -          Борисов: 22 март, 2018 г.: „Като се позова на своя опит в стотици разследвания като главен секретар на МВР, Борисов каза, че \"обикновено в такива случаи не е това, което изглежда на пръв поглед\". Запитан дали Русия стои зад нападението на Скрипал, отговори, че е мнителен човек и ще коментира, когато научи подробности. Именно Борисов отказа да подкрепи останалите страни от ЕС, които изгониха руски дипломати-шпиони в отговор на опита за убийство на ексруския разузнавач Скрипал.   Казват, че Плевнелиев защитава американските интереси в България. Ако това е вярно дори наполовина, Вашингтон трябва спешно да изпрати медицински екип за проверка на анализаторското звено в София. Ефектът от Плевнелиев за САЩ е като този от Сидеров за Русия. Словоизлиянията и на двамата говорят за сериозни проблеми в разузнаванията на двете държави по отношение на България и Балканите. Единственото „оправдание“ може да е, че прикриват с   действия на Борисов. И пак е прекалено лекомислено. И опасно.   Ако през септември на събора на русофилите край яз. „Копринка“ видите жива и здрава да се разхожда Анка, картечарката на Чапаев, – не се хвърляйте да я целувате, защото ще й паднат плитките и ще лъсне прикритието на Росен Плевнелиев. Милият, толкова много иска да е полезен с нещо, че е готов да поеме дори риска, Чапаев да го изненада отнякъде...    ", "date": "2018.05.21", "title": "Очаквайте: Плевнелиев като Анка картечарката на яз. „Копринка“"}
{"url": "http://www.classa.bg/%D1%81%D0%B2%D1%8F%D1%82/item/382206-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D1%89%D0%B5-%D0%BF%D0%BE%D1%85%D0%B0%D1%80%D1%87%D0%B8-78-%D0%BC%D0%BB%D1%80%D0%B4-%D0%B5%D0%B2%D1%80%D0%BE-%D0%B7%D0%B0-%D0%BC%D0%B8%D0%B3%D1%80%D0%B0%D1%86%D0%B8%D1%8F%D1%82%D0%B0", "text": "Социалните плащания на мигранти в Германия се очаква да достигнат 21 млрд. евро до 2022 г., като още 13 млрд. евро ще бъдат похарчени за езикови курсове и други интегративни мерки.         До 2022 г. се очаква Германия да похарчи около 78 млрд. евро за въпроси, свързани с миграцията. В тях влизат 31 млрд. евро за борба с причините, които харат хората да напуснат домовете си и да се отправят към Европа, пише Der Spiegel, цитиран от Инвестор.бг. Списанието се позовава на документ, изготвен от Министерството на финансите на Германия, което оценява, че федералните разходи ще са около 70 млрд. евро до 2022 г., плюс допълнителни 8 млрд. евро, които правителството се е съгласило да прехвърли на държавите и местните общности, за да покрият разходите си през 2021 г.     Социалните плащания на мигранти в Германия се очаква да достигнат 21 млрд. евро до 2022 г., като още 13 млрд. евро ще бъдат похарчени за езикови курсове и други интегративни мерки. Обработката на документи, регистрацията и настаняването на бежанци ще струват 5,2 млрд. евро.   Германия работи за интегрирането на над 1 млн. имигранти, които влязоха в страната през 2015 и 2016 г. след ключовото решение на германския канцлер Ангела Меркел да не налага ограничения.     Това подкопа подкрепата за нея, а общественото недоволство от решението помогна за изпращането на крайнодясната евроскептична партия Алтернатива за Германия в Долната камара не парламента.", "date": "2018.05.21", "title": "Германия ще похарчи 78 млрд. евро за миграцията"}
{"url": "http://www.classa.bg/%D1%81%D0%B2%D1%8F%D1%82/item/382200-%D0%BA%D0%B8%D1%82%D0%B0%D0%B9-%D0%BD%D0%B0-%D1%81%D1%82%D1%8A%D0%BF%D0%BA%D0%B0-%D0%BE%D1%82-%D0%B5%D0%B4%D0%BD%D0%B0-%D1%81%D0%B2%D0%BE%D1%8F-%D1%81%D1%82%D0%B0%D1%80%D0%B0-%D0%BC%D0%B5%D1%87%D1%82%D0%B0", "text": "Съмнително е дали Тръмп знае какви козове даде на Китай без да иска. Пекин сега се доближи още повече до мечтата си: Търговията с петрол някой ден да се води вече в юани, а не в американски долари           Само два дни след като Тръмп обяви излизането на Америка от ядреното споразумение от севернокитайския град Баянур потегли огромна влакова композиция. Пратката за Техеран съдържаше 1150 тона слънчогледово семе. Това бе премиерата на новото железопътно трасе, по което товарните влакове ще изминават разстоянието от вътрешността на Монголия до Иран с 20 дни по-бързо, отколкото по море. Украсеният със знамена влак имаше и символична мисия. Посланието гласеше, че и в бъдеще Иран ще си остане надежден партньор за Китай.   Решението на Доналд Тръмп да се откаже от ядрената сделка с Иран и да наложи нови санкции срещу страната промени ситуацията. Русия, Германия, Великобритания, Франция и Китай обявиха, че продължават да държат на споразумението. Пекин дори възнамерява да разшири сътрудничеството си с Иран. Когато преди две години бяха отменени санкциите срещу Техеран, Китай и Ислямската република се договориха да увеличат десетократно двустранната си търговия през следващите десет години. Тези планове остават в сила и сега.   Пекин иска стабилност в Близкия изток и подписа ядреното споразумение, за да предотврати по-нататъшното ядрено въоръжаване в региона. Освен това без регионалната сила Иран, новият китайски „Път на коприната\" не би могъл да функционира пълноценно. От 2006 година насам обемът на търговските сделки между двете страни се удвои. Китай е най-големият купувач на ирански петрол. Иран разполага с десет процента от всички открити в света петролни запаси. Миналата година Китай за първи път измести САЩ от мястото му на най-голям вносител на суров петрол. Това дава на китайското правителство по-изгодни позиции в преговорите за купуване на петрол. Петро-юани   След като запълни оставения от САЩ вакуум в Иран, Пекин се приближи на още една крачка до мечтата си за \"петро-юан\". Международното надмощие на долара се базира и на системата \"петро-долар\" – т.е. на факта, че от 1970-те години насам петролът в света се плаща изключително и само в долари. Досега американците извличаха големи печалби от доминиращата роля на долара. Пекин иска целият внос на петрол в бъдеще да се осъществява в китайски юани.   Това би ограничило значително финансовите загуби на страната от обмяната на юани в долари, а и би подсилило позициите на китайската валута като международно платежно средство. Колкото повече страни осъществяват петролните си сделки в юани, толкова повече ще отслабва ролята на долара, а оттам и политическото влияние на САЩ. По този начин автоматично ще нараства и търсенето на китайски стоки и инвестиции. Иран, Венецуела и Русия вече осъществяват петролния си износ за Китай в юани. А покрай новите санкции, все повече страни ще избягват контактите си с американската финансова система и ще търсят сближаване с Китай. Китайците са наясно, че санкциите не са ефикасно средство   Затова Пекин няма да подкрепи налагането на повече санкции срещу Иран. Китайското правителство е разбрало, че в условията на един многополюсен свят подобни мерки не могат да бъдат ефикасно средство за налагането на собствената външнополитическа воля. Барак Обама беше осъзнал този факт, докато Доналд Тръмп явно е убеден, че може да постигне повече в тази насока. Затова пък очевидно не му е ясно колко висока е цената, която ще трябва да плати.     След споровете около опазването на климата и разправиите около търговските мита на САЩ, европейците сега вече имат още една тема, по която биха могли да се сплотят по-тясно около Китай и Русия. Дали те ще постигнат нещо – остава да видим. Защото, разбира се, те не са в състояние да принудят САЩ към отстъпки.    За Тръмп вътрешнополитическият успех е далеч по-важен, отколкото това, че създава външнополитическа бъркотия. И той може да постигне този успех, ако иранците отстъпят по която и да е точка. Трябва да признаем, че опитът му не е съвсем безнадежден.", "date": "2018.05.21", "title": "Китай на стъпка от една своя стара мечта"}
{"url": "http://www.classa.bg/%D1%81%D0%B2%D1%8F%D1%82/item/382201-%D0%B8%D1%82%D0%B0%D0%BB%D0%B8%D1%8F-%D1%82%D0%B0%D0%B7%D0%B8-%D0%B0%D0%B2%D0%B0%D0%BD%D1%82%D1%8E%D1%80%D0%B0-%D0%B5-%D0%BE%D0%BF%D0%B0%D1%81%D0%BD%D0%B0", "text": "Италия - в ръцете на силно евроскептична и отявлено проруска коалиция с голям мерак за икономически авантюри? Този исторически експеримент е интересен, но и доста опасен, пише нашият             Популистите от „Пет звезди\" и „Северна Лига\" си легнаха заедно в брачното ложе и доста бързо изковаха коалиционен договор. Това не е учудващо за популистите отдясно и отляво - те нямат убеждения, а се въртят според вятъра. Ужасяващото е в това, че Италия, която е сред страните-основателки на ЕС, попадна в ръцете на евроскептиците. Но мнозинството от избирателите, които бяха дълбоко разочаровани от досегашната система, искаше именно това.   Лидерът на движението \"Пет звезди\" Луиджи Ди Майо нарече коалиционния брак по сметка \"исторически съюз\". Все пак остава още едно препятствие: Италия все още няма министър-председател, около чиято личност трябва да се обединят лидерите на двете партии до понеделник (21.5). Правителствената програма, която представят популистите, е преди всичко скъпа. Тя обещава по-ниски данъци на клиентелата на \"Северна лига\", а на избирателите на \"Пет звезди\" - повече социални придобивки.   Пенсионерите явно ще бъдат ощастливени, а в същото време се говори и за стимулиране на икономиката - без да е ясно как ще се финансира всичко това. Временна утеха за пазителите на европейските финанси е новината, че и новото италианско правителство щяло да спазва правилата за бюджетния дефицит. Остава надеждата, че фискалната реалност ще подейства като оздравителен шок на популистките фантазии. Застоят в ЕС е предварително програмиран   Засега няма опасения, че \"Пет звезди\" и \"Северна лига\" ще действат така нагло, както ляворадикалната гръцка партия \"Сириза\" през 2015 година. Италианците си извлекоха поука от гръцката драма. Двете партии обаче настояват за нови преговори по европейските договори и искат да променят правилата в полза на Италия. Това ще бъде дълъг политически процес, който може да окаже влияние върху всички други политически сфери.   Новото италианско правителство иска радикална промяна в миграционната политика. То не иска да приема повече бежанци и смята да екстрадира стотици хиляди мигранти - в краен случай и в други европейски държави. Националистическата \"Лига\", която поддържа контакти с френските, германски и холандски десни популисти, си мечтае за политика а ла Тръмп, под мотото \"Италия преди всички\". Това може да се отрази доста неблагоприятно на политиката на ЕС. Отсега нататък не бива да се фиксираме над въпроса дали Германия и Франция ще успеят да се разберат за реформа на еврозоната. Сега вече ще става въпрос за това дали третата най-голяма страна във валутния съюз ще продължи курса си или ще потегли по съвършено друг път.   Мотото на предизборната борба в Италия гласеше: Брюксел е виновен за всичко и сега трябва да плаща – включително и за лошите кредити на закъсалите италиански банки. Новото правителство в Рим би могло да се изкуши да създаде виртуална паралелна валута, която да е валидна само за разплащанията между бюджета и италианските фирми. С този нелегален, според европейските правила, трик, популистите биха могли да прикрият част от огромните държавни дългове. Кога ще се изчерпа търпението на пазарите?   Интересният въпрос е обаче дали международните финансови пазари, които досега наблюдаваха този исторически обрат удивително безучастно, биха успели да запазят спокойствието си и занапред. Лихвите по италианските държавни облигации вече започнаха да се повишават, но все още са в обичайните рамки. Преди изборите инвеститорите говореха, че евентуална широка коалиция от популистки партии би била истински кошмар за Италия. Сега това кошмарно видение се превърна в действителност. Бракът между популистите в Италия може да стане обаче и кошмар за европейците – включително и във външнополитическо отношение.     Както \"Лигата\", така и движението \"Пет звезди\" поддържат отлични отношения с Кремъл. И двете партии защитават руските позиции и категорично отхвърлят санкциите срещу Русия. На този фон неизбежно трябва да се очаква и промяна във външнополитическата линия на Италия относно войната в Сирия и ядрената сделка с Иран.   Тази евроскептична, проруска коалиция с явен мерак за икономически авантюри ще вкара цяла Европа в шеметна въртележка от нерационални действия. Това е исторически момент: интересен, но и опасен.   Друг въпрос е колко дълго ще се задържи на власт подобна коалиция. Ако през идната година отново се окажат необходими избори, на сцената ще излезе и едно позабравено полит-зомби: Силвио Берлускони. Опитният кукловод би могъл да притисне популистите сериозно. И тогава италианците ще бъдат изправени пред необходимостта да избират между по-голямото зло - \"Форца Италия\" - и по-малкото зло - популистите.", "date": "2018.05.21", "title": "Италия: Тази авантюра е опасна!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382202-%D0%B4%D0%B6%D0%B5%D0%B1%D0%B5%D0%BB-%D0%BF%D0%BB%D0%BE%D1%89%D0%B0%D0%B4%D1%8A%D1%82,-%D0%BA%D0%BE%D0%B9%D1%82%D0%BE-%D1%80%D0%B0%D0%B7%D0%B4%D0%B5%D0%BB%D0%B8-%D0%B1%D1%8A%D0%BB%D0%B3%D0%B0%D1%80%D0%B8-%D0%B8-%D1%82%D1%83%D1%80%D1%86%D0%B8", "text": "\"Едно време този площад изправи българи срещу турци и кръв се проля, а днес сме турци срещу турци - не е на добро туй\", казва Рамадан Мехмед, пристигнал за възпоменанието в Джебел на 19 май. Вилдан Барямова също бе там.               На 19 май площадът в Джебел е пълен с хора. Това е паметната дата, отключила голямата бежанска вълна към Турция през 1989 г. „Защо има толкова много полиция пак, също както едно време ?\", недоумява 82-годишна старица, застанала до плътния полицейски кордон. „Голям кошмар преживяхме, много млади бяха арестувани без вина, синовете ми ги отведоха посред нощ, прибрахме ги полуживи\", казва тя и притихва.   През последните години присъствието на жандармерията е подчертано силно. Заповядано ѝ е да не се допускат размирици и провокации. И има защо - тази година датата 19 май бе почетена в Джебел от два различни митинга - на ДОСТ и на ДПС. Присъстваха и двама турски дипломати – посланикът в София и генералният консул в Пловдив.     Джебел - 29 години по-късно   „Ти от кои си?\", пита ме 80-годишният Рамадан Мехмед, пристигнал от Черноочене специално за случая. „Едно време този площад изправи българи срещу турци и кръв се проля, а днес сме турци срещу турци, не е на добро това. На Балканите всички трябва да сме едно цяло, независимо от името и вярата, другото е бомба със закъснител\", казва той.   \"Защо има толкова много полиция пак?\"   Когато Джебел пламнал, из целия Кърджалийски окръг се разнасяли слухове за убити и побоища в милицията, за насила прокудени от страната хора, дръзнали да протестират за рождените си имена. „Нямаше кой да ни каже точната истина, телефоните се подслушваха, беше адско време на неведение и страх\", спомня си Рамадан. Той знае, че Дойче Веле, Свободна Европа и Би Би Си са информирали за драматичните събития от онзи далечен май, и че благодарение на тях светът е научил за насилието на комунистическия режим срещу етническите турци в България. Първият масов протест   Тези три медии тогава излъчват призиви за демокрация и съобщения за протестни демонстрации , насрочени за 22 май. Датата е избрана така че да не помрачи тържествата за Деня на славянската писменост и култура. Държавна сигурност, която е знаела за подготовката на въпросните протести, дни преди това арестува в Джебел водача на местната съпротива срещу „Възродителния процес\" Исмет Панишев-Паниша.   Текат и безсрочните гладни стачки на над 100 души от квартал „Изгрев\". На 18 май умира Местан Агата, един от най-почитаните възрастни турци в района. Междувременно всички жени от квартала на арестувания Исмет Панишев са в мълчалива обсада около участъка на милицията – с цел да нахлуят вътре, ако се разбере, че го малтретират. Но на 19-и сутринта Паниша е върнат у дома му.   Рамадан Мехмед   Участникът в събитията Бахри Юмер, който днес е кмет на града, много пъти е разказвал за случилото се в онези дни: „През цялата нощ обикаляхме по къщите в Джебел и околните села да убеждаваме, че всички трябва да почетем погребението на Местан Агата. Това беше само претекст да се струпаме масово на едно място\", спомня си Бахри. На 19 май 1989 г. в центъра на града се стичат над 10 000 души. Организаторите научават, че войската и милицията са получили заповед да стрелят на месо и затова нареждат след погребението всички да се приберат по домовете си.   „Същата нощ Джебел бе блокиран. От всяка къща се чуваха писъци, извеждаха поне по един човек с побой, а в участъка пак ги биеха. После ги изхвърляха по улиците\", разказва очевидецът Бахри. Много от малтретираните получават сърдечен удар, други са тежко ранени, а на лекарите е забранено да оказват помощ на пострадалите.   В онзи смутен ден е експулсиран Авни Велиев - председателят на създаденото по онова време правозащитно Дружеството за подкрепа на Виена-89. Това е първият масов мирен протест на турците в България с единственото искане – незабавно да им бъдат върнати имената. На 20 май въстава Североизточна България – Пристое, Каолиново, следват Дулово, Езерче, Медовец. Убити са 8 души. Бойко Борисов по онова време е командирован в Каолиново да помага за опазването на реда.   Въведеното военно положение в етнически смесените райони замразява живота там – милиция и части на Вътрешни войски блокират всички пътища, институции, болници. Продължението на тази история се пише от българските интелектуалци – правозащитници и дисиденти.   19 май 1989 г. в Джебел   След кървавата разправа с протестиращите „покръстени\" турци, на 21 май 1989 г. България отваря границите си - за „Голямата екскурзия\", както я наричаха поддръжниците на комунистическия режим. Границите са отворени и „враговете на народната власт и генералната линия на партията\" са експулсирани насила. Огромни опашки се вият пред паспортните звена на МВР, от ДСК вложителите изнасят спестяванията си с чували, имоти се продават на безценица. Етническата чистка и бежанската вълна към Турция са последвани от обезлюдяването – над 320 000 души се отправят към Капитан Андреево.   „Границите сега са широко отворени и да знаеш - от Джебел тръгна свободата – за туристите, за гурбетчиите и емигрантите ... Но тази чудна земя не бива да опустява, а трябва да гъмжи от народ, но единен\", обобщава бай Рамадан, приседнал в края на горещия площад. Иска му се на тази дата тук да са заедно и турците, и българите, защото „и те плакаха, когато ни сменяха имената и ни гонеха оттук\". Не му харесва, че на този ден пак има два митинга и двама мюсюлмански духовници, които от името на две партии зоват за единение, но от различни трибуни.", "date": "2018.05.21", "title": "Джебел: Площадът, който раздели българи и турци"}
{"url": "http://www.classa.bg/%D1%81%D0%B2%D1%8F%D1%82/item/382203-%D0%B5%D0%B4%D0%BD%D0%B0-%D0%BD%D0%B5-%D1%81%D1%82%D0%B0%D0%BD%D0%B4%D0%B0%D1%80%D1%82%D0%BD%D0%B0-%D0%BA%D1%80%D0%B0%D0%BB%D1%81%D0%BA%D0%B0-%D1%81%D0%B2%D0%B0%D1%82%D0%B1%D0%B0", "text": "Е, беше забавно за всички. По думите на един от присъствалите \"церемонията приключи доста бързо, за около 15 минути. След това всички се пуснаха на дансинга. Изглеждаше, че сякаш всички просто искат да се забавляват\".   Момент, това беше първата сватба на Меган Маркъл в Ямайка през 2011 г. После дойде втората й сватба в края на миналия месец, когато екранната й героиня Рейчъл Зейн се омъжи за измамника адвокат Майк Рос, слагайки финал на целия сериал \"Костюмари\". Имайки предвид, че той й предложи още в четвъртия сезон, ще да е било голямо чакане.       Майк беше изигран от Патрик Джей Адамс, който поздрави Меган Маркъл и принц Хари за годежа им с шеговито-болезненото: \"Ама тя каза, че просто излиза да купи мляко.\"   И така, за да се стигне накрая до голямата церемония от събота, когато Маркъл се свърза с истинската си любов - истинската си истинска любов, винаги и завинаги - в параклиса \"Сейнт Джордж\" в Уиндзор.   Трети път за щастие. Под невъзможно синьото небе. Откакто кралица Елизабет II беше коронована под навъсеното небе, пактът между добрите новини и лошото време в кралското семейство беше смятан едва ли не за национална гордост.   И все пак сватбата се случи под растилащата се топлина - събитие, толкова рядко, че беше почетено и от Амал Клуни в нейната блестяща рокля от течни слънчеви лъчи. Костюмът на съпруга й, ако съдим по блещукащо сивия му цвят, беше изтъкан от същия материал като брадата му.   Опра Уинфри беше в розово и продължаваше да излъчва удовлетворение, въпреки че след като се появи й се наложи бързо да заеме мястото си сред рицарската ложа на храма (не най-уютното място) и да чака повече от два часа, преди самата церемония да започне.   Сватбеното настроение беше толкова заразително, както го описва един от персонала на двореца, че дори Виктория Бекъм е била засегната от него. Тя всъщност така и не се усмихна нито веднъж за цялата церемония, но имаше няколко момента, в които изглеждаше, че още малко и ще го направи.   Всеобщото настроение на жизненост, която не беше наблюдавана в Лондон от Олимпийските игри през 2012 г. насам. Обикновените хора започваха разговори сами и по своя воля, вместо, както диктува обичаят в подобни случаи, или да изчакат кучетата им да започнат да се душат, или въобще да решат, че няма да си общуват.   На територията на замъка бяха поканени повече от две хиляди души, на които беше гарантирана ясна гледка към процесията. Поканата към голяма част от тези хора беше преди всичко знак за благодарност към работата, която са свършили за държавата.   Така например една от тези гостенки беше Хелън Мак, която в продължение на 30 години осигурява грижа за терминално болни хора като доброволец в една неправителствена организация. Друга от гостенките - Кавита Чапман - не само че е висш мениджър на център за лечение на психически заболявания - кауза, която принц Хари открито подкрепя - но и също така е експерт по заплетения сюжет на \"Костюмари\".   Междувременно някои аспекти на света остават непроменени и това, което даде на този невероятен вкус на тази церемония, беше именно смесването между ново и старо.   Подобно на всички изблици на радост, и на това щастливо събитие имаше доволно количество ирония. Част от нея мина обаче незабелязана. Така например пътят на булката минава покрай страшно много вече мъртви крале. Единият от тях е Хенри VIII, под чиято власт английската църква се отделя от папската корона.   Така например през часовете, докато се чака началото от церемонията, човек може да разсъждава над това дали Негово величество, погребан под същата пътека, по която Меган Маркъл преминава, би се обърнал в гроба на фона на тази американска възпитаничка на католическо училище в Лос Анджелис. Но дори и да го е направил, по време на церемонията не се видя и мраморният под на църквата остана цял и хладен.     Още по-пикантно става към края на пътя, който булката трябваше да извърви. Последният монарх, чийто кости почиват под тази пътека е крал Джордж III - кралят, при когото Америка решава да се откъсне от Метрополията.     И когато Маркъл се разхождаше над него, човек лесно може да се зачуди дали тя или някой от кралското семейство са гледали мюзикъла \"Хамилтън\", получаващ бурно признание в Лондон. И ако да, как са реагирали на образа на същия този крал Джордж, показан там като разглезено и отвратително човешко същество.   И за да се добави още люто в цялата тази ситуация, всичко това се случва пред погледа на директната наследничка на същия този крал Джордж, която вече управлява Великобритания от над 60 години.   А над цялата ситуация тегне един особено деликатен въпрос, пропит с още по-дълбока ирония. На практика видяхме как една разведена американка се омъжва за мъж, чийто брат ще стане крал, само защото неговият прачичо е предпочел да се ожени за разведена американка, вместо да остане на трона. Историята обича да си прави такива шеги с хората...   Междувременно кланът Маркъл си имаше своите драми. Новините за това дали баща й ще я заведе до олтара се бълваха от таблоидите буквално през час, без да може да се установи крайно мнение до последния момент. Като добавим към това отношението на брат й, наличието на бивш съпруг и т.н., драмите стават още повече.   Но пък и семейство Уиндзор нямат какво кой знае какво право да гледат укорително. Като се изключи примера на кралицата, която е женена от по-дълго време отколкото е самото й управление на страната, три от общо четирите й деца са разведени.   Така че изглеждаше съвсем подходящо, когато главните герои в събитието напуснаха закратко сцената, за да подпишат и гражданския си брак, принц Чарлз да хване под ръка на Дория Рагланд, майката на булката.   Самата тя бе поставена пред незавидната задача задача да представлява цялото семейство сама, докато няколко милиарда души наблюдават всеки неин ход. И тя го направи с хладнокръвие и елегантност.   По всеобщо мнение в брачната двойка принц Хари определено беше по-нервният от двамата. Едва на крачка от предсвадбени ридания изглеждаше той, когато видя за пръв път своята бъдеща съпруга в булчинската си рокля, задаваща се към олтара и изглеждаща плашещо спокойна.   Както отбеляза един от многобройните почитатели на принца, събрали се отпред да следят сватбата, \"Той е оглупял от любов\".   Каква промяна спрямо сватбата на брат му през 2011 г., когато Хари с вид на тотален калпазанин, чакащ да извърши някоя пакост, пусна една дяволита усмивка, пускайки ръка към задника на сестрата на булката.   Оттогава той порасна доста и това си личи не само от брадата.   Иначе колкото до самата церемония, за някои от гостите тя дойде твърде дълга. Но пък за онези антрополози, изучаващи кралските видове в естествения им хабитат, тази сватба беше прекрасно поле за научни открития.   Никой не може да каже какво си е мислила в този момент съпругата на принц Чарлз, бащата на младоженеца, изпод нейната розова шапка с пера. Още по-малко можеше обаче да се дешифрира какво означава изразът на лицето на кралица Елизабет II, която внимателно наблюдаваше цялата церемония без следа по емоция да се отрази върху нея.   Но церемонията все пак се изниза и мис Меган Маркън излезе от катедралата като дукеса на Съсекс. Двойката се появи пред очакващата я публика под веселото слънце в открита карета, за да започне съвместния си живот под погледите на над милиард души на живо пред телевизионните екрани.   Разбира се, цялото това щастие мина на фона на една по-мрачна страна, към която никой не искаше да гледа. Въпреки това всички присъстващи приемаха с разбиране драконовите мерки за сигурност.   А множеството линейки в близост, определено не бяха наредени още от предишната вечер на фаза изчакване, за да се справят с подпийналите гости, а единственият начин да се приближиш дори до катедралата, в която се проведе сватбата, ставаше през детектор за метал.   Хубавото от това беше, че всичко се случи по план и действително не се стигна дотам, че човек да обръща внимание и на тези неща. А дори някои от туристите успяха да намерят положителна страна във всичко това.    Дали от алкохола в чашите или от цялостната сватбена еуфория, група американски туристки обсъждаха кой от въоръжените полицаи, които са срещнали по пътя е най-готин. Труден избор. За щастливи дни.", "date": "2018.05.21", "title": "Една (не)стандартна кралска сватба"}
{"url": "http://www.classa.bg/%D1%81%D0%B2%D1%8F%D1%82/item/382204-%D0%BA%D0%B0%D0%BA-%D1%82%D1%80%D1%8A%D0%BC%D0%BF-%D0%BF%D0%BE%D0%B4%D0%BA%D0%BE%D0%BF%D0%B0%D0%B2%D0%B0-%D1%82%D1%80%D0%B0%D0%BD%D1%81%D0%B0%D1%82%D0%BB%D0%B0%D0%BD%D1%82%D0%B8%D1%87%D0%B5%D1%81%D0%BA%D0%B8%D1%8F-%D1%81%D1%8A%D1%8E%D0%B7", "text": "Презрителното отношение на президента Доналд Тръмп спрямо Европа започва да подкопава трансатлантическия съюз, който от десетилетия е главен стълб на американската политика по националната сигурност.   Нарастващият разрив между Европа и САЩ може да е най-съществената, но най-малко дискутирана последица от външната политика на Тръмп. Неговият разрушителен стил обикновено се разглежда като дестабилизиращ за по-далечните му противници в Пхенян, Техеран и Пекин. Но дипломатическите бомби избухват и в Брюксел – в сърцето на Европейския съюз, както и в Париж, Берлин и Лондон, и явно причиняват реална вреда.   Много европейски лидери изоставиха учтивостта спрямо американския президент. След година и половина непрестанни заяждания (от негова страна), те започнаха да отвръщат, наричайки Тръмп заплаха за интересите на сигурността на Европа и вече отиват към открито скъсване с Вашингтон по Иран и други ключови въпроси.   Германският канцлер Ангела Меркел каза този месец, че атаката на Тръмп срещу споразумението с Иран е създала „истинска криза“ за глобалния ред. Френският финансов министър Брюно льо Мер каза, че едностранното американски налагане на санкции от позицията на „икономически полицай на планетата“ е „неприемливо“.   Председателят на Европейския съвет Доналд Туск обобщи разочарованието и гнева на континента с горчив пост в Twitter: „Гледайки последните решения на (Тръмп), някой дори може да си помисли: с приятели като тези кой се нуждае от врагове. Но честно, ЕС трябва да бъде благодарен. Благодарение на него ние се отървахме от всички илюзии”.   Военният съюз НАТО все още изглежда относително солиден. След като посети Тръмп в четвъртък, генералният секретар на алианса Йенс Столтенберг отбеляза в Twitter, че това е била една „добра среща“. Колко дълго обаче може да продължи това отбранително съдружие при наличието на явен разрив по основни дипломатически въпроси?   Идната седмица европейците ще направят символична важна стъпка към разграничаване от САЩ, когато представители на Германия, Франция и Великобритания, заедно с Русия и Китай, се съберат за среща на съвместната комисия за надзор на ядреното споразумение с Иран.   Европейски служители казват, че не се чувстват удобно, като се оказват на страната на Русия, Китай и Иран срещу САЩ, но че оттеглянето на администрацията на Тръмп от споразумението не им е оставило алтернатива. Европейците смятат това споразумение за жизненоважно за тяхната национална сигурност, защото то поставя спирачка пред опасността от ядрен пробив на Иран или други страни от Близкия изток – всички те са твърде близко (до Европа).   Европейците положиха трескави усилия тази седмица да дадат уверения на Иран и да убедят страната да не се отказва от споразумението.   Конфронтацията между САЩ и Европа ще се задълбочи, ако Вашингтон, както се очаква, наложи вторични санкции срещу европейски компании, развиващи бизнес с Иран.   Европейските компании не обичат да бъдат притискани в ъгъла, посочва още БТА. Френският петролен гигант Total, който планира многомилиарден проект за природен газ в Иран, заяви, че ако не получи специално разрешение за проекта си от американското финансово министерство, ще трябва да се откаже от инвестиционното си намерение, което според компанията има “огромен потенциал”.   Тръмп е толкова непопулярен в Европа, че да тръгнеш срещу него крие слаб политически риск. По такива въпроси, като търговията, климатичните промени, израелско-палестинския конфликт и глобалната икономическа политика традиционният за Европа центристки политически консенсус като цяло преобладава. Трансатлантическият разрив в културата и ценностите, които някога бяха непоклатимият фундамент на алианса, е шокиращ. Със своето самохвалство и простащина Тръмп изглежда почти като карикатура на грубата и арогантна Америка, която мнозина европейци не харесват.   Американците смятаха европейската подкрепа за даденост толкова дълго време, че малцина анализатори са изследвали въпроса как би изглеждало едно разпадане на трансатлантическия алианс.   Тръмп често казва, че „Америка на първо място“, не означава, че Америка е сама. Но европейците също имат мнение по въпроса, и тази седмица то бе категорично отрицателно.", "date": "2018.05.21", "title": "Как Тръмп подкопава трансатлантическия съюз"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382196-%D0%BF%D1%80%D0%B0%D0%B2%D0%B5%D1%82%D0%B5-%D1%82%D0%BE%D0%B2%D0%B0-%D1%81%D0%BB%D0%B5%D0%B4-%D1%81%D0%B5%D0%BA%D1%81,-%D0%B8%D0%BD%D0%B0%D1%87%D0%B5", "text": "Всички сме наясно какво трябва да правим преди секс – да се изкъпем, как да се възбудим, да се запасим с презервативи и лубрикант. Не всички обаче сме наясно какво трябва да правим, след като палавите игри в леглото свършат.   Естествено, че и тук всичко е индивиуално – някои искат да се гушкат, други пък да спят. В действителност има няколко задължителни неща, които ще ви помогнат да поддържате вашето физическо и психическо здраве.   Сони Роджърс е сексолог и посланик на Американската асоциация за сексуално здраве. Според него е абсолютно необходимо да се уринира след сексуален акт. „ Препоръчвам това да се прави най-напред. Т ака се прочистват „тръбите” и се измиват всички токсини и бактерии. След това е хубаво да си вземете душ с топла вода и използвате специален интимен сапун”, казва той и добавя, че така ще се предпазите от инфекции.     „Винаги мислете за тялото си и се грижете за него. Ако усетите, че сте прекалено чувствителни и усещате дразнение от възелин или презервативи, то много внимателно измийте влагалището си”, съветва Роджърс.   Смяна на бельото Ако сте решили да изненадате половинката със секси бельо, то помнете – то не е направено за постоянно използване. Обикновено трябва да го махнете от себе си възможно най-скоро, защото е изработено от синтетични материали и е вредно да бъде носено дълго време. Хубаво е след интимни ласки да сложите обикновени памучни бикини. Памукът не предизвиква алергии и не дразни нежните области на кожата ви.   Прегръдка От университета в Торотно проведоха експеримент, при който интервюираха 335 участници (138 мъже и 197 жени). Въпросите към тях са били свързани с това, доколко са доволни от връзката си. Експертите са опитали да открият кои са факторите, които влияят най-много на сексуалния живот. Оказва се, че възбудата и дори и самият полов акт не влияят така, както прегръдката след палуване. Двойките, които прекарват повече време в обятията си след мърсуване, целуват се и се галят, са много по-доволни от сексуалния си живот от тези, които бързо-бързо заспиват.   По време на прегръдка се освобождава хормонът окситоцин, който създава усещане за интимност и единство.   Пийте вода След бурни и страстни ласки е редно да пиете поне една чаша вода, за да се подкрепите. Освен това благодарение на нея много по-бързо ще използвате тоалетната по малка нужда.   Похапване Понякога хората се чувстват буквално освирепели от глад след секс, защото по време на любовните игри се горят много калории. Това обаче не значи, че трябва да завършите вечерта с хамбургер и майонеза. По-добре пийте зелен чай или си направете заедно омлет. Работата в екип дори би ви сплотила.   Направете си взаимно комплименти След секс нивото на окситоцин в кравта е много високо. Възползвайте се и направете още по-приятни емоциите на партньора. Кажете му колко добре се е представил и колко хубаво ви е било преди минути. Може да докоснете ръцете му или просто да го целунете. Важно е да говорите често един с друг за сексуалния ви живот и това, което изпитвате и харесвате по време на такъв контакт.   Проверете презерватива Наясно сте, че никое средство не осигурява 100% защита. Кондомите не са изключение. След секс е добре да се уверите, че презервативът е невредим, а ако не е така, то преминете към незабавни действия.", "date": "2018.05.21", "title": "Правете това след секс, иначе ..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382197-%D0%B7%D0%B0-%D0%B4%D0%B0-%D1%83%D1%81%D0%BF%D1%8F%D0%B2%D0%B0%D1%82%D0%B5-%D0%B2-%D0%B6%D0%B8%D0%B2%D0%BE%D1%82%D0%B0", "text": "Q-то не е съдба. То не предопределя личния напредък. Не го правят и материалните условия, осигурени от семейството. Характерът е най-важното, пише \"Мениджър нюз\".    Това посочва в книгата си „Как децата успяват\" американският журналист Пол Таф. Авторът я пише, наблюдавайки проучвания за процеса на образоване и развитие на учениците. Прекарва време с деца в риск от крайно бедни семейства, които се борят с нищетата, поставени в ситуация на семейна дисфункция.      Обръща се към мнението на психолози, образователни експерти и учени, опитвали да проследят и извадят на преден план отличителните качества, които водят до позитивен развой на живота. На базата на всички тези данни и твърдения открива, че най-голямата предпоставка за успех в училището, в работата, у дома, е наличието (или отсъствието) на определени черти на характера.    Според него сред най-важните качества в характера на успешния човек са:    - Упоритостта;    - Самоконтролът;    - Потребността да се занимаваш с нещо с голям интерес и удоволствие;    - Способността да се ентусиазираш от дадена дейност;    - Да бъдеш съвестен в работата си;    - Да бъдеш оптимист.    Тези качества е много по-вероятно да доведат до щастлив и изпълнен с лично удовлетворение живот, отколкото високата интелигентност, смята той. Таф отбелязва, че чертите на характера, за разлика от генетично заложените физически и умствени способности, са податливи на моделиране. Най-ценното е, че могат да бъдат направлявани от образователната система.    Могат да бъдат възпитавани, преподавани, защото в детска възраст характерът се оформя. Така, с правилните методи, може да бъдат създадени поколения от значително по-успешни в живота хора, независимо от липсата на достатъчно високo IQ или материална осигуреност, убеден е Пол Таф.", "date": "2018.05.21", "title": "За да успявате в живота"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382198-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-21-%D0%BC%D0%B0%D0%B9", "text": "ОВЕН ( 21 март - 20 април ) Очаква ви, силен заряд енергия и сила, както и приятен разговор с колега. Заедно с него, ще може да реализирате нови проекти, но не бързайте. Уважавайте и проявете търпение към онези хора, които са скъпи за вас. Дори ако роднините ви обвинят в лъжа, трябва да бъдете сдържани. Всичко това, със сигурност ще ви се отплати. ТЕЛЕЦ ( 21 април - 21 май )  Покажете ентусиазъм и постоянство, ако възникне проблем на работното място. Възможни са неприятни смущения в колектива, които ще доведат до преосмисляне на плановете за бъдещето. Научете нещо ново, наберете ценна информация и не ядосвайте Бог, с оплаквания от живота. Вечерта трябва да следите за здравето си. БЛИЗНАЦИ ( 22 май - 21 Юни ) Не е желателно, да се заемете с това, което не ви е интересно. Ползи все едно няма да имате, а само ще си загубите силата и времето. Интересни проучвания очакват, креативните от вас, който вече има собствен бизнес. Кратко пътуване, ще ви донесе много впечатления.   РАК ( 22 юни - 23 юли ) Очаква ви помощ от всички страни, така че не обръщайте внимание на грешките от миналото. Обществено събитие, може да отложите за по-успешно време, засега се фокусирайте върху рутината работа. Апатично настроение, ви чака в любовта, възможно е да научите нещо неприятно за избраника си. По-добре, откровено поговорете с него. ЛЪВ ( 24 юли - 23 август ) Ще научите много за човек, на когото сте разчитали в работата. В бъдеще не бъдете толкова лекомислени, по-добре по сто пъти проверявайте информацията. Един добър ден за развитие на интуицията, нови знания и пътуване. Не се опитвайте да изяснявате отношенията си с онези, които ви дразнят. Само, ще си развалите настроението. ДЕВА ( 24-ти август - 23 септември ) Очаква ви труден ден, когато на пътя към успеха, ще се появят трудности. Може да имате конфликти с хора, непредвидени обстоятелства и разочарования в собствените способности. Желателно е, да търсите съмишленици в работата, да трупате сили и да цени времето си. Всички важни дела, прехвърлете най-добре за следобед. ВЕЗНИ( 24 септември - 23 октомври) Сутринта, ще разберете как да се държите днес с хората и какво по-добре да предприемете. Положението в сферата на финансите, ще се промени драматично към по-добро, но при комуникация с бизнес партньорите трябва да следите за думите. Вечерта, е възможен проблеми с плащането на битови услуги, затова спешно трябва да изплатите дълговете и да си направите бюджет.   СКОРПИОН ( 24 октомври - 22 Ноември ) Не се препоръчва, да се занимавате с масови и обществени дела. Опитайте се, да се уедините и не влизайте в центъра на събитията. За да не се преуморите, се захващайте с по-малко задачи. Особено в професионалната сфера. Срещите днес, могат да бъдат както приятелски, така и романтични. Вечерта очаквайте радостни новини.   СТРЕЛЕЦ ( 23 Ноември - 21 Декември ) Ще бъде страхотно, ако планирате среща с приятели. Не е нужно да се занимавате с работа, която е безперспективна. Отказът от пагубни зависимости, ще доведе до добър резултат. Може да укрепите здравето си без лекарства, като се занимавате със спорт и закалите. От пътуване на големи разстояния, е по-добре да се откажете. КОЗИРОГ (22 Декември - 20 януари ) Всички важни неща, планирайте за сутринта, тогава ще видите ефекта от всичко, което предприемате. Трудностите няма да ви изплашат, а напротив, ще ви закалят и дадат резерв за плодотворно бъдеще. Любовните връзки, повече ще ви уморят, отколкото радват. Потърсете вдъхновение в хобито си и общуване със семейството, а не в случайни интимни запознанства.  ВОДОЛЕЙ ( 21 януари -  19  февруари ) Днес, ще имате време за всичко - забавление, пътуване, кореспонденция и любовна среща. Ще сте като заредена батерия, ще успеете навсякъде и няма да губите енергия. Ярките идеи, ще ви помогнат, да се реализирате в професията. Ако се потопите в спомени за миналото, ще останете с нищо. Вечерта се очаква семейно тържество.   РИБИ ( 20 февруари - 20 март ) Не трябва да пренебрегвате финансовите въпроси, в противен случай, те ще нараснат до невероятен размер. Възможно е влошаване на настроението, поради някои неприятни новини. Бъдете оптимисти, за да преодолеете всичко. Романтични нотки, ще се появят в живота ви вечерта, когато поклонник, ще ви се признае в любов и покани на среща.", "date": "2018.05.21", "title": "Дневен хороскоп 21 май"}
{"url": "http://www.classa.bg/%D1%81%D0%B2%D1%8F%D1%82/item/382199-%D0%B7%D0%B0%D1%89%D0%BE-%D0%B5%D1%80%D0%B4%D0%BE%D0%B3%D0%B0%D0%BD-e-%D1%82%D0%BE%D0%BB%D0%BA%D0%BE%D0%B2%D0%B0-%D0%B2%D0%BB%D0%B8%D1%8F%D1%82%D0%B5%D0%BB%D0%B5%D0%BD-%D1%81%D1%80%D0%B5%D0%B4-%D1%82%D1%8F%D1%85", "text": "Трябваше ли Йозил и Гюндоган да се снимат с турския президент точно преди избори? Анкара упражнява все по-активно влияние над сънародниците си в чужбина - не винаги с позволени средства. А какво прави Германия?             В Германия отново се води разгорещена дискусия за интеграцията на гражданите от турски произход. Дискусията се води също толкова разпалено, колкото и през април миналата година, когато 63 процента от живеещите в Германия турски избиратели гласуваха за реформата на конституцията, искана от Ердоган. С нея на практика бе въведена президентска форма на управление в Турция.     \"Влиянието на Ердогановата \"Партия на справедливостта и развитието\" /ПСР/ в Германия не бива да се подценява. В сравнение с другите европейски страни, тъкмо в Германия има най-много поддръжници на тази партия\", казва Хюлия Йозкан-Белут. Журналистката описва в книгата си \"На прицела на Ердоган\" защо турският президент иска да радикализира германските турци.   \"Точно във времена, когато е застрашено абсолютното мнозинство на ПСР, е важен всеки един глас. Затова и мрежите за пиар на Ердоган работят неуморно\", казва тя. Журналистката изтъква ролята на ислямското религиозно сдружението Ditib, както и на Съюза на европейските турски демократи /UETD/: \"И двете организации изпълняват заповедите на Ердоган\", казва тя.   Задачата им се улеснява допълнително от изстъпленията на десни радикали и ксенофоби в Германия, които палят къщи на турски граждани или убиват мигранти. А абсурдните тези на автори като Тило Сарацин, които твърдят, че турците никога няма да успеят да се интегрират в Германия, още повече наливат масло в огъня. „През последните години сред германските турци се насъбраха много разочарования и яд. Много от тях се чувстват изолирани от обществото. Ердоган пък не пропуска да напомпа тяхното самочувствие.    Той използва недоволството на голяма част от тях и печели сърцата им\", казва Хюлия Йозкан-Белут.   На 24 юни в Турция ще се проведат парламентарни и президентски избори. Живеещите в Германия близо 1,4 милиона турци с право на глас също могат да упражнят своето избирателно право. Миналото лято германското правителство въведе ново правило, с което забрани на чуждестранни политици да водят предизборна борба в Германия в навечерието на изборите в техните страни. Снимките на Йозил и Гюндоган - предизборна помощ?   Тоест Ердоган този път вече няма да може да провежда свои предизборни митинги в Германия. Но пък има други възможности: Партията на Ердоган незабавно разпространи по всички канали в интернет снимките на германските национални състезатели по футбол от турски произход Месут Йозил и Илкай Гюндоган, на които те позират с турския президент. Десните популисти от \"Алтернатива за Германия\" пък инструментализираха снимките, за да създават настроения срещу мигрантите от турски произход.   Рокерската групировка е под влиянието на Анкара   През декември 2017 година федералното правителство установи, че след неуспешния опит за преврат в Турция, правителството в Анкара се опитва да оказва все по-активно влияние над тримилионната турска диаспора в Германия. Особено активни в това отношение са \"турските чуждестранни представителства в Германия, както и организации като Ditib и UETD. Министерството на вътрешните работи на провинция Северен Рейн-Вестфалия установи освен това, че \"привърженици на Ердоган в социалните мрежи редовно отправят апели да се докладва за \"врагове на турската държава\", живеещи в Германия.   В полезрението на силите за сигурност попадна и рокерската група \"Osmanen Germania\". Германското контраразузнаване установи, че рокерите поддържат връзки с висши представители на ПСР, както и със съветници на президента Ердоган. Освен това турските власти подкрепят рокерите в \"борбата срещу терористите от ПКК, лявоекстремистки турци и поддръжници на движението Гюлен\".   Социологът Яшар Айдън пък смята, че влиянието на ПСР в Германия не бива да се надценява. Той твърди, че и преди идването на власт на ПСР е имало опити за оказване на влияние върху германските турци. \"Ние забравяме това, защото тази партия е на власт вече от 16 години насам. Опитите за оказване на влияние ще продължат и ако на власт в Турция дойде друга партия. Ще се променят само методите и реториката\", казва социологът. Според него, е нормално една държава да търси контакт с живеещите в чужбина нейни сънародници и да гради мостове. Важното е да не оказва отрицателно влияние върху интеграционния процес. \"А в това отношение ПСР направи много грешки\", подчертава Яшар Айдън. \"И Германия трябва да ги иска\"   Журналистката Хюлия Йозкан-Белут има свое предложение за това как да бъде ограничено влиянието на ПСР в Германия: \"Германия трябва да възприема германските турци като равноправни граждани, вместо да ги използва за партийно-политическо профилиране, защото един ден Ердоган ще си замине, а повечето от германските турци ще останат тук\", казва тя. Яшар Айдън споделя това мнение: \"Снимките на Йозил и Гюндоган с турския президент могат да бъдат критикувани, но не бива да стават повод за демонизирането на цели народностни групи. Нека гледаме на тези снимки по-спокойно\", подчертава той.", "date": "2018.05.21", "title": "Защо Ердоган e толкова влиятелен сред тях?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382195-%D1%82%D1%8F-%D0%BF%D1%80%D0%B5%D0%B7%D0%B8%D1%80%D0%B0-%D0%B4%D0%BE%D0%BB%D0%BD%D0%BE%D1%82%D0%BE-%D0%B1%D0%B5%D0%BB%D1%8C%D0%BE", "text": "Кендъл Дженър има прекрасни гърди и не е чудно, че не пропуска повод, в който да се похвали с тях. И сякаш не стига, че се показва в оскъдно облекло, сега красавицата е решила да се откаже да носи бельо. Вярно, че с нейната външност може да си го позволили. Официално! Меган и Хари си казаха \"Да\", но направиха огромен гаф Вижте седем находки на фотографи, прихванали    Кендъл без бельо:                  ", "date": "2018.05.21", "title": "Тя презира долното бельо"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382194-%D0%B0%D0%B2%D1%81%D1%82%D1%80%D0%B0%D0%BB%D0%B8%D0%B9%D1%81%D0%BA%D0%B8%D1%82%D0%B5-%D0%BA%D0%B0%D1%80%D0%B4%D0%B0%D1%88%D0%B8%D1%8F%D0%BD", "text": "В \"Инстаграм\" голяма популярност добиха две сестри-сърфисти от Австралия - Ели Джин и Холи-Дейзи, които публикуват смели снимки в бански костюми и бельо и често акцентират на привлекателните си гърди или пък на задните си части.    Заради великолепните си форми момичетата получиха прякора \"австралийските сестри Кардашиян\", въпреки че те самите не харесват това сравнение.   Девойките са постигнали успехи в спорта въпреки факта, че Ели е на 22 години, а Холи е само на 18 години. Но вероятно техните спортни постижения едва ли представляват голям интерес за техните последователи в мрежата.                ", "date": "2018.05.21", "title": "Австралийските Кардашиян"}
