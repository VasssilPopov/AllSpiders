{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382769-%D0%BD%D0%B7%D0%BE%D0%BA-%D0%BE%D1%87%D0%B0%D0%BA%D0%B2%D0%B0-%D0%B1%D0%BB%D0%B8%D0%B7%D0%BE-100-%D0%BC%D0%BB%D0%BD-%D0%B4%D0%B5%D1%84%D0%B8%D1%86%D0%B8%D1%82", "text": "Близо 100 милиона лева дефицит в бюджета на Националната здравноосигурителна каса за лекарства за домашно лечение и злокачествени заболявания се очаква до края на годината. Това съобщи д-р Галя Кондева, директор на дирекция „Лекарствени продукти\", на семинар във Велинград за новите моменти в Националния рамков договор за тази година. „Ръстът в разходите в бюджета на Здравната каса е за скъпоструващи медикаменти, сред които са тези за хепатит С и за злокачествени заболявания\", посочи д-р Галя Кондева: „Дефицитът, който очакваме след приспадане на отстъпките, които сме договорили с всички притежатели на разрешение за употреба, е между 80 и 100 милиона лева\". 33 000 са пациентите с онкозаболявания у нас. 1100 са тези с хепатит С. От тази година Фондът заплаща и 30 нови молекули. Анализът сочи, че 75% от бюджета отива за така наречената „таргетна терапия\" и само 25% за стандартната терапия в онкологията. Затова се прилага строг контрол: „Тези пациенти се подобряват, удължава се тяхната преживяемост, но това е една много скъпа терапия и не можем на този етап да я ограничим, въпреки че работим усилено в посока на създаване на мерки най-подходящата терапия да отиде при подходящия пациент. Всички тези терапии са свързани с наличието на определени генетични маркери и когато пациентът има тези маркери, тази терапия е подходящата за него\". Касата заплаща и 282 милиона лева за онколекарства в болничната помощ извън стойността на клиничната пътека.", "date": "2018.06.06", "title": "НЗОК очаква близо 100 млн. дефицит"}
{"url": "http://www.classa.bg/%D1%81%D0%B2%D1%8F%D1%82/item/382765-%D1%81%D0%B8%D0%BD%D0%B3%D0%B0%D0%BF%D1%83%D1%80-%D0%B5%D0%BC%D0%B8%D1%82%D0%B8%D1%80%D0%B0-%D0%B2%D1%8A%D0%B7%D0%BF%D0%BE%D0%BC%D0%B5%D0%BD%D0%B0%D1%82%D0%B5%D0%BB%D0%BD%D0%B8-%D0%BC%D0%BE%D0%BD%D0%B5%D1%82%D0%B8,-%D0%BF%D0%BE%D1%81%D0%B2%D0%B5%D1%82%D0%B5%D0%BD%D0%B8-%D0%BD%D0%B0-%D1%81%D1%80%D0%B5%D1%89%D0%B0%D1%82%D0%B0-%D0%BD%D0%B0-%D1%82%D1%80%D1%8A%D0%BC%D0%BF-%D1%81-%D0%BA%D0%B8%D0%BC", "text": "Сингапур обяви вчера емисия на три монети, посветени на срещата на върха между американския президент Доналд Тръмп и севернокорейския лидер Ким Чен-ун, насрочена за 12 юни в тази страна.   Според агенцията, три вида монети, една златна, една сребърна и една никелова, трябва да отбележат не само тази \"трансцендентална стъпка към световния мир\", но и \"ролята на Сингапур като врата за сигурност и икономика между Изтока и Запада.\"   Лицето на монетите показва ръкостискането на лидерите на САЩ и Северна Корея, техните знамена и надпис на датата и мястото на срещата на високо равнище. В същото време на гърба може да се види гълъб, представляващ световния мир и националните цветя на двете страни: рози и магнолии.   От своя страна през май, комуникационната агенция на Белия дом също така обяви емитирането на монета с профилите на Доналд Тръмп и Ким Ченг-ун по повод предстоящата среща на високо равнище.", "date": "2018.06.06", "title": "Сингапур емитира възпоменателни монети, посветени на срещата на Тръмп с Ким"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382766-%D1%81%D0%BA%D0%BE%D0%BA-%D0%BD%D0%B0-%D0%BF%D1%80%D0%BE%D0%B4%D0%B0%D0%B6%D0%B1%D0%B8%D1%82%D0%B5-%D0%BD%D0%B0-%D0%B4%D1%80%D0%B5%D0%B1%D0%BD%D0%BE", "text": "Продажбите на дребно в еврозоната и в целия ЕС се повишиха през април относително сдържано, но за трети пореден месец, което сякаш е сигнал, че вътрешното потребление ще продължава да бъде важен генератор за макар по-слабия от очакваното икономически растеж на Стария континент и в началото на второто тримесечие. Продажбите на дребно в България обаче нараснаха доста силно за втори пореден месец, след като през януари и февруари те се свиха за пръв път от юни 2017 година насам, показват данни на Евростат. Търговията на дребно в еврозоната се увеличи през април с едва 0,1% спрямо март, когато обаче нарасна с 0,4% (възходяща ревизия от повишение с 0,1%), докато осреднените очаквания на финансовите пазари бяха за по-солиден подем с 0,5 на сто. Това представлява известно подобрение на продажбите на дребно за трети пореден месец, пречупвайки негативната тенденция от края на миналата и началото на настоящата година. Слабото увеличение на търговията на дребно обаче се дължи единствено на скок с 1,7% при продажбите на нехранителни потребителски стоки, докато продажбите на храни, напитки и тютюневи изделия се свиха с 0,7%, а на автомобилни горива – с 0,8 на сто. На годишна база растежът на продажбите на дребно в еврозоната се ускори до 1,7% от 1,5% през март, оправдавайки осреднените прогнози на финансовите пазари. И тук основен генератор на растежа при търговията на дребно на годишна база беше повишението с 3,24% при продажбите на нехранителни стоки, докато продажбите на храни, напитки и тютюневи изделия се увеличиха с 0,4%, а тези на автомобилните горива се понижиха с 0,7 на сто. Евростат представи почти аналогични данни в рамките на целия ЕС, като продажбите на дребно в 28-те страни на Съюза се увеличиха през април с 0,4% спрямо март, когато обаче нараснаха с едва 0,2 на сто. На годишна база търговията на дребно в Европейския съюз също нарасна с 1,7%, но след повишение с 2,3% месец по-рано. За разлика от данните за целия ЕС, Евростат отчете доста по-добър растеж на продажбите на дребно в България. През април (спрямо март) търговията на дребно в нашата страна се увеличи за втори пореден месец с 0,9%, след като през януари и февруари се сви с по 0,2 на сто. По този показател България е на шеста позиция от всички 28 страни-членки на ЕС, изпреварена само от по-добри продажби на дребно в Германия (скок с 2,3%), Румъния (с 1,7%), Ирландия (с 1,5%), Литва (с 1,5%) и Обединеното кралство (повишение също с 1,5%). В същото време растежът на продажбите на дребно в България на годишна база се ускори рязко през април до 5,1% (спрямо парил 2017-а) от 2,4% през март, отбелязвайки най-солиден подем от май 2017-а година насам. По този показател нашата страна е изпреварена единствено от Румъния (скок на продажбите със 7,4%), Полша (с 6,6%), Латвия (с 6,5%) и Унгария (с 6,1%), като данните за България сочат за наличието на устойчив растеж (на годишна база) за деветнадесети пореден месец.", "date": "2018.06.06", "title": "Скок на продажбите на дребно"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382767-%D0%BF%D0%BE%D0%B2%D0%B8%D1%88%D0%B5%D0%BD%D0%B8%D0%B5-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%82%D0%B5-%D0%B1%D0%BE%D1%80%D1%81%D0%B8", "text": "Европейските фондови индекси се повишават за трета поредна сесия на търговия благодарение на солиден подем на акциите от технологичния сектор, след като американският технологичен индекс Nasdaq Composite успя да нарасне в понеделник с 0,69% до нов рекорден връх на затваряне от 7606,45 пункта. По време на вчерашната американска търговия акциите на три от технологичните гиганти в лицето на Apple, Microsoft и Amazon.com поскъпнаха съответно с 0,8%, с 0,9% и с 1,5%, приключвайки търговията на Уолстрийт в рекордни исторически нива на затваряне. За позитивно настроение в този важен сектор допринася и новината, че по-късно през седмицата компаниите Twitter и Netlix ще бъдат включени в широкия индекс S&P500. Европейските технологични компании последваха вчерашното рали на Уолстрийт, като индексът Stoxx Europe 600 Technology Net Return нарасна във вторник с близо 2% към нов 17-годишен връх около 725,71 пункта (най-високо негово ниво от т.нар. „дот-ком\" бум в началото на новото хилядолетие). Акциите на холандската компания за процесори ASM International поскъпват с цели 5,71%, на швейцарската AMS AG – с 4,35% и на италианската STMicroelectronics NV – с 3,94%. Именно подемът в технологичния сектор е в основата на днешното оцветяване в зелено на голяма част от европейските фондови пазари. Общият европейски индекс Stoxx Europe 600 парира първоначалния си негативен старт и нараства слабо с 0,2%, докато германският индекс DAX30 се повишава с 0,6%, а френският CAC40 – с 0,25%. Италианският фонов индекс FTSE100 MIB обаче парира сутрешния си отскок с 0,5% и вече се понижава с 0,66%, тъй като инвеститорите не реагираха позитивно на първата официална реч на новия премиер на страната Джузепе Конте преди гласуването на неговото правителство от Сената. Британският индекс FTSE100 пък се понижава с 0,6% в резултат на поскъпване на лирата стерлинг спрямо долара и еврото след по-добри от очакваното проучване за активността в сферата на услугите във Великобритания. Въпреки солидното представяне на технологичните компании, търговията на акции в останалите сектори не е толкова позитивна. Акциите на нискотарифната самолетна компания easyJet се понижават с близо 2%, на Air France-KLM падат с цели 4,45%, а на компанията-майка на British Airways – International Consolidated Airlines Group – с 2,8% след серия негативни анализи за въздухоплавателната индустрия като цяло в момент на високи петролни цени. Акциите на Royal Bank of Scotland се понижават с близо 5% към 2,68 паунда за акция, след като късно снощи правителството на Великобритания продаде 7,7% от държавния дял от близо 70% в британската банкова институция. Междувременно пазарите на акции на Уолстрийт отварят с нови, макар и по-предпазливи повишения. Технологичният индекс Nasdaq Composite напредва с 0,2% към 7625 пункта, като погледът на инвеститорите вероятно ще бъде отправен към неговия рекорден връх от 7637,27 пункта, достигнат за кратко към средата на месец март. Индексите DJIA и S&P500 обаче се колебаят около вчерашните нива на затваряне, когато те нараснаха съответно с около 0,7% и с 0,5%.", "date": "2018.06.06", "title": "Повишение на европейските борси"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382768-%D1%81%D0%B5%D0%BC-%D1%80%D0%B5%D1%88%D0%B8-%D0%B7%D0%B0-%D1%80%D0%B5%D0%BA%D0%BB%D0%B0%D0%BC%D0%B0%D1%82%D0%B0-%D0%BD%D0%B0-%D1%85%D0%B0%D0%B7%D0%B0%D1%80%D1%82%D0%B0", "text": "Рекламата на хазартни игри да бъде ограничена като количество и да се излъчва след 22:00 часа. Около това мнение се обединиха повечето членове на СЕМ. Те обсъдиха внесения от Обединените патриоти проект за промени в Закона за хазарта. Предстои становището на медийния регулатор да бъде официално изготвено и да бъде внесено в Народното събрание. Председателят на СЕМ София Владимирова каза: „Колегите изразиха своите становища. Общото мнение е, че целта е ясна и е правилна и е редно на този остър социален проблем да бъде обърнато особено внимание. Ако се направи по аналогия със Закона за здравето и алкохолните напитки, да бъде препозиционирана рекламата с търговското слово във време, в което няма да е достъпна за деца и за уязвима аудитория\". На днешното си заседание членовете на Съвета за електронни медии единодушно прекратиха правомощията на Мария Стоянова като член на медийния регулатор. Стоянова подаде заявление да бъде освободена заради изтичането на мандата й на 01.06. Предстои президентът Румен Радев да издаде указ за назначаване на нов член на СЕМ от президентската квота. Целия репортаж чуйте в звуковия файл.", "date": "2018.06.06", "title": "СЕМ реши за рекламата на хазарта"}
{"url": "http://www.classa.bg/%D1%81%D0%B2%D1%8F%D1%82/item/382760-%D0%BE%D1%82%D0%BA%D1%80%D0%B8%D1%85%D0%B0-%D0%B8%D0%BD%D0%B4%D0%B8%D0%BA%D0%B0%D1%86%D0%B8%D0%B8-%D0%B7%D0%B0-%D1%81%D1%8A%D1%89%D0%B5%D1%81%D1%82%D0%B2%D1%83%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%81%D1%82%D0%B5%D1%80%D0%B8%D0%BB%D0%BD%D0%BE%D1%82%D0%BE-%D0%BD%D0%B5%D1%83%D1%82%D1%80%D0%B8%D0%BD%D0%BE,-%D0%B2%D0%B5%D1%80%D0%BE%D1%8F%D1%82%D0%B5%D0%BD-%D0%BA%D0%BE%D0%BC%D0%BF%D0%BE%D0%BD%D0%B5%D0%BD%D1%82-%D0%BD%D0%B0-%D1%82%D1%8A%D0%BC%D0%BD%D0%B0%D1%82%D0%B0-%D0%BC%D0%B0%D1%82%D0%B5%D1%80%D0%B8%D1%8F", "text": "Детектор на неутрино - субатомни частици - е открил аномалия, която показва наличието на стерилни неутрино, хипотетични неоткрити досега частици. Ако бъде потвърдено, това ще революционизира физиката на частиците, съобщава Science Alert.   Освен трите известни видове неутрино – електронно, мюонно и тауонно -, описани от стандартния модел на физиката на частиците, учените подозират, че съществува стерилно неутрино, предложено като възможен кандидат за компонент на тъмната материя.   Обикновените неутрино общуват с други частици чрез слабата ядрена сила и тежестта, а стерилното неутрино може да го прави само чрез гравитацията, което би обяснило защо експериментите не го откриват.   Трите вида регулярни неутрино могат да променят идентичността си чрез процес, наречен неутринно трептене, чиято амплитуда зависи от възможното взаимодействие на редовните със стерилните неутрино.   Първите индикации за съществуването на последните са били открити през 90-те, когато се регистрира излишък на неутрино и антинеутрино по време на експеримент в лабораторията на Лос Аламос (Ню Мексико, САЩ). Необходими били обаче още данни за потвърждаване на откритието с научна сигурност, нито пък е било възможно резултатите да се повторят в други експерименти.   Новите данни намаляват вероятността от грешки в лабораторните резултати на Лос Аламос и подкрепят предположението за наличие на стерилни неутрино.", "date": "2018.06.06", "title": "Откриха индикации за съществуването на стерилното неутрино, вероятен компонент на тъмната материя"}
{"url": "http://www.classa.bg/%D1%81%D0%B2%D1%8F%D1%82/item/382761-40-%D1%83%D0%B1%D0%B8%D0%B9%D1%81%D1%82%D0%B2%D0%B0-%D1%81%D0%B0%D0%BC%D0%BE-%D0%B7%D0%B0-%D1%82%D1%80%D0%B8-%D0%B4%D0%BD%D0%B8-%D0%B2-%D0%BC%D0%B5%D0%BA%D1%81%D0%B8%D0%BA%D0%B0%D0%BD%D1%81%D0%BA%D0%B8%D1%8F-%D1%89%D0%B0%D1%82-%D0%B3%D1%83%D0%B0%D0%BD%D0%B0%D1%85%D1%83%D0%B0%D1%82%D0%BE", "text": "През първите три дни на юни 40 екзекуции бяха преброени в мексиканския щат Гуанахуато. Сред мъртвите са шест пътни полицаи от град Саламанка, убити на първи юни.   В събота беше съобщено намирането на пет разчленени тела в град Апасео ел Алто. И в неделя човешки останки бяха намерени в пластмасови торбички и в Кортазар.   Насилието достигна и до друга община - Юририя, където се състояха пет екзекуции. Трима мъже и една жена бяха убити, а един загуби живота си по време на медицинска помощ, съобщи вестник \"Екселсиор\".   Според местния вестник AM León, този май е най-насилственият месец в неотдавнашната история на държавата. При население от 5,5 милиона жители, през първите пет месеца се отчитат 1,312 насилствени смъртни случая.", "date": "2018.06.06", "title": "40 убийства само за три дни в мексиканския щат Гуанахуато"}
{"url": "http://www.classa.bg/%D1%81%D0%B2%D1%8F%D1%82/item/382762-%D1%80%D1%83%D1%81%D0%B8%D1%8F-%D0%BF%D1%80%D0%BE%D1%83%D1%87%D0%B2%D0%B0-%D0%BE%D1%82%D0%BD%D0%BE%D0%B2%D0%BE-%D0%B4%D0%B0-%D0%BF%D1%80%D0%BE%D0%B8%D0%B7%D0%B2%D0%B5%D0%B6%D0%B4%D0%B0-%D0%BB%D0%B5%D0%B3%D0%B5%D0%BD%D0%B4%D0%B0%D1%82%D0%B0-%D0%B0%D0%BD-124", "text": "Юри Ситник, член на президентската комисия по развитието на въздухоплаването, заяви в интервю, че Русия може да модернизира свръхтежкия товарен самолет Ан-124 Руслан и да рестартира производството му под друга марка. Руслан се счита за шедьовър, създаден от инженерите и проектантите на Съветския съюз.   За създаването на самолета са използвани уникални материали и технологии, без глобални аналози, което помогна на съветските инженери да създадат самолет с уникални технически характеристики.   Първият полет на Ан-124 се състоя на 24 декември 1982 г. През 1985 г. е показан на международната общност в изложбата на авиацията в Париж (Франция). Същата година An-124 успява да подобри 21 световни рекорда, включително за капацитет на товарене.   Ан-124 се оказа, че може да излети и да се издигне до височина от 10 750 м с товар от 171,2 тона и общо тегло от 380 тона. Когато през 1987 г. извърши полет, с който надмина рекорда за разстояние на американския бомбардировач B-52, Руслан излетя с тегло 445 тона. Самолетът бе във въздуха повече от 26 часа и покри 20151 километра.   По времето на създаването си, това съветско вълшебство не е имало аналози или конкуренти в небесата. Днес, 36 години след първия му полет, този авио – гигант твърдо заема място в разрастващия се и обещаващ сегмент за транспорт на супер тежки и извънгабаритни товари и си остава най-големият товарен самолет в света.", "date": "2018.06.06", "title": "Русия проучва отново да произвежда легендата Ан-124"}
{"url": "http://www.classa.bg/%D1%81%D0%B2%D1%8F%D1%82/item/382763-%D0%BC%D0%B0%D0%B4%D1%83%D1%80%D0%BE-%D1%82%D0%BE%D0%B2%D0%B0-%D0%B5-%D0%BF%D0%BE%D1%81%D0%BB%D0%B5%D0%B4%D0%BD%D0%B0%D1%82%D0%B0-%D1%81%D1%80%D0%B5%D1%89%D0%B0-%D0%BD%D0%B0-%D0%BE%D0%B0%D0%B4,-%D0%BD%D0%B0-%D0%BA%D0%BE%D1%8F%D1%82%D0%BE-%D0%B2%D0%B5%D0%BD%D0%B5%D1%86%D1%83%D0%B5%D0%BB%D0%B0-%D0%BF%D1%80%D0%B8%D1%81%D1%8A%D1%81%D1%82%D0%B2%D0%B0", "text": "Венецуелският президент Николас Мадуро заяви, че Каракас ще напусне Организацията на американските държави (ОАД), след като преди 13 месеца започна процес на изтегляне. \"Ние отхвърляме Организацията на американските държави и ще си тръгнем от ОАД - Министерството на Колониите. Минаха 13 месеца от 24-те, които трябва да чакаме за напускането\", каза той на среща с политическото бюро на Обединената социалистическа партия на Венецуела (PSUV).   Мадуро направи това изявление, след като министърът на външните работи на Венецуела, Хорхе Арреаза, участва в заседание на организацията, която се опита да включи обсъждане на точка за политическата ситуация във Венецуела.   \"Това е последното Общо събрание на Организацията на американските държави, където участва венецуелският външен министър \", каза държавният глава, след като посочи, че излизането на Венецуела от ОАД ще бъде ден на национална радост: \"И в този ден ще направим национално и народно парти, ще обявим празник за страната. \"   Мадуро отхвърли организацията, която той определи като \"безполезна\", защото \"няма световен сценарий в света, в който да се губи повече време\". \"Това е един безполезен организъм, който, за съжаление, претърпя инволюция и отново стана министерство на колониите на американския империализъм\", заключи той.   През април миналата година Каракас започна процеса на отказ от Организацията на американските държави - процедура, която продължава 24 месеца, за да стане ефективна. Венецуела смята, че организацията нарушава принципите на суверенитета, ненамесата, многостранността и равнопоставеността на държавите членки.", "date": "2018.06.06", "title": "Мадуро: \"Това е последната среща на ОАД, на която Венецуела присъства \""}
{"url": "http://www.classa.bg/%D1%81%D0%B2%D1%8F%D1%82/item/382764-%D1%82%D1%8A%D0%BB%D0%BF%D0%B0%D1%82%D0%B0-%D0%B0%D0%BF%D0%BB%D0%BE%D0%B4%D0%B8%D1%80%D0%B0-%D1%86%D0%B8%D1%82%D0%B0%D1%82-%D0%BD%D0%B0-%D1%82%D1%80%D1%8A%D0%BC%D0%BF,-%D0%BD%D0%BE-%D0%B7%D0%B0%D0%BC%D0%BB%D1%8A%D0%BA%D0%B2%D0%B0,-%D1%80%D0%B0%D0%B7%D0%B1%D0%B8%D1%80%D0%B0%D0%B9%D0%BA%D0%B8-%D1%87%D0%B5-%D0%B2%D1%81%D1%8A%D1%89%D0%BD%D0%BE%D1%81%D1%82-%D0%B5-%D0%BD%D0%B0-%D0%BE%D0%B1%D0%B0%D0%BC%D0%B0", "text": "Бен Боулинг, ученик в гимназията в Бел, окръг Кентъки (САЩ), в речта за дипломирането си миналата събота, цитира президент на САЩ, но подведе аудиторията, за кой президент иде реч, информира вестник Луисвил Курийр.   Боулинг решил да сподели един вдъхновяващ цитат, намерен от него в Интернет: \"Бори се за своето място на масата, а още по-добре, бори се за мястото начело на масата\" гласи фразата, която студентът завърши с името на \"нейния автор\", американският президент Доналд Тръмп.   Тълпата посрещна цитата с голям аплаус, но изведнъж Боулинг заяви, че това е шега и че всъщност фразата принадлежи на Барак Обама. Предшественикът на Тръмп е използвал тези думи в реч, по време на церемония в Ню Йорк през 2012 г. След обяснението, аплодисментите в залата рязко стихнаха. Някои дори се разгневиха на младежа.   Както призна Боулинг, той е бил очарован от цитата, но разбирал, че повечето хора не биха искали да бъде споменаван Обама, затова решил да го припише на Тръмп, който има силна подкрепа в региона.", "date": "2018.06.06", "title": "Тълпата аплодира цитат на Тръмп, но замлъква, разбирайки че всъщност е на Обама"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382759-%D0%BF%D0%BE%D1%81%D0%BB%D0%B5%D0%B4%D0%BD%D0%BE-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B5%D0%BD%D0%B8%D0%B5-%D0%B7%D0%B0-%D0%B1%D0%B5%D0%BB%D0%B5%D0%BD%D0%B5", "text": "След толкова години гневни спорове и съмнения, самият факт, че „Белене\" все не успява да се случи, показва, че в проекта има нещо гнило. Ако беше читав, вече да е готов и да сме забравили.   Няма да коментирам икономическата страна на проекта, нито финансовата. В навечерието на евентуалното вдигане на мораториума в Парламента, искам да кажа няколко думи за политическата му страна. И то за вътрешнополитическата, защото външнополитическата за мен е силно надценена.   Нито посещението на Радев в Русия, нито на Борисов пак там имаха някаква стойност, по-голяма от козметичната и протоколната.   При това под вътрешнополитическа страна на проблема не разбирам някакъв сложен анализ на взаимодействията между властовите центрове, игрите между институциите и търговията с влияние между партийните централи, а единствено подозренията как би изглеждало всичко това в очите на неизкушените граждани и до какво би довело на следващите избори.     Продължавайки да наблюдава трагикомедията „Белене\", която възторжено разиграват пред очите му, редовият гражданин, онзи, който не чете политически анализи и не се вслушва в партийни лозунги, ще стигне до два твърде неприятни за упражняващите властта професионалисти извода.   Първо. Всяко действие в посока на осъществяване на проекта „Белене\" вече, след толкова много скандали, ще се разчете като съзаклятие с цел корупция и далавера.   Дали това ще бъдат хипотетични комисионни, договорени със социалистите още по времето на Дългия Инкасатор, дали ще бъдат герберски строителни фирми-подизпълнители, дали ще бъде напън за окопаване във властта чрез подмазване на Кремъл (подход, проверен през десетилетията от Тодор Живков) - това няма значение.   Важното е, че в очите на хората се случва именно нещо такова, а не благороден порив да потече от контакта евтин ток „в името на народа и за благото на народа\".   Когато един ден властта каже на хората: „В бюджета няма пари за реформи в образованието, здравеопазването и културата\", хората ще отговорят на властта: „Как ще има, като загробихте милиарди в „Белене\"! И гепихте още толкова!\".   Второ и по-неприятно. Ако при този пореден апаратен опит „Белене\" все пак се случи, то ще се случи благодарение на безпринципна договорка между ГЕРБ и БСП.    Струва ми се, че десетки хиляди хора ще простят по-лесно откровената кражба, отколкото това. Нека да припомня (специално на ГЕРБ) нещо, което сякаш се позабравя. ГЕРБ дойде на власт с гласовете, с които преди това беше дошъл Иван Костов.   Нека ги наречем за удобство (макар и не съвсем прецизно) антикомунистическите гласове. Тези хора, които гласуваха първо за Костов, а после за Борисов, гласуваха с убеждението, че гласуват вдясно. Дали са били прави или не, дали самите те са десни, или не, най-сетне дали ГЕРБ е дясна партия, или не - това е тема на съвсем отделен разговор.   Така или иначе Борисов дойде на власт с десни, седесарски гласове и затова е прието да разглеждаме ГЕРБ като някаква десница, ако не идеологически и политически, то поне електорално.   Дали г-н Борисов си дава сметка какво ще се случи, ако заиграе в отбор с БСП по толкова важен въпрос, какъвто е АЕЦ „Белене\"?   Дали си дава сметка какво ще му се случи, ако размие очертанията на позициите си по въпроси като комунизма, Русия, тоталитарното минало и европейското бъдеще? Може би се успокоява с мисълта, че една добре окопана във властта партия разполага с всички държавни ресурси, за да влияе на всякакъв вид избори.   Но НДСВ също беше добре окопана във властта и престана да бъде такава за броени часове. Някой беше пресметнал, че и най-ефективната манипулация може да промени изборния резултат с не повече от 15%. Ако ГЕРБ „настъпи котето по опашката\" с проекта АЕЦ „Белене\", 15% няма да са достатъчни да го спасят.   Същевременно не по-малко разочаровани ще се окажат и симпатизантите на БСП. Те отдавна, въпреки баснословната си лоялност към Партията и Идеите, наблюдават червената олигархия и колкото повече я наблюдават, толкова по-малко откриват в поведението й някаква грижа за себе си. Мнозина от тях вероятно ще се омерзят и ще потърсят за себе си някакъв друг вид политическо поведение.   И ето тук е опасността, към която искам да обостря вниманието на системните играчи и отляво, и отдясно.   Когато със своята безпринципност, безидейност и безскрупулност отблъснете и последните си симпатизанти, то те ще се разделят на две.   Едната част няма да пожелае никога повече да чуе за избори и за политическо представителство, а ще се превърне във вечно мърмореща опозиция на всичко. А това е крайно неконструктивно и даже вредно; дай, Боже, на държавите по-малко такива граждани! Другата част няма да измени на гражданския си дълг и ще започне да се оглежда за кого да гласува. И тогава от сенките ще изпълзят всякакви герои, всякакви настоящи, бивши и още по-бивши телевизионни водещи, всякакви циркаджии и „народни спасители\".   Ще издигнат глуповати, но вдъхновяващи лозунги и омерзените гласоподаватели ще се насилят да им повярват, както са го правили неведнъж. И ще ги вкарат в Парламента.   Отначало ще е смешно, после ще е тъжно, а накрая може да стане и страшно - зависи докога ще продължи електоралният делириум.   Затова, г-да десижън мейкъри, зарежете „Белене\" и си гледайте живота. Не дърпайте дявола за опашката, не си причинявайте неприятности, от които после ще се чудите как да се, отървете.   Освен това мисля, че Картаген трябва да бъде разрушен.", "date": "2018.06.06", "title": "Последно предупреждение за Белене"}
{"url": "http://www.classa.bg/%D1%81%D0%B2%D1%8F%D1%82/item/382752-%D0%BF%D1%80%D0%B8%D1%87%D0%B8%D0%BD%D0%B0%D1%82%D0%B0-%D0%BC%D0%B8%D0%B3%D1%80%D0%B0%D0%BD%D1%82%D0%B8%D1%82%D0%B5-%D0%B4%D0%B0-%D0%B8%D0%B7%D0%B1%D1%8F%D0%B3%D0%B2%D0%B0%D1%82-%D0%B4%D0%B0%D0%BD%D0%B8%D1%8F", "text": "Тя е секси, зодия Овен, понякога е чернокоса, понякога огнено-червенокоса, а напоследък - закачливо руса. Ако имаше профил в Tinder и попаднехте на нейната снимка, със сигурност щяхте да суайпнете вдясно! Нея обаче това не я интересува.   Тя е 45-годишната Ингер Стьойберг - министърът по въпросите на интеграцията и имиграцията на Кралство Дания. А зад привидно миловидната външност с чипо носле се крие един същински Салман Рушди в рокля.   Защото тя не се свени да изрича смело \"сатанински строфи\", с които укорява \"безгръбначието\" на западните общества по отношение на мигрантите от арабския свят. Изказванията й редовно предизвикват полемика, а критиците й я обвиняват, че работи за всичко друго, но не и за интеграцията на различните етнически и социални групи в обществото.     Ингер Стьойберг наистина не знае как да си държи езика зад зъбите и не е склонна на каквато и да е полит-коректност. Дори когато става въпрос за един от най-големите мюсюлмански празници - Рамазан.   Традициите около празника изискват да се пости през целия ден - да не се приема храна и вода, докато слънцето не залезе. А в Дания по това време на годината (постите започнава в среда на май) денят продължава цели 18 часа, което според нея може да има опасни последици за гражданите на страната.   \"Искам да призова мюсюлманите да си вземат отпуска от работа през месеца на Рамазан, за да избегнат отрицателните последици за останалата част от датското общество\", пише тя в колонката си за таблоида BT.   В материала си тя заявява още, че се страхува, че постенето може да засегне \"безопасността и производителността на труда\", давайки пример с шофьори на автобуси, които \"нито пият нито ядат повече от 10 часа\" . Как така подобен \"задължаващ ритуал на един от 1400-годишните стълбове на исляма\" се съвместява с модерния пазар на труда, пита Стьойберк.   В  началото на тази година тя разбуни кошера с друга своя статия в същата медия:   \"Въпросът е, че загубихме битката с исляма. Последователите на тази религия се кланят по-скоро на оръжията, насилието и терора, отколкото на Аллах. Затова и никой театър където и да е в Европа не би посмял да постави пиеса на ислямска тематика. Това само би провокирало крайно яростни реакции.\"   Публикацията й е във връзка с мюзикъла \"Книгата на Мормон\" - постановка на Det Ny Teater в Копенхаген. В една сцена един от героите размахва среден пръст към небето и се провиква: \"Покажете среден пръст на Бог и напсувайте коп***то!\"   Въпреки многото притеснения в началото, нито тази, нито която и да е от другите \"смущаващи\" сцени предизвикаха някаква сериозна негативна реакция сред мормонската общност в страната. Нямаше протести или заплахи към режисьора и актьорите.   Самият режисьор на мюзикъла, Каспер Холтен, на свой ред, не показа задръжки, изказвайки се по следния начин относно пиесата: \"Ако някой е мормон и няма желание да дойде на представлението ни, за да види как иронизираме света около нас, част от който е и тяхната религия, това си е негова работа.\"   В текста си Стьойберг коментира, че Холтен си е позволил да направи подобно изказване, без да рискува да бъде нагрубен или заплашван.   \"Само че бихте ли посмели да си направите експеримент като замените \"мормон\" с \"мюсюлманин\"?\", пита Стьойберг. \"За съжаление това е немислимо дори в Дания през 2018-а ... Изгубихме битката, защото се оставихме да бъдем заплашвани да си мълчим от една религия на фанатизма. Само че познайте какво - ние отказваме вече да мълчим.\"   Безкомпромисно острият език, с които Стьойберг съчетава ръботата си в министерството последните две години и половина превърнаха институцията едно от спорните министерства в страната.   Дали Стойберг не забравя половината от длъжностната си характеристика, а именно по-сложната част - интеграцията\". Езикът на госпожа министърката само разпалва дебати, а както казва в едно свое старо интервю Жан Клод Юнкер \"популистите често задават добри въпроси, но дават лоши отговори.   Откакто Стойберг зае поста в дясноцентристкото правителство на премиера Ларс Расмусен през 2015 година, се наблюдава рязък спад на исканията за убежище в Дания. Те са намалели с цели 84%, откакто страната въведе спорния закон, даващ право на полицаите да конфискуват пари в брой и ценни принадлежностти от бежанците, с които да се заплати за храна и настаняване.   След сериозни критики от ООН датският парламент промени закона, изключвайки от изземваните вещи семейни бижута със сантиментална стойност, семейни пострети, венчални халки, годежни пръстени и т.н.   Нейна е и идеята да се публикуват реклами в турски и ливански издания, в които да се разказва надълго и нашироко за лошите условия за мюсюлманите в Дания. За миналата година едва 3000 нови мигранти са дошли в страната.   Най-новата мярка, свързана с бежанците, която министърката извади от ръкава си е официалната забрана за носенето на бурки и никаб на обществени места. Забраната влезе в сила на 31-и май. Жените, които дръзнат да нарушат забраната, са заплашени от глоба в размер на 1000 крони, или 118 евро. При повторно нарушение глобата скача цели 10 пъти до 10 хил. крони.   Новият закон само ще даде тласък на съществуващата вече тенденция за връщане на мигрантите към държави извън ЕС (и най-вече Турция), тъй като мнозина от бежанците чувстват, че не се вписват в новите условия.   Любопитен е фактът, че в резултат на събитията, които се случват в Дания през последните две години, в съседните скандинавски държави се чуват все повече гласове за въвеждането на идентични санкции. Само че те си нямат своята Ингер, Стьойберг. Поне не още...", "date": "2018.06.06", "title": "Причината мигрантите да избягват Дания"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382753-%D1%81%D0%B2-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D0%B2%D0%B8%D1%81%D0%B0%D1%80%D0%B8%D0%BE%D0%BD-%D1%87%D1%83%D0%B4%D0%BE%D1%82%D0%B2%D0%BE%D1%80%D0%B5%D1%86", "text": "    Великият измежду нашите отци Висарион бил роден и възпитан в Египет. От младини той възлюбил Бога и светлината на Божията благодат възсияла в неговото сърце. Той пазел себе си чист от всяка греховна сквернота, стараейки се да не опорочи духовната одежда, в която се облякъл в светото Кръщение.   Свети Висарион предприел пътешествие до светите места в Йерусалим. Тук той видял преподобни Герасим, който прекарвал постнически и пустиннически живот при река Йордан и на когото служел един лъв. Видял също и много други подвижници, живеещи там в различни места и които впоследствие просияли със своите добродетели. Беседвайки с тях, свети Висарион получил голяма полза за своята душа.     Когато се върнал в отечеството си, Висарион намерил духовен отец в лицето на Исидор Пелусиотски. Като идвал често при него, той се поучавал в добродетелта и се поощрявал към строг живот. Накрая, след като раздал на бедните и на манастирите оставеното му от неговите родители имущество, Висарион се отрекъл от света и приел монашеско пострижение.   Като се уединил в пустинно място, Висарион приел върху себе си обета на безмълвието. Изнурявайки себе си с многочислени трудове и умъртвявайки плътта си с постнически подвизи, той, бидейки в плът, станал подобен на безплътните ангели. Неговият пост бил безпримерен: понякога по цяла седмица не вкусвал нищо, а понякога не приемал храна и питие в продължение на 40 дни.    Веднъж, като застанал на едно открито място, обрасло с тръни, той въздигнал към небето ръцете и очите си, а също обърнал и ума си към него и така прекарал 40 дни и нощи в молитва, стоейки неподвижно. В продължение на тези четиридесет дена той не се помръднал от мястото си, нищо не вкусил, не казал нищо никому, не бил оборен от дрямка, не изпаднал в изнемога от естествена слабост, за нищо земно не помислил с ума си, но целият - подобно на безплътните - бил устремил своите духовни очи към Бога. Затова и светият бил сподобен от Бога с голяма благодат:    Бог му дал дара на чудотворството, така че той се уподобил на древните свети пророци. Така той станал подобен на Мойсей: както Мойсей някога в древност чрез посочената му от Бога дървена тояга превърнал горчивата вода в пустинята в сладка, за да напои жадния Израил, така и преподобни Висарион с молитвата си и с кръстния знак направил сладка солената морска вода, за да напои изнемогващия от жажда свой ученик. Това станало така: веднъж, когато светият и неговият ученик ходели по пустинния морски бряг, ученикът се изнурил от силния пек и като почуствал голяма жажда, казал на преподобния:   - Отче, много съм жаден.   Преподобният, след като се помолил и осенил с кръстния знак морето, казал:   - В името на Господа, вземи и пий.   Ученикът почерпил вода от морето в един малък съд, който носел със себе си. Като отпил от водата, тя му се сторила много сладка и прохладна, като да е почерпана от извор. След като се напил достатъчно и се разхладил, ученикът налял още вода в съда за път.    Старецът забелязал това и казал на ученика:   - Защо напълни съда с вода?   Ученикът отвърнал:   - Прости ме, отче! Взех вода, за да не се измъчвам отново от жажда.   А старецът казал:   - Бог, Който присъства на това място, присъства и на всяко друго, както тук, така и на всяко друго място Той може да даде вода на жадния.   А името на този ученик било Дула.   Преподобни Висарион се уподобил и на Иисус Навин: както той, при победната битка с аморейците, спрял движението на слънцето; така направил и този Божий угодник. Когато веднъж отивал заедно с ученика си при един старец, слънцето вече започнало да клони на запад, а оставало още много път. Тогава старецът се обърнал към Бога с молитва:   - Моля Те, Господи, заповядай на слънцето да спре, докато не пристигна при Твоя раб!   И така и станало: слънцето не залязло дотогава, докато преподобният не пристигнал при стареца.   Свети Висарион се уподобил и на Божия пророк Илия. Както по време на суша той направил да се излее от небето обилен дъжд, така неведнъж и два пъти направил и преподобният.   Светият се уподобил и на пророк Елисей: както той, като разделил водата с дрехата на Илия, преминал река Йордан, така и преподобният със своята молитва превръщал водата в път и минавал по нея. Той преминал като по сухо река Нил и така преминавал всички реки, които срещал по пътя си.   Веднъж, когато преподобният бил в скита, в храма довели един бесноват човек. Започнали да извършват молитви за него в църквата, за да се избави от нечистия дух. Но бесът все не излизал от него, тъй като бил много зъл и свиреп.   Клириците започнали да се питат:   - Какво да правим с този бесноват?   А някои казали:   - Никой не може да изгони тоя бяс освен отец Висарион. Но ако ние го помолим за това, той няма да дойде в храма. Затова да направим така: на следващия ден сутринта той ще дойде в храма пръв, но ние ще дойдем още по-рано от него и ще сложим бесноватия да седне на неговото място, а след това ще кажем на стареца: „Събуди спящия.\" Клириците така и направили.   Когато преподобният влязъл в храма, забелязал този човек, който седял на неговото място. Като не желаел да го прогони оттук, той застанал близо до него. Щом започнало да се чете църковното правило, клириците казали на стареца:   - Отче, разбуди спящия.   Висарион, като се приближил до човека, го побутнал и казал:   - Стани и си иди оттук.   И бесът, изгонен от думата на светия, веднага излязъл от болния. Човекът се изправил и започнал да благодари на Бога за това, че го е избавил от беснуването. И оттогава той бил напълно здрав.   По такъв начин клириците подтикнали светия да извърши чудото и да изгони беса, тъй като този преподобен отец не желаел да извършва чудеса явно, за да не бъде прославен от хората. Бидейки смирен и смятайки себе си за грешен, той бягал от човешките похвали.   Случило се, че един брат от скита паднал в някакво прегрешение, поради което свещеникът му заповядал да излезе от храма, като недостоен да бъде заедно с братята. Тогава и преподобни Висарион излязъл заедно със съгрешилия, като казал:   - И аз съм грешен.   Такова било смирението на светия.   Неговите ученици съобщават за него, че той в продължение на 40 години не бил лягал върху постеля, за да отдъхне. Той си позволявал да дремне само за малко, стоейки или седейки. Преподобният често увещавал своите ученици да бодърстват и всякак да се пазят от вражеските изкушения.   Той казвал:   - Монахът трябва да бъде целият като око, подобно на херувимите и серафимите. И ако някой живее мирно, без да има изкушения, той още повече трябва да бодърства и да смирява себе си пред Бога, за да не би някак да се възгордее и да падне в някое още по-голямо съгрешение. Защото, поради гордостта, мнозина са падали в борба с дявола. Понякога Бог поради нашата немощ не ни изпраща изпитания, за да не погинем съвсем.   По живота си този свят отец бил подобен на небесна птица, защото не придобил нищо земно, нямал нито своя килия, нито каквото и да е убежище. Той се скитал из пустинята, преминавайки от място на място. Ходел по планините и горите подобно на заблудил се пътник. Никак не се грижел за телесните си нужди; не се грижел нито за храната си, нито за облеклото си.    Върху тялото си носел само бедно облекло, което едва прикривало голотата му. Без да обръща внимание на това, че през деня го изгарял слънчевият зной, а през нощта бил нападан от студа, той рядко влизал под някакъв подслон. Бродел по планините, като птица, търсейки уединение, въздигайки ума си към Единия Бог и утвърждавайки своята мисъл единствено и само в Него. Сълзите постоянно извирали от очите му, чести въздишки се чували от дълбините на неговото сърце и всички дни на своя живот той прекарвал в сълзи, всякога плачейки и ридаейки. Достигнал до дълбока старост, той се преставил във вечния живот и преминал от плача във вечното веселие, заедно с всички светии, в Христа Иисуса, нашия Господ, на Когото се отдава слава во веки.  Амин.", "date": "2018.06.06", "title": "Св. преподобни Висарион Чудотворец"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382754-6-%D1%8E%D0%BD%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1523 г. - Густав Васа е избран за крал на Швеция, с което настъпва края на Калмарската уния.   1853 г. - Основан е град Аламида, щата Калифорния, САЩ.   1882 г. - Хенри Сийли патентова електрическата ютия.   1925 г. - Уолтър Перси Крайслер основава корпорацията Крайслер.   1930 г. - Основана е Албанската суперлига по футбол.   1942 г. - Осъществен е първия скок със синтетичен парашут.   1944 г. - Втора световна война: Започва Десантът в Нормандия. 155 000 войници на Съюзниците дебаркират по бреговете на Нормандия (Франция), бързо преодоляват Атлантическия вал и навлизат във вътрешността на страната.   1971 г. - Програма Союз: Изстрелян е съветският пилотиран космически апарат Союз 11.   1982 г. - Започва Ливанската война от 1982: Военни части под командването на израелския министър на отбраната Ариел Шарон нахлуват в Южен Ливан и успяват да достигнат до столицата Бейрут.   1985 г. - В Бразилия са ексхумирани останките на „Волфганг Герхард\", за които по-късно се установява, че са на Йозеф Менгеле, „Ангелът на смъртта\" от Аушвиц.   1993 г. - Монголия провежда своите първи преки президентски избори.   1999 г. - Появява се за първи път компютърният вирус „Worm.ExploreZip\", който поразява хиляди компютри по цял свят.      ", "date": "2018.06.06", "title": "6 юни, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382755-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F%D1%82-%D0%BA%D0%BE%D0%B2%D0%B0%D1%87-%D0%BE%D1%82-%D1%80%D0%BE%D0%B7%D0%BE%D0%B2%D0%B0%D1%82%D0%B0-%D0%B4%D0%BE%D0%BB%D0%B8%D0%BD%D0%B0", "text": "Бай Стефан живее в Крън. Село в Розовата долина. За такива като него след години ще пишат в учебниците. Не защото е последният останал ковач в околността, а защото все по-рядко се срещат хора, които умеят да лекуват с присъствието си. Като бисерче е Бай Стефан. Фин човек, макар че работата му е груба и тежка. Нацапан е със сажди, вместо с претенции, но със сияние, което излъчват само онези, които са познали мъдростта отвъд времето и мястото, което побира един човешки живот. Може би това, че работи смълчан с часове наред и от ударите на нагорещеното желязо избиват по-ясно мислите му, достига до прозрения, непознати за мнозина.  Навремето дядото на бай Стефан му казал, че „човек колкото и книги да е изчел, колко и да знае, трябва нещо и да може” и нашият герой избрал да стане ковач. Занаятът си върши с благоговейно уважение. Нещо, което учудва хората.   Бай Стефан. Снимка: архив на Мира Добрева   „Никой вече не ще да се занимава с тази мръсна работа. Времената, в които живеем, постепенно ме превърнаха в последния ковач в този край. Пък и вносът и инвазията на китайските стоки преобърна очакванията на хората за стойност в предметите”.  В Розовата долина други майстори като него няма. На влизане в село Крън, който и да питате за бай Стефан – ковачът, все до неговата къща ще ви упътят. А той е винаги там…  до оджака. През целия си живот е излизал само два пъти от селото – веднъж за погребение и още веднъж, защото лично искал да види освещаването на Манастира Свети Мина край София. „Аз съм си домошар човек. Ей, така. Искам все до огнивото да си седя“ – казва бай Стефан и вдига ръка, за да прогони танцуващите сажди от въздуха, запращайки ги  някъде в несигурен пирует.     Детайли, измайсторени от ковача. Снимка: архив на Мира Добрева       „Аз от малък имах мерак за тоя занаят“. Казва. И допълва, че едно време децата от махалата като го викали да ритат топка, Стефчо малко се дърпал. Искал да си играе на калайджия. И  постепенно, вместо на футбол, започнал да ходи при комшията – бай Вълчо циганина, който с ръчен мех палел огън и калайдисвал тави. От него се научил да няма страх от огъня.  Когато бай Вълчо се преместил в съседното село, Стефан си намерил нов майстор, на който да чиракува – бай Гинчо Карагинев от ТКЗС-то. И до ден днешен, като говори за него, очите му се пълнят със сълзи. Бай Гинчо бил човек, който е видял всичко – и войни, и трупове, и глад, и немотия, а залъкът си на две разделял,  да даде на малкия тогава Стефан. Разрешавал му всичко – да чупи, да бърка в огъня, да удря с чука по желязото, така че да го чуят оттатък Казанлък. „На много неща ме е научил този човек: На един чифчия* жена му цял ден може да седи гладна. Ако падне градушка и съсипе  реколтата, ще трябва да седи в недоимък до следващата година. Но на един занаятчия жената най-много до обед да поседи гладна, защото ако е кадърен, все ще дойде някой да си поръча туй-онуй. Ще даде някой лев и ще си нахрани булката.” Говори ми за стария си учител Бай Стефан и се кръсти, и прекръства – с несломимо уважение към него.  И до ден днешен не смее да се нарече майстор… макар че владее занаята над 30 години. Мъчно му е, че няма на кого да го остави.  „Времената вече не са същите. Едно време свещеникът и ковачът били равни. Ако го няма свещеникът – хората гладували духовно, ако го няма ковача – телесно. Днес обаче хората хич не се стряскат ни от едното, ни от другото. Няма  чираци, вече…”     Бай Стефан смята, че неговият занаят може да лекува. Най-вече душите на хората. „Всичко, което мине през огъня, се чисти. Както желязото се чисти от ръждата, така и човекът се чисти покрай огъня.“ – казва ми бай Стефан и вдига да избърше лицето си с ръкав …с което само го прави още по-черно. Мило ми е да гледаш тази първичност и да си представяш майсторите от едно време, когато ударите по желязото са думкали по цялата улица и хората са разчитали на ковача на селото така, както са разчитали на попа или на даскала.  Професията на ковача е една от най-древните професии в битието на човека. Гледам последния майстор на долината как отлива металите в странни форми, как изработва заготовки, щампова, изтегля, закалява, нагрява, охлажда… Той като си иде, кой ще прави всичко това? Кому ще остави всичките клещи, ножици, чукове, наковални, мехове, които сега намират подслон в работилницата му?…     Докато си говорим с последния ковач в Розовата долина, на моменти се улавям как гледам в огъня и не мисля за нищо… По принцип все намирам да се притесня за нещо – крайни срокове, заплати, децата… а сега… нищо! Улавя ме в това особено състояние майсторът и като опитен психолог заключава: „Това е защото Огънят те чисти. Акълът ти се избистря. Пламъкът не търпи мръсотия!“. Това подсеща Бай Стефан да разкаже как едно време старите майстори забранявали да се хвърля боклук в огъня: „Може да си вземеш талаш, за да си напалиш огъня, но не и да вземеш да сметеш боклука и да го хвърлиш в пещта.”  И за друго поверие разбирам – „Не може да се сяда на наковалнята.  На лоша поличба е – все едно да си седнеш на хляба”. Затова, каквото и да кове бай Стефан, влага цялата си душа. Ако огънят усети, че не е така, че нещо му е криво и не работи с желание – започва да го „хапе“, а желязото се криви и пука. Нищо не се получава. Това важи и ако прави нещо за лош човек. Огънят всичко усеща! Затова и всичко, което изработва Бай Стефан, ако ще и мотика да е, той я благославя. Моли се, Господ да даде здраве на този, за когото работи и зло да не застига семейството му.     Преди да ме изпрати настоява и на мен да ми направи нещичко. Синът му му показал в интернет как се правят листенца-медальони и много искал да ми подари едно. И докато Бай Стефан удря чука в жежкия метал, може би в момента казва молитвата си и дали не е точно тя онази, която му позволява да оформи желязото толкова, лесно? Или може би са годините, прекарани над оджака и саждите, които са правили лицето му мръсно, но са пазели сърцето му толкова чисто…    ", "date": "2018.06.06", "title": "Последният ковач от Розовата Долина"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382756-%D0%BC%D0%B8%D0%BB%D0%BE%D1%81%D1%82-%D0%B7%D0%B0-%D0%BA%D1%80%D0%B0%D0%B2%D0%B0%D1%82%D0%B0-%D0%BF%D0%B5%D0%BD%D0%BA%D0%B0-%E2%80%93-%D0%BD%D0%B0%D1%80%D0%BE%D0%B4%D1%8A%D1%82-%D0%B4%D0%B0-%D0%BF%D0%BE%D1%87%D0%B0%D0%BA%D0%B0", "text": "Новинарските емисии на телевизиите проявяват трогателната грижа за кравата Пенка, избягала в Сърбия и щастливо завърнала се обратно. Също и за циганския кон, заради който се стигна онзи ден до масов бой. Специално комюнике имаше и за състоянието на Разградските лъвчета, които са вече в Холандия.   Съобщиха ни и друго: Всички били съгласни, че Пенка не трябва да бъде евтаназирана, циганският кон пък никак – Хелзинкският комитет бди.   Подобно единодушие не е сигурно за Българския Народ.   „Жив“ е странна дума“ беше казал някой. Да си жив е нещо странно – можем да допълним, поне що се отнася до милиони хора у нас. Но на Властта все не й стигат парите – защо?     Бойко тия дни се оплакваше, че вече давал почти пет милиарда за здравеопазването – а пък Народът, с извинение, доста се бил стопил през последните 10 години. Отговорът е много лесен, не се полага премия: така е, защото през последните 10 години Народът е все по-болен, направо нямате представа колко, оглавява най-позорните класации – дори е неприлично да се изреждат /ранна смъртност, смъртност изобщо, смъртност от онкологични заболявания, смъртност на пътя и пр./.   Българските лекари са наясно с това, те отдавна казват, че само не-диагностицираният пациент е здрав.   Всъщност, излиза, че нашият народ е най-издръжливия в света. Обаче хиляди хора от малките селища си отиват, неизвестно от какво. Вечният спор за закриването на малките лечебници е абсурден – може да ги закриете, ако разполагате с най-големия парк от линейки в света, само тогава.   А парите все не стигат. Но да не би да ви стигат парите за „здравеопазването“ на магистралите – някои прави ли си труда на сметне, колко са построени – и колко след това предсрочно са оздравени/ремонтирани. Ами за образованието, което е зарито под всевъзможни блъфове и празни приказки.   И каква е причината за всичко това? Народът ли се износи, изхаби, обезталанти? Или причината е друга?   Всъщност, хайде да видим, какво казват телевизиите за Пенка.   За други Пенки обаче има пари. „Политическият психолог“ Антоанета Христова, която се появява по Би Ти Ви поне колкото кравата Пенка , работела над проект за осъвременяване на шофьорските тестове. Стойността на проекта е 453 хиляди лева.   „Категоричен успех и високо ниво на конкретика на срещата в Москва“ – така оцени дамата посещението на Бойко при Путин. Категоричен успех и високо ниво на конкретика. Как да не спечели проект за 453 хиляди лева.   Дамата казва за себе си: „Аз съм човек, който разбира от отношения в политиката и от преговори“. Вярваме й.   Пазете с,е шофьори.   Дайте й половин милион и за един проект за изследване на психологията на избягалите крави.  ", "date": "2018.06.06", "title": "МИЛОСТ ЗА КРАВАТА ПЕНКА – НАРОДЪТ ДА ПОЧАКА"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382757-%D0%BA%D0%B0%D0%BA%D0%B2%D0%BE-%D0%BD%D0%B8-%D0%BF%D1%80%D0%BE%D0%B1%D1%83%D1%82%D0%B2%D0%B0-%D0%BE%D1%80%D0%B3%D0%B0%D0%BD%D0%B8%D0%B7%D0%B8%D1%80%D0%B0%D0%BD%D0%B0%D1%82%D0%B0-%D0%BF%D1%80%D0%B5%D1%81%D1%82%D1%8A%D0%BF%D0%BD%D0%BE%D1%81%D1%82", "text": "Днес следобед, на сайта на Министерството на енергетиката е публикувана новина, която гласи “ Министър Петкова се срещна с президента на Китайската национална ядрена корпорация “, но проверка в сайта на китайската корпорация показва абсолютно НЕСЪОТВЕТСТВИЕ със заявеното в съобщението. Такъв президент НЯМА, а такова име няма даже и в ръководството. Ти да видиш! Но нека видим нещата по-детайлно (за по-добър преглед и прочит кликнете с мишката върху снимката):         А сега нека погледнем на състава на висшето ръководство на китайската национална корпорация:     В пълния състав на управата има още ШЕСТ снимки и имена, НО НИТО ЕДНО ОТ ТЯХ НЕ ОТГОВАРЯ на името и образа, посочено в сайта на МЕ!!!   Ако искате да се убедите лично ето и адреса към китайския сайт:    ВАЖНО УТОЧНЕНИЕ! Последното ОПРЕСНЯВАНЕ на страницата с ръководството на китайската корпорация е направено в самия край на 2015-та година и това се вижда на, снимката. Ако през това време се е сменило ръководството, но не е опреснена страницата възниква въпроса – що за сериозни и гигантски инвеститори са тези китайци?  ", "date": "2018.06.06", "title": "Какво ни пробутва организираната престъпност?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382758-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%8F%D1%82-%D1%81%D1%8A%D0%B4-%D0%BD%D0%B8-%D0%BD%D0%B0%D0%BB%D0%BE%D0%B6%D0%B8-%D0%BE%D0%B1%D1%80%D0%B0%D1%82%D0%BD%D0%B8%D1%82%D0%B5-%D0%B1%D1%80ak%D0%BE%D0%B2%D0%B5%E2%80%A6-%D0%B4%D0%BE-%D0%BA%D0%BE%D0%B3%D0%B0-%D1%89%D0%B5-%D1%82%D1%8A%D1%80%D0%BF%D0%B8%D0%BC-%D1%82%D0%BE%D0%B7%D0%B8-%D0%B8%D0%B7%D1%80%D0%BE%D0%B4%D0%B5%D0%BD-%D1%81%D1%8A%D1%8E%D0%B7", "text": "С изключително лицемерно решение, извратеният Европейски съд де факто наложи гей-браковете в България. Това стана с прецедентно решение, засягащо Румъния, но автоматично приложимо навсякъде. Съдът мазно-мазно “признава” правото на страните да определят признават ли гей-браковете. Но дори да не ги признават, те трябва да признаят брак, сключен в страна, където се признават. Т.е. Конституцията и законите на България, буквално “да духат супата”…     Понятието “съпруг” обхваща съпрузите от един и същ пол, когато става въпрос за принципа на движение и правото на пребиваване в ЕС, а партньорът на гражданин на ЕС, независимо от националността си, може да живее във всяка една страна от Съюза, дори и в страни-членки, които не са приели гей браковете.   Когато обаче става въпрос за гражданин на трета страна, т.е. извън ЕС, тогава трябва да се гледа текст от Договора за функциониране на ЕС (чл. 21, параграф 1).     Това реши Европейският съд. “Въпреки, че държавите-членки имат свободата да признаят или не еднополовите бракове, те не могат да пречат на свободата на граждани на ЕС като им отказват да дадат на партньора на гражданина право на пребиваване в територията, ако партньорът е от страна извън ЕС”, гласи решението на съда.   Според съдиите една еднополова двойка и една от мъж и жена попадат с еднакви права в понятието “семеен живот”.  Понятието “съпруг” по смисъла на правото на ЕС за свободното пребиваване на европейците и членовете на техните семейства обхваща съпрузите от един и същ пол, се казва в решението на съда.   Европейският съд обаче изрично подчертава, че що се отнася до това дали дадена страна-членка ще признае сключване на гей бракове на своя територия, това си е изцяло от компетентността на въпросната държава (бел. ред. – точният текст гласи: “правилата за гражданското състояние, към които спадат правилата за брака, са от компетентността на държавите-членки и че правото на Съюза не засяга тази тяхна компетентност — те остават свободни да предвидят или да не предвидят еднополовите бракове”).   Въпросът е, че ако има сключен гей брак в друга страна-членка на ЕС, тогава дори държава-членка, която забранява сключване на гей бракове на нейна територия, трябва да признава такива, сключени в друга държава-членка и то от гледна точка “юридически последствия” – например имуществени права, родителски права, и т.н.   Задължението за признаване на брак не означава, че съответната държава-членка, която не позволява сключване на гей бракове, е длъжна да предвиди в националното право института на еднополовите бракове, казва изрично Европейският съд.   Инициативата за промяната в законодателството набра сила, след като гей двойка заведе дело за сексуална дискриминация. Става въпрос за румънеца Адриан Коман и неговия американски партньор Робърт Клейборн Хамилтън, на които властите в Румъния отказват да предоставят постоянен престой.   Коман и американецът Хамилтън се срещат в Сентрал Парк в Ню Йорк през 2002 година. Сключват брак в Брюксел и решават да заминат за Румъния, където да се установят. Понеже Хамилтън е американец и няма право да остане в страна от ЕС повече от 3 месеца, двамата подават документи за постоянен престой.   Молбата им обаче е отхвърлена, тъй като в Румъния свидетелството им за брак е невалидно според законите на страната, в която еднополовите бракове са забранени. Решението е адресирано до Румънския конституционен съд, но е задължително за всички държави от ЕС. То не накърнява националната идентичност, нито застрашава обществения ред в съответната държава, посочва още Европейският съд.   Зад тези витиевати формулировки обаче, де факто се налагат гей-браковете навсякъде. Защото всеки ще може да иде до страна-членка, където да разрешени, да го сключи и после страната, в която ще живее, трябва да го, признае.   С това очевидният въпрос за излизане на България от ЕС става съвсем актуален…   ******       Съдът на ЕС реши всички държави-членки на ЕС, включително тези, които имат конституционна защита на брака като съюз на един мъж и една жена, да признаят сключения в чужбина брак на лица от един и същи пол, по отношение на правото на свободно движение и пребиваване.   Решението е по повод делото заведено от румънеца Адриант Коман, който сключва еднополов брак с неговият партньор американецът Робърт Хамилтън в Белгия през 2010г. Когато Румъния, в съответствие с националното си законодателство, отказва да признае бракът им, те решават да съдят правителството. Според двойката правото им на свободно движение в рамките на ЕС е било нарушено. Така през 2016 г. румънският Конституционен съд отправя запитване към Съда на ЕС с искане за дефиниране  понятието “съпрузи” в законодателството на ЕС, касаещо правото на свободното придвижване.   С решението си Съдът на ЕС затвърждава националната компетентност при определянето във вътрешните закони на понятието за брак. Държавите-членки са свободни да запазят националното си конституционно определение за брака, като съюз между един мъж и една жена.   Решението на Съда на ЕС ограничава признаването на съпрузи от един и същи пол само до правото на свободно движение и правото на пребиваване. Същевременно Съдът на ЕС постанови в понятието “съпрузи” в законодателството за свободното движение да включва съпруга/та на лица от същия пол.   С разширяване на  определението за “съпрузи,” да включва партньори от същия пол, Съдът премахва националната компетентност по ключово понятие от семейното право и рискува да създаде правен хаос в резултат на това, алармираха преди дни в писмото си до европейските управляващи над 730 правозащитни граждански организации .   Въпреки че Съдът на ЕС посочва, че “държава членка не може да откаже да признае на своя територия, единствено за целите на предоставянето на производно право на пребиваване на гражданин на трета страна, сключения от него брак с гражданин на Съюза от същия пол,” решението свързва пребиваването с правото да се води нормален семеен живот.   Правото да се води нормален семеен живот отваря врата да бъдат изискани по съдебен път впоследствие и други права, смятат експерти в областта на международното право.   Същевременно Съдът на ЕС отхвъря възможността да бъде отказано право на пребиваване на двойките от еднакъв пол, въз основа позоваване на обществения ред, освен “само в случай на реална и достатъчно сериозна заплаха, засягаща основен обществен интерес.     Още по темата:   Решението по делото:  //curia.europa.eu/juris/document/document.jsf?text=&docid=202542&pageIndex=0&doclang=BG&mode=req&dir=&occ=first&part=1&cid=323905   Съобщение до медиите от Съда на ЕС, по повод делото:  //curia.europa.eu/jcms/upload/docs/application/pdf/2018-06/cp180080bg.pdf   Писмото на 731 организации от 9 страни членки на ЕС, изпратено на 30 май, 2018:  //www.sva.bg/104510741088108610871072/-731      ", "date": "2018.06.06", "title": "Европейският съд ни наложи обратните брakове… До кога ще търпим този изроден съюз?"}
{"url": "http://www.classa.bg/%D1%81%D0%B2%D1%8F%D1%82/item/382750-%D0%BE%D1%81%D0%B5%D0%BC-%D0%BB%D1%8A%D0%B6%D0%B8-%D0%B7%D0%B0-%D0%B5%D1%81", "text": "За ЕС циркулират какви ли не лъжи и заблуди: че се разпада, че се ислямизира, че е бюрократично чудовище, че е под диктата на Берлин и Париж. Тук опровергаваме осем от най-често срещаните лъжливи твърдения за ЕС:           ЕС е бюрократично чудовище, което на всичко отгоре съдейства за ислямизирането на Европа - това са само две от многобройните лъжливи твърдения за Евросъюза, които циркулират в интернет и в обичайното кръчмарско политиканстване. Изследователите от мозъчния център GLOBSEC в Братислава са подготвили цял справочник, опровергаващ 11-те най-често срещани заблуди за ЕС. Списъкът им е съставен въз основа на резултатите от интернет-търсачки и на най-често задаваните въпроси по пресконференции и в медиите. Ето осем от тези митове, заедно с малка част от обширната аргументация на GLOBSEC:     Мит първи: \"ЕС се разпада\"   Факт е, че през последните години Евросъюзът се бори срещу сериозни предизвикателства, а евроскептични гласове се чуват из целия континент - особено след решението на Великобритания да напусне ЕС. Иначе обаче ЕС изглежда в много добро здраве: от 1980 до 2016 година БВП на страните-членки е нараснал от 3,8 трилиона на 16,5 трилиона долара, като според прогнозите след 5 години ще достигне астрономическата сума от 24 трилиона долара. След известен спад в периода 2013-2016, напоследък се възвръща и доверието на хората в ЕС. Днес 40% от европейците одобряват работата на ЕС (само 21% не я одобряват), а 56% от гражданите са оптимисти за бъдещето на Евросъюза.   Мит втори: \"Страните-членки са жертва на Брюкселския диктат\"   Критиците на Евросъюза често твърдят, че Европейската комисия извива ръцете на страните-членки - и че от това страдат гражданите. Всъщност обаче ЕС е обединение на суверенни държави, които доброволно отстъпват някои компетенции на Брюксел, но за сметка на това получават редица предимства като свободата на придвижване и най-вече - достъп до най-могъщия обединен пазар в света. „Брюксел\" не замества суверенните национални правителства, а политиките на ЕС се формират в процес на преговори в рамките на трите централни институции - Европейския съвет, Европарламента и Еврокомисията. Мит трети: \"ЕС е бюрократично чудовище\"   За своите 500 милиона граждани ЕС се грижи с помощта на 32 000 служители и чиновници. При население от 325 милиона в САЩ броят на тези хора е 2,6 милиона. 82-милионна Германия се справя с 315 000 чиновници и служители, във Великобритания броят им е 400 000, а в Полша - 427 000. Колкото до прочутия аргумент, че ЕС се опитва да регламентира всичко, та чак до кривината на краставиците, той не отчита един важен факт: такъв огромен вътрешен пазар има нужда от общи стандарти. При това тези стандарти се въвеждат след подробно обсъждане с бизнеса и имат за цел единствено да защитят правата на потребителите. Понякога стандартизацията дори изостава от нуждите - доказва го големият шум около различното качество на едни и същи храни в Западна и в Източна Европа. Мит четвърти: \"Франция и Германия доминират ЕС\"   Всички решения в ЕС се взимат в резултат от сложен процес, който минава през Съвета, Парламента и Комисията. В Еврокомисията Франция и Германия са представени с по един комисар - както всички останали. Да не говорим, че най-важните решения (за бюджета, за разширяването, за външната политика) винаги се взимат единодушно. Поради това в Съвета и в Комисията отделни държави или групи държави успешно прокарват собствена политика, например Кипър срещу преговорите за членство с Турция или пък четирите Вишеградски страни по въпроса за миграцията и бежанците. Френско-германски диктат не може да има и поради едно просто обстоятелство: двете страни са на различни позиции по някои от главните въпроси като данъчния съюз, трансферните плащания и бързината на политическото обединяване.   Мит пети: \"Еврото е причина за всички злини\"   Общата валута е не само икономически, но и политически проект. Той има за цел да улесни търговията и да подпомогне възникването на обща европейска идентичност. Хората в държавите от еврозоната при пътуване печелят чисти пари, защото вече няма такси при обмяната на валута. Бизнесът - също. Търговията има голяма изгода и поради това, че вече не съществува рискът от колебаещите се валутни курсове. От въвеждането си досега общата европейска валута успя не само да задържи инфлацията около 2%, но и да стане втората резервна валута в света, след долара.   Мит шести: \"Европа се ислямизира\"   Да, мюсюлманското население в ЕС нараства и в момента възлиза на около 26 милиона. Но това са само 5% от населението. Според прогнозите, до 2030 процентите ще станат 6, а до 2050 - 7,4. Но дори тези числа са твърде ниски, за да се говори за „ислямизация\". Освен това мюсюлманското население нараства не толкова поради приток на мигранти, а поради по-високата си раждаемост. И днес в редица европейски държави, сред които е и България, живеят по 7-8% мюсюлмани, но тези страни изобщо не се смятат за „ислямизирани\". Това лъжливо усещане идва и от още нещо: младите хора в „християнска\" Европа са все по-малко религиозни. Според допитванията, 91% от чехите, 80% от естонците, 75% от шведите, 72% от датчаните и 67% от унгарците в тази възрастова група не се идентифицират с никоя религия.   Мит седми: \"ЕС е рай за бежанците\"   Често се твърди, че в ЕС се харчат прекалено много пари за бежанците, вместо да се полагат повече финансови грижи за местните хора. Това не е вярно, просто защото парите за бежанците са десетки пъти по-малко, отколкото парите в социалните системи на отделните държави. Освен това редица страни от ЕС вече орязаха финансовата подкрепа за бежанците, а като цяло Евросъюзът въведе много строги мерки за даване на политическо убежище - през 2017 само 46% от молбите са били удовлетворени. Останалите хора трябва да се върнат по домовете си. Да, Евросъюзът засега не се справя добре с репатрирането - върнати в страните им са едва 40% от отхвърлените кандидати за убежище. Но Комисията и страните-членки са наясно с този проблем и са твърдо решени да се справят с него.   Мит осми: \"Бежанците са главната причина за терористичните нападения в Европа\"   Вярно е, че няколко терористични атаки бяха извършени с участието на кандидати за политическо убежище: Вюрцбург, Ансбах, Берлин, Стокхолм. Но много повече терористични нападения в държави от ЕС бяха извършени от хора с европейски паспорти. Повечето от тях наистина имат чуждестранни корени, но понякога са дори трето поколение граждани на Европа. Тъй че радикалният ислямистки тероризъм е доморасъл, а причината за него се крие в лошата интеграция. Независимо от това Евросъюзът работи сериозно по укрепването на своята сигурност: запушват се дупките в законодателството за политическото убежище, усилва се граничният контрол, работи се по укрепване на споразумението с Турция и за добра организация в грижите за самите бежанци и, мигранти. Тук особено внимание се отделя на мерките срещу радикализирането на бежанците.", "date": "2018.06.06", "title": "Осем лъжи за ЕС"}
{"url": "http://www.classa.bg/%D1%81%D0%B2%D1%8F%D1%82/item/382751-%D1%81%D0%BA%D0%B0%D0%BD%D0%B4%D0%B0%D0%BB%D1%8A%D1%82-%D1%81-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%8F-%D0%BF%D0%BE%D1%81%D0%BB%D0%B0%D0%BD%D0%B8%D0%BA-%D0%B2-%D0%B1%D0%B5%D1%80%D0%BB%D0%B8%D0%BD", "text": "Новият американски посланик в Берлин предизвика скандал още в началото на своя мандат. С едно свое интервю той даде да се разбере, че САЩ искат да наложат нов ред в Европа, който да отслаби Стария континент.           Германия е възмутена. От едно интервю на новия американски посланик в Берлин Ричард Гренел. Броени часове след публикуването му прозвучаха първите призиви за отзоваването на дипломата. Във въпросното интервю, дадено за десния американски портал Брайтбарт, човекът на Тръмп се обявява за подкрепа на консервативните сили в Европа, които се борят срещу естаблишмънта. Пасажите, в които Гренел говори за мълчаливото мнозинство, благополучието на обикновения работещ човек и високомерието на политическия елит и в които той остро критикува сегашната бежанска политика в Европа, спокойно биха могли да бъдат повторени от него на някоя от сбирките на дясноконсервативната \"Алтернатива за Германия\". С тях той би си спечелил много аплодисменти.   Това не е първата груба намеса на Ричард Гренел във вътрешните дела на Германия. Още с пристигането си в Берлин посланикът призова германските фирми да спрат да правят бизнес с Иран. Поводът за това, разбира се, бяха споровете около съдбата на ядрената сделка. Нещо нечувано досега   Досега беше нечувано чужд посланик да се меси така грубо във вътрешната политика на страната-домакин. Та нали задачите на посланика са да разяснява възгледите на страната си, да гради мостове и да потушава конфликти! Всеки, който сега се възмущава и учудва на това, че Гренел дефинира своята роля по друг начин, очевидно още не е разбрал, че с този американски президент всичко вече е различно. Включително и досегашните правила в дипломацията.   Доналд Тръмп е предприемач, идващ от шоу-бизнеса, където са и най-големите му успехи. За него политиката не е \"изкуство на възможното\", както я беше дефинирал Ото фон Бисмарк. За Тръмп, както и за всички останали популисти най-важен е ефектът. В този смисъл: когато Гренел говори от Германия за серийна миграция и същевременно хвали австрийския хардлайнер Себастиан Курц, той отлично знае какво върши - американецът иска да окуражи онези сили в Европа, които (както и самият Тръмп) атакуват установения ред. Той адресира интервюто си към десните националистически лидери - като държавните ръководители на Унгария и Полша. Гренел се обръща към онези, които се противопоставят на Европа в днешния ѝ вид.     Целта: да отслабят Европа   Американският посланик използва страховете на хората много умело - подобно на началника си в Белия дом. Дипломатът използва и слабостите на системата, преследвайки следната цел: налагане на нов ред на Стария континент. Той трябва да отслаби ЕС, от което пък трябва да спечели най-вече Америка.   Острите реакции, прекомерната възбуда и призивите за отзоваване не помагат в борбата срещу тази стратегия, целяща да отслаби ЕС. В една надпревара, изразяваща се в това кой кого ще надвика, винаги ще печели Тръмп. На Германия и нейните европейски партньори не им остава нищо друго освен да приемат, че не могат да разчитат на Доналд Тръмп. Те трябва да приемат и това: американският президент не само заплашва Европа с търговска война, но и използва един от своите топ-дипломати, за да ускори разцеплението в Общността.   Има само един адекватен отговор на тази нова форма на трансатлантически отношения: ясен договор за бъдещето на Европа, в който да има място не само за големите, но и за малките, страни. Колкото и горчива да е истината: от съюзник в момента САЩ са се превърнали в опасност, която подклажда разделението. След интервюто на посланик Ричард Гренел вече няма никакво съмнение в това.", "date": "2018.06.06", "title": "Скандалът с американския посланик в Берлин"}
{"url": "http://www.classa.bg/%D1%81%D0%B2%D1%8F%D1%82/item/382746-%D0%B8%D1%82%D0%B0%D0%BB%D0%B8%D1%8F-%D0%B2%D1%8A%D0%BD%D1%88%D0%BD%D0%B0%D1%82%D0%B0-%D0%BF%D0%BE%D0%BB%D0%B8%D1%82%D0%B8%D0%BA%D0%B0-%D0%BD%D0%B0-%D0%BD%D0%BE%D0%B2%D0%BE%D1%82%D0%BE-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE-%D0%BF%D1%80%D0%B5%D0%B4%D0%B8%D0%B7%D0%B2%D0%B8%D0%BA%D0%B2%D0%B0-%D0%BF%D0%BE%D0%BB%D0%B5%D0%BC%D0%B8%D0%BA%D0%B8", "text": "Дневният ред във външната политика на новото популистко правителство на Италия предизвика възбуда на два фронта в понеделник: Тунис протестира срещу коментар на вътрешния министър за мигрантите, а проруската позиция на управляващата коалиция беше следена под лупа.   Тунизийското външно министерство изрази “голяма изненада” от изказването на италианския вътрешен министър Матео Салвини в неделя, че северноафриканската държава “не изнася джентълмени, а изглежда по-често изнася осъдени”.   Министерството извика в понеделник италианския посланик във връзка с изявлението на Салвини и каза, че то показва “липса на разбиране” на споразуменията за сътрудничеството на Италия с Тунис за предотвратяване на нелегална миграция.   Като лидер на дясната “Лига” - една от двете популистки партии, представени в италианския кабинет, който положи клетва в петък, Салвини беше известен с ксенофобската си риторика. Но думите му сега имат по-голяма тежест, когато стана вътрешен министър и вицепремиер в коалиционното правителството на “Лига” и “Движение “Пет звезди”.   Салвини направи това изявление на предизборен митинг в Сицилия, където той агитираше за “Лига” за предстоящите местни избори. То беше предшествано от коментар, че Тунис е свободна и демократична страна, която “не страда от войни, епидемии, глад или зарази”.   След като италианският посланик беше извикан в Тунис, Салвини каза, че ще се радва скоро да обсъди въпроса с тунизийския си колега.   Тунис до голяма степен ограничи операциите за трафик на хора към Италия, но броят на тунизийските мигранти, достигнали Италия от началото на годината - 2889 , е по-голям от този от всяка друга държава.   Международният инцидент подчерта потенциалните дипломатически трудности, създадени от идването на власт на Салвини, а в неделя тесните връзки на “Лига” с Русия също предизвикаха спорове.   На икономически форум в Тренто в неделя милиардерът филантроп Джордж Сорос публично призова италианците да окажат натиск върху Салвини и “Лига” да разкрият дали са получавали финансиране от Русия.   “Не зная дали Путин наистина подкрепя финансово него и партията му”, каза Сорос в отговор на въпрос от публиката. “Това е въпрос, който според мен италианската общественост има право да постави и да поиска от него да ви каже дали всъщност Путин му плаща”. “Лига” осъди изявлението на Сорос като каза, че “никога не е получила и една лира, евро или рубла от Русия”. Но Салвини нарече президента Владимир Путин “един от най-добрите държавници”.   Правителството на “Лига” и “Движение “Пет звезди” във вторник трябва да получи вот да доверие в Сената и позицията му по отношение на Русия може да излезе на преден план.   Макар че потвърждава ангажиментите на Италия в НАТО, в дневния ред на политиката на новото правителство има призив за отмяна на санкциите на Европейския съюз срещу Русия, както и започване на диалог и партньорства, като се има предвид икономическото, търговското и стратегическото значение на Москва.   Руски официални представители отричат твърденията, че Москва е подкрепяла, още по-малко, финансирала “Лига” или която и да е друга проруска партия. Руското правителство неколкократно е казвало, че никога не се е месило във вътрешните работи на държави от ЕС.   Салвини направи няколко широко отразени от медиите пътувания до Русия, включително през март 2017 г. за подписване на споразумение за сътрудничество с управляващата партия “Единна Русия”.   Елеонора Тафуро Амброзети, специалистка по Русия и изследователка в института за международни политически проучвания в Милано, каза, че няма доказателства за руско финансиране на “Лига”. Тя обаче отбеляза, че действията на Салвини и честите публични възхвали на Путин “засилват подозренията”.   Призивът на “Лига” за отмяна на санкциите се корени в тежките икономически последици, изпитани от италианците - според някои оценки на стойност не по-малко от 4 млрд. евро, заради санкциите на ЕС и контрамерките, наложени от Русия. Съвкупно, те се отразиха на италианския износ, както и на туристическата индустрия в страната.   Амброзети посочи, че за Салвини е едно да се обявява за отмяна на руските санкции или дори да се ангажира с принципите в политическия дневен ред на правителството, и съвсем друго да въведе в изпълнение тази политика в Брюксел.   “Италия може със сигурност да стане лидер на тези държави вътре в ЕС, като България или Гърция, които искат режимът на санкциите да свърши, но не можем да го направим сами”, каза, Амброзети.   Тя подчерта, че председателят на Европейската комисия Жан-Клод Юнкер наскоро призова ЕС да намери области, където може да работи с Русия като каза, че “трябва да бъде сложен край на това демонизиране на Русия”.", "date": "2018.06.06", "title": "Италия: Външната политика на новото правителство предизвиква полемики"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382747-%D0%BD%D0%B0-%D0%BA%D0%B0%D0%BA%D0%B2%D0%BE-%D1%81%D0%B5-%D0%B4%D1%8A%D0%BB%D0%B6%D0%B8-%D1%82%D0%BE%D0%B7%D0%B8-%D1%83%D1%81%D0%BF%D0%B5%D1%85-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Звучи изненадващо, но е факт: България бележи успехи в една сфера, която създава главоболия на целия ЕС - борбата срещу пластмасовите отпадъци. За добрите резултати има и една нестандартна, специфично българска причина.             Когато преди 13-14 години в София се появиха първите цветни контейнери, вкъщи започнахме старателно да сортираме боклука. Но в квартала (а и в целия град) семействата като нас бяха очевидно малцинство. Повечето хора хвърляха каквото където им падне, така че между съдържанието на контейнерите за разделно събиране и това на останалите нямаше никаква разлика. Освен това някой непрекъснато чупеше или палеше тези контейнери. Така броят им започна да намалява, а преди 5-6 години напълно изчезнаха. През 2014 системата беше рестартирана и лека-полека, макар и трудно, навиците на все повече хора започнаха да се променят.   Недоверието   Да се пребориш с недоверието обаче не е никак лесно. Години наред непрекъснато ми се налагаше да споря с някои от най-близките ми приятели, които, също като много други софиянци, бяха убедени, че разделното събиране е имитация, понеже съдържанието на всички цветни контейнери накрая се изсипва в едни и същи камиони. И така доскоро, когато моя близка (вероятно най-недоверчивата) си загуби портмонето. Седмица по-късно любезно я поканиха да си го получи, заедно с документите и кредитните карти - намерили го работници на поточната линия в една от инсталациите за сепариране на отпадъци. Знаеше се и от кой точно район на града е пристигнало. Така споровете приключиха - в моя полза. Оказа се, че камионите работят по строг график и под постоянен контрол. И че събраното от тях не отива на сметището, а попада във вече изградена и работеща система. Впечатляваща промяна   Разбира се, картината в страната е пъстра и далеч от идеалното състояние. Поради липса на ясна методика (и на европейско ниво) данните са донякъде непълни и противоречиви. И все пак - засичането на различните официални и експертни източници очертава впечатляваща промяна.   От 2006 до 2016 година рециклирането на пластмасови отпадъци в ЕС е нараснало със 79%, а само на опаковките от пластмаса - със 74%. В България темпът на растеж е още по-висок. През 2008-2009 например в София разделно се събират едва 4% от домакинските отпадъци, останалото отива на сметището. През 2017 година 84% от отпадъците в града се рециклират и оползотворяват, а само 16% се депонират. През 2013 година едва 6% от отчетените в страната отпадъци са предадени за рециклиране. Към момента в системи за разделно събиране са обхванати 6,4 милиона жители в 183 общини.   Преди шест години се рециклират около 29% от пуснатите на пазара опаковки. Към момента този процент е близо 65. По експертни оценки, в България вече се рециклират близо 40% от всички пластмасови отпадъци, което е с около 10 на сто над средното ниво за ЕС. Само при пластмасовите опаковки рециклирането е 62-63% при средно 40% за ЕС.   Естествено, обективността изисква да кажем, че като цяло делът на пластмасовите отпадъци в България, които не се рециклират или изгарят и стигат до депата, все още е по-висок от средния за ЕС, което се дължи основно на ниския дял на изгаряните отпадъци.   Причините   Основен фактор за този ръст са изградените през последните години организация и инфраструктура и огромните инвестиции (от европейските фондове и от частни български инвеститори). Най-голямата от тях е софийският завод, в който подлежащите на рециклиране материали се отделят и от смесените битови отпадъци. Освен това в страната бяха изградени около 60 сепариращи инсталации, а в момента се строят още близо 20. Над 130 са фирмите с лиценз за рециклиране на пластмаса, чийто общ капацитет нахвърля обема на събираните пластмасови отпадъци. Затова им се налага да внасят суровина от съседните страни.   На официално ниво винаги се изтъква още една причина за добрите резултати: още през 2011 година България (сред първите страни в ЕС) ограничи използването на найлонови торбички чрез заплащане на продуктова такса. Твърди се, че благодарение на тази мярка близо половината българи вече не ползват такива торбички, а останалите са ограничили употребата им. Българската специфика   Има обаче още една, специфично българска причина, която не влиза в официалните отчети - приносът на хора с ниски доходи (предимно роми), които събират от контейнерите по улиците годните за рециклиране отпадъци и ги предават в пунктовете за вторични суровини срещу заплащане. Трудно е да се каже какъв точно е обемът на този „бизнес\".    Според неправителствени организации, само в София (с население към 2 милиона) става дума за 4-5 хиляди души, които „отговарят\" за около 50% от отиващите за рециклиране отпадъци (около 100 хиляди тона) и така годишно спестяват на града разходи в размер на около 16 милиона лева. Вече се чуват експертни гласове, че нормативната рамка трябва да вземе предвид тези хора и да ги интегрира в системата. Предлага се работата им да бъде припозната като официална професия: \"събирач на отпадъци за рециклиране\".   Така или иначе тези хора очевидно са съществена част от българския бизнес модел в рециклирането, създал се спонтанно като съчетание от икономическите условия, усилията на държавата и предприемаческата инициативност.     Нещо подобно и също толкова изненадващо се случи преди години с „българския\" интернет, който излезе от допотопната и хаотична епоха на преплетените и висящи отвсякъде кабели и сега е сред най-бързите и най-лесно достъпните в света. Перспективите   Разбира се, пред борбата срещу пластмасовите отпадъци има още много проблеми: промяна на финансовия модел (такса смет не върху данъчната оценка на имотите, а според количеството отпадъци); вместо анонимността на уличните контейнери - разделяне при източника и събиране от врата на врата; действени (а не неприложими като сега) санкции.   Освен това обсъжданата в момента европейска стратегия за драстично намаляване на пластмасовите отпадъци, която трябва да преобрази проектирането, производството, използването и рециклирането на продуктите в ЕС, ще подложи цялата система на нови изпитания. Това обаче са и нови възможности за технологичен и икономически скок. Защо да не се използва събраната инерция и този скок да се случи и в, България? Като при интернета.", "date": "2018.06.06", "title": "На какво се дължи този успех на България?"}
{"url": "http://www.classa.bg/%D1%81%D0%B2%D1%8F%D1%82/item/382748-%D0%B7%D1%8A%D0%B1%D0%B8%D1%82%D0%B5-%D0%BD%D0%B0-%D1%85%D0%B8%D1%82%D0%BB%D0%B5%D1%80-%D1%81%D0%BB%D0%B0%D0%B3%D0%B0%D1%82-%D0%BA%D1%80%D0%B0%D0%B9-%D0%BD%D0%B0-%D0%BA%D0%BE%D0%BD%D1%81%D0%BF%D0%B8%D1%80%D0%B0%D1%86%D0%B8%D0%B8%D1%82%D0%B5", "text": "Това трябва да сложи край на конспиративните теории, свързани със смъртта на Хитлер: изследване на зъбите му потвърждава, че той не е избягал с подводница в Аржентина, нито пък се е укривал в база на Антарктида.             Адолф Хитлер е имал изключително лоши зъби, става ясно от изследване на екип френски учени. Научният труд, чиито резултати изглеждат като поредния дребен детайл около нацисткия лидер, всъщност е доказателство за това, че Хитлер действително е починал през 1945 година.   Наскоро френски патолози получиха разрешение да изследват няколко от зъбите на Хитлер, които се съхраняват в Москва и които са били открити в Берлин през май 1945 година. Това само по себе си е сензационно: за първи път руснаците допускат чужди представители да изследват останките на Хитлер. Изводите на учените бяха публикувани преди две седмици в European Journal of Internal Medicine: \"Зъбите са автентични. Според нас, няма никакво съмнение, че Хитлер е умрял през 1945\", казва ръководителят на екипа Филип Шарлие.     Заключенията на патолозите, публикувани в специализираното списание потвърджават данните на личния зъболекар на Хитлер. По зъбите не са открити следи от консумация на месо, което още веднъж доказва, че той е бил вегетарианец. Да сложим край на конспиративните теории   Новите доказателства би трябвало да (но надали ще) сложат край на конспиративните теории, свързани със смъртта на Хитлер - като твърдението, че се е спасил и е избягал в Латинска Америка. \"Ние доказахме, че Хитлер не е избягал с подводница в Аржентина, нито пък се е укривал в тайна база на Антарктида или на Луната\", казва Шарлие. Земният път на Хитлер е приключил със самоубийството му в обсадения Берлин, в което се кълнат всички уважаващи себе си историци.   На 30 април, когато Хитлер слага край на живота си, Червената армия е била само на 500 метра от неговия подземен команден център в сърцето на Берлин. Обкръжен от всички страни, той разбира, че това е краят. В ранните следобедни часове Хитлер се оттегля в личните си покои заедно с дългогодишната си приятелка и съпруга от два дни - Ева Браун. Там двамата поглъщат капсули с цианид, след което се застрелват. В 15:15 часа безжизнените им тела са открити до тези на двете им кучета. Знаейки как са постъпили италианците с Бенито Мусолони, приживе Хитлер дава точни указания какво да направят с тялото му, за да не бъде осквернено - то е изнесено от бункера и изгорено.   На 5 май съветските войски откриват овъглено тяло в кратера, издълбан от избухнала бомба, което те идентифицират като тленните останки на Хитлер. \"Тялото е било идентифицирано именно благодарение на силно развалените му зъби\", казва съдебният патолог Марк Бенеке. Той добавя, че най-вероятно и прословутият му лош дъх се е дължал именно на лошите му зъби и болните му венци.   За разпознаването на тялото на Хитлер руснаците използвали познанията на асистент-зъболекарката Кейт Хойзерман. Тя снела зъбния статус на трупа и установила наличието на необичайна зъбна протеза и странни мостове. По-късно личният зъболекар на Хитлер Йоханес Блашке е потвърдил пред съюзниците наблюденията на Хойзерман. \"Зъбите му са били в толкова лошо състояние, че зъболекарят му е трябвало да стои до него в бункера\", разказала по-късно Любов Сум, внучка на Елена Ржевская. Навремето Ржевская е превеждала на Хойзерман.   Как \"д-р Менгеле клонира Хитлер\"   Руското военно командване поверило зъбите на Хитлер не на някой войник, а именно на Ржевская. Вероятността някой от войниците да се напие и да загуби ценната находка била твърде голяма. И наистина, тя се справила със задачата - отнесла зъбите в Москва. И макар за руснаците да не е имало никакво съмнение, че Хитлер е мъртъв, Сталин наредил информациите по темата да бъдат подбрани така, че да подклаждат съмненията и теориите, че в последния момент западните съюзници били помогнали на Хитлер да се спаси. Руснаците нарекли тази дезинформационна кампания \"Операция мит\".   \"Сталин, съвсем очевидно, е искал хората да отъждествяват Запада с нацизма, карайки ги да мислят, че британците или американците са укривали Хитлер\", пише историкът Антъни Бийвър в книгата си \"1945: Падането на, Берлин\".   Умишлено тиражираната лъжа от Сталин и фактът, че други влиятелни нацисти - като Адолф Айхман или Йозеф Менгеле - действително са успели да избягат в Южна Америка, стоят в основата на конспиративната теория, че Хитлер е успял да се, спаси.    Този сюжет е залегнал и във филма \"Момчетата от Бразилия\" от 1976 година: в лентата избягалият в Бразилия д-р Менгеле успява да клонира Хитлер като част от таен нацистки план за възвръщането на величието на Третия райх.           Думи на Клара Хитлер   \"Непокорен и не особено прилежен\"   \"Смятаха го за бездарник\"   \"Така и не разбрах...\"   \"Фантастично\"   \"Толкова жестоки врагове\"   \"Вълшебните формули\"   \"Германия никога няма първа да наруши мира\"   Спомен за ужаса   Броени дни преди началото на войната   Хитлер и руската зима   \"В дванайсет и пет\"   \"Нито веднъж\"   \"Със спокойна усмивка\"   \"Няма да капитулираме, никога!\"   Краят", "date": "2018.06.06", "title": "Зъбите на Хитлер слагат край на конспирациите"}
{"url": "http://www.classa.bg/%D1%81%D0%B2%D1%8F%D1%82/item/382749-%D1%82%D0%BE%D0%B7%D0%B8-%D0%B3%D0%B5%D1%80%D0%BC%D0%B0%D0%BD%D1%81%D0%BA%D0%B8-%D0%BB%D0%B5%D0%BA%D0%B0%D1%80-%D0%B2%D0%B5%D1%87%D0%B5-%D0%BD%D0%B5-%D0%B8%D1%81%D0%BA%D0%B0-%D0%B4%D0%B0-%D0%BB%D0%B5%D0%BA%D1%83%D0%B2%D0%B0-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D0%B8-%D0%B7%D0%B0-%D1%83%D0%B1%D0%B5%D0%B6%D0%B8%D1%89%D0%B5", "text": "Човекът, за когото ще Ви разкажем, работи като лекар в Германия. Практикува от дълги години, а от началото на мигрантската криза преглежда и много бежанци. Но вече не желае да лекува кандидати за убежище. Ето защо:           Германецът, който държи да остане анонимен, е общопрактикуващ лекар в Долна Бавария. От години работи както с баварската, така и с федералната полиция. Пред вестник \"Ди Цайт\" лекарят разказва, че научил за т.нар. Балкански маршрут много преди той да стане известен на широката публика - пътят към Западна Европа минава по магистралата край родното му място, където той имал кабинет още преди началото на бежанската криза. В рамките на работата му за полицията негова задача било да преглежда задържаните на магистралата. В онези години полицаите залавяли предимно банди крадци от Източна Европа, наркодилъри и трафиканти на хора.     Преди малко повече от три години обаче всичко се променило. Телефонът на лекаря от Долна Бавария не спирал да звъни, а задържаните на магистралата били все по-често бежанци от Близкия изток - от Ирак, Афганистан и Сирия. Лекарят разказва, че всекидневно виждал наранявания, каквито иначе се срещат само по време на война - протрити до кокал ходила, крайници, надупчени от осколки, прегладнели деца, които били на ръба на силите си. Медикът извършвал спешен медицински триаж в специално пригодени палатки, където сортирал огромния брой пациенти спрямо сериозността на техните наранявания. „Този метод обикновено се прилага след инциденти с много ранени или на бойното поле. Целта беше да определя кого мога да лекувам на място и кой трябва да бъде откаран спешно в болница\", разказва германецът. \"Нагли са и знаят само да искат\"   Нерядко ставал свидетел на този сблъсък на културите, за който се говори толкова често от началото на бежанската криза насам. „Имах пациентка мюсюлманка, която беше в напреднала бременност. Съпругът ѝ искаше да прати останалите им деца с нея в болницата. Казах му, че сме в Германия и че тук болните отиват в болница, а здравите се грижат за децата\", спомня си лекарят. Мъжът не възразил. И бил безкрайно благодарен за оказаната помощ. Днес е друго, твърди медикът. Сегашните му пациенти не бягали от война, а били „медицински туристи\".   От известно време медикът работи в Дегендорф, където се намира един от четирите транзитни центрове в Бавария. Там настаняват кандидати за убежище, за които се знае, че нямат почти никакъв шанс да получат статут на бежанец. Обитателите на центъра в Дегендорф идват предимно от Сиера Леоне и Азербайджан. През последните години германската Служба за миграцията и бежанците е отхвърлила над 80 процента от молбите на хора, идващи от тези две държави. Обитателите на транзитния център в Дегендорф не посещават езикови курсове и нямат право да работят, но могат да разчитат на три хранения дневно и на медицинско обслужване. Лекарят, за когото разказваме тук, си поделя грижата за тях с още един колега. „Тези пациенти много се различават от бежанците, които преглеждах в началото на мигрантската криза. Нагли са и знаят само да искат\", обяснява лекарят и твърди, че неведнъж идвали при него, за да му искат виагра...   „Смяната ми минава така: част от пациентите се оплакват от кашлица, алергии, запек или генитални херпеси. Изслушвам ги, преслушвам ги, задавам им въпроси и накрая им предписвам необходимите лекарства\", разказва лекарят. Другите му пациенти били млади мъже, които влизали в кабинета му и казвали все едно и също - че се нуждаят от силни обезболяващи. Лекарят подозира, че въпросните мъже търгуват с лекарствата, които им предписва. През кабинета му минават и възрастни мъже с изгнили зъби, които искат ново чене. А една жена му поискала да ѝ даде вода за жабурене. Ядосала се, когато лекарят ѝ казал, че трябва да си я купи от магазина - както правят всички германци. Веднъж пък дошъл мъж с мускулна треска, който поискал да му се предпише масаж. \"На ден през кабинета минават средно 40 пациенти. Но най-много един казва \"благодаря\". Тази дума се знае и без курс по немски, нали така?\", казва лекарят. И добавя, че не бива да го наричат „расист\", когато се осмелява да сподели, че азербайджанците подлагат на систематичен тормоз и него, и колегата му. Един от пациентите ударил с юмрук колегата му и хвърлил по него стол. А два дни по-късно нахлул в кабинета с нож.   \"Стига толкова!\"   Лекарят разказва, че азербайджанците, които му искали я нова тазобедрена става, я зъбни импланти, носели подробни медицински картони от родината си. Документите били като нови - чисти, сухи, неизмачкани. „Как са опазили документите си в такова състояние по време на бягството?\", питал се дълго време медикът. По-късно сътрудници на Службата за миграцията и бежанците му обяснили, че повечето мигранти от Азербайджан летели с туристическа виза до Литва или Латвия, след което пътували с автобус до Германия, където подавали молба за убежище. „Тези хора добре знаят колко време отнема цялата процедура. И докато чакат, се възползват от нашите здравни услуги. Но Германия предлага закрила от война и от преследване, а не нови тазобедрени стави\", казва медикът и добавя: „Можем да оказваме адекватна помощ само ако в страната остават единствено хората, които наистина имат нужда от закрила\". Като онези, които лекувал в началото на бежанската криза. Днес една трета от пациентите му показвали отхвърлени молби за убежище. И въпреки това тези хора били още в Германия.   Лекарят се чувства използван и от тях, и от системата, която им позволява всичко това. Затова е решил да не удължава трудовия си договор. „Стига толкова\", казва той. Медикът е наясно, че в кабинета си посреща само една определена част от хората, които подават молби за убежище в, Германия. Но именно тях той вече не иска да лекува.", "date": "2018.06.06", "title": "Този германски лекар вече не иска да лекува кандидати за убежище"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382740-%D0%BA%D1%80%D0%B0%D1%81%D0%B0%D0%B2%D0%B8%D1%86%D0%B0-%D1%81%D0%B5-%D0%B5-%D1%80%D0%BE%D0%B4%D0%B8%D0%BB%D0%B0-%D0%B1%D0%B5%D0%B7-%D0%B2%D0%B0%D0%B3%D0%B8%D0%BD%D0%B0", "text": "23-годишната Жоселийн се родила с вродена деформация - липса на вагина, както и яйцници. Лекарите в Бразилия са извършили уникална операция, заменяйки вагината с кожа от... риба. Сега Жоселийн твъди, че е по-щастлива от всякога и вече се чувства като напълно нормален човек. Лекарите са използвали кожа от рибата Тилапия, която се е сраснала с тази на Жоселийн. Три дни след изписването си от болница, младата жена могла за първи път в живота да прави секс.  Случаят на Жоселийн е наистина уникален, защото тя е първата жена в света, претърпяла реконструкция на вагината с помощта на кожа от риба. Сега се очакват още три пациентки да минат през същата процедура. Според Dailymail.co.uk преди операцията Жоселийн била изпаднала в депресия и мислела, че никога няма да има интимни контакти с приятеля си Маркус Сантос.  \"Беше нещо наистина невероятно, защото всичко вътре си работеше както трябва. Не усещах никаква болест, беше си напълно естествено, все едно винаги съм имала вагина\", разкрива първите си преживявания от секса Жоселийн.  Лекарите я диагностицирали с редкия синдром, когато била вече на 15 години. Тя имала нормален пубертет, но не и менструация. \"Когато разбрах какво ми има, плаках много. Мислих си, че животът ми свършва. Винаги съм мечтала, че ще имам много деца. А трябваше да приема факта, че това е невъзможно\", спомня си Жоселийн.", "date": "2018.06.06", "title": "Красавица се е родила без вагина"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382741-%D0%BC%D1%8A%D0%B6%D0%B5%D1%82%D0%B5-%D0%B2-%D1%81%D0%B0%D1%89-%D0%BF%D0%BB%D0%B0%D1%87%D0%B0%D1%82,-%D0%BB%D0%B8%D1%88%D0%B8%D1%85%D0%B0-%D0%B3%D0%B8", "text": "На конкурса за красота \"Мис Америка\" за пръв път решиха да се откажат от дефилето в бански костюми. Това беше обявено от организаторите на официалната страница във Facebook. Отсега нататък участниците са приканени да се съсредоточат върху своите таланти, ценности и постижения, а дискусията със съдиите ще бъде решаващото състезание в борбата за короната, съобщава ABC. Промените ще се отразят и на традиционното за конкурса дефиле по вечерни рокли.      Сега претендентите за короната ще могат самостоятелно да избират за себе си тоалетите, които най-точно ще подчертаят техния стил и ще изразят същността на личността им.      Шефката на Съвета на директорите на \"Мис Америка\" Гретхен Карлсън вече заяви, че момичетата, което по-рано не са се осмелявали да вземат участие в конкурса при предишните условия, сега могат да считат този ход от организаторите като покана. На промените е повлияло и движението #MeToo, което се противопоставя на сексуалното насилие и тормоз.      Конкурсът \"Мис Америка\" се провежда ежегодно от 1921 и се смята за един от най-престижните в своята област. Тазгодишното състезание ще се проведе на 9 септември в Атлантик Сити. Забележително е също така, че за първи път в историята организаторите му са предимно жени.        ", "date": "2018.06.06", "title": "Мъжете в САЩ плачат, лишиха ги..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382742-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-6-%D1%8E%D0%BD%D0%B8", "text": "ОВЕН ( 21 март - 20 април ) Необходимо e да предприемете енергични действия, за реализиране на плановете си. Ако те са предварително направени, това е добре. Може не само да увеличите авторитета си в обществото, но и да получите значителна печалба. Възможна е подкрепа от високопоставен човек. Уви, настроението ви, може да развали роднина съобщавайки ви неприятна новина. ТЕЛЕЦ ( 21 април - 21 май )  Вземете си отпуска, ако са се натрупали много домашни и битови дела. Не ги отлагайте за в бъдеще, защото ситуацията с тяхното изпълнение може кардинално да се промени. Денят е добър за отдих на плажа, плуване и активни игри. Ако трябва спешно да заминете на дълго пътуване, по-добре вземете със себе си надежден спътник. БЛИЗНАЦИ ( 22 май - 21 Юни ) Днес ще събирате и \"смилате\" всички новини, свързани с работата. Но това не е лошо, особено ако мислите да се преквалифицирате. Опитайте се да промените начина си на живот, храните се правилно, правете слънчеви бани. Тялото ви отслабва, така че трябва спешно да засилите имунитета. Вечерта посветете на културен отдих.   РАК ( 22 юни - 23 юли ) Възможна е помощ от страна на приятел, който не сте виждали от дълго време. Буквално един телефонен разговор, ще промени всичко. Заедно може да започнете, някой интересен и печеливш бизнес. В любовната сфера, всичко ще зависи от емоционалното състояние. И не вашето, а на избраника. Опитайте се да реагирате спокойно на всичко, което ще бъде казано по ваш адрес. ЛЪВ ( 24 юли - 23 август ) Трябва да оцените реално възможностите си, за да се заемете с нещо ново и необичайно. Само не се паникьосвайте предварително, а внимателно планирайте всичко. Ако работите с електрически уреди, бъдете изключително внимателни. Има шанс за нараняване. По отношение на финансите, всичко ще е наред, но не трябва да надхвърляте бюджета си. ДЕВА ( 24-ти август - 23 септември ) Възможни са пречки по пътя към постигане на личните цели. Това се отнася повече за любовните отношения, в които сте откровено объркани. Няма нужда да насилвате събитията, по-скоро се спрете и успокойте вътрешно. Благоприятни ще бъдат козметичните процедури, лечението на стари болежки, закаляване на организма и отдих на открито. ВЕЗНИ( 24 септември - 23 октомври) Ще ви съобщят приятна новина, която ще ви позволи по-различен начин да погледнете на много професионални въпроси. Възможна е кардинална промяна в работата ви. Само с колегите си, ще трябва да се държите изключително лоялно. Усмихвайте се в очите им и не критикувайте целия офис. Вечерта е възможно пътуване.   СКОРПИОН ( 24 октомври - 22 Ноември ) Препоръчва се, да не бързате, а уверено да вършите работата си. Не може да надскочите възможностите си, помислете за това. В личния живот, трябва да се откажете от някой от принципите си. Особено, ако те ви пречат за установяване на топла връзка с избраника. С финансовите си постижения, не се хвалете дори преди близки роднини.   СТРЕЛЕЦ ( 23 Ноември - 21 Декември ) Не бива да отстъпвате от плановете си, дори и стъпка. Напротив, вложете всичките си сили за да достигнете вашите мечти. Оптимизъм, ще ви трябва в личния живот, когато разговор с избраника, ще премине всякакви възможни рамки. Без особено затруднение, ще получите пари за работа, за която отдавна сте получили висока оферта. КОЗИРОГ (22 Декември - 20 януари ) Възможна е бурна любовна история, по време на пътуване или на работа. Лошата новина е, че ще ви отвлече вниманието от важните задачи. Шефът отдавна се \"заяжда\" с вас за безотговорно отношение към работата, така че не попадайте пред погледа му. За здравето, не трябва да се безпокойте, всичко ще бъде на ниво.  ВОДОЛЕЙ ( 21 януари -  19  февруари ) Трябва по-често да правите компромиси, особено с онези, които не ви толерират. Това може да бъдат не само врагове, но и някой близки роднини. Приключенията в любовните дела, ще ви доставят незабравими усещания. Въпреки това, след тях може да остане горчив привкус, уви, че за сериозна връзка, не сте създадени.   РИБИ ( 20 февруари - 20 март ) Очаква ви хармоничен ден, когато няма да има от какво да се оплачите. Всичко ще се развива добре и пари, ще получите навреме и в точното количество. Грижите и вниманието от страна на любимия, ще бъдат такива, че ще се замислите за брак. Между другото, не крийте чувствата в себе си. Нека всеки знае за тях, защото любовта не търпи рамки, дори и \"златни\".", "date": "2018.06.06", "title": "Дневен хороскоп 6 юни"}
{"url": "http://www.classa.bg/%D1%81%D0%B2%D1%8F%D1%82/item/382743-%D0%B8%D0%B7%D1%80%D0%B0%D0%B5%D0%BB-%D0%BE%D1%81%D1%83%D0%B5%D1%82%D0%B8%D0%BB-%D0%BF%D0%BE%D0%BA%D1%83%D1%88%D0%B5%D0%BD%D0%B8%D1%8F-%D1%81%D1%80%D0%B5%D1%89%D1%83-%D0%BD%D0%B5%D1%82%D0%B0%D0%BD%D1%8F%D1%85%D1%83", "text": "Израел осуетил покушения срещу Нетаняху и кмета на Йерусалим   Израелски сили са арестували мъж от Източен Йерусалим, заподозрян, че е планирал да убие израелския премиер Бенямин Нетаняху и кмета на Йерусалим Нир Баркат по-рано тази година, по нареждане на терористична групировка, чието седалище е в Сирия. Това разкри израелската служба за вътрешна сигурност “Шин Бет”, съобщават израелските медии.     Основният заподозрян, 30-годишният арабски израелец Мохамед Джамал Рашдех, е бил арестуван на 24 април. Още двама заподозрени са били арестувани през следващите седмици, уточниха от “Шин Бет”, като са отказали да обявят самоличността на двамата заподозрени.   Обвиненията срещу тримата са били повдигнати на 27 май, но случаят е бил пазен в тайна досега.   “Работейки по заповедите на терористи в чужбина, Мохамед е планирал да извърши редица сериозни терористични атаки срещу различни цели”, посочват от израелската служба за сигурност.   Целите включват Нетаняху и Баркат, както и сгради, принадлежащи на американското консулство в Йерусалим (което по-късно беше превърнато в посолство) и делегация на канадски служители по сигурността, които са били в Йерусалим, за да обучават силите за сигурност на Палестинската автономия в Западния бряг.   Говорител на “Шин Бет” заяви, че Рашдех е получил заповедите си от членове на Народния фронт за освобождение на Палестина – генерално командване, базирана в Сирия терористична групировка, която се сражава със силите на сирийския диктатор Башар Асад. За извършването на нападенията, Рашдех и неговите съучастници са планирали да вкарат от Йордания още един терорист.   Според Шин Бет Рашдех вече е започнал да събира разузнавателни данни за своите цели.   “Арестът на заподозрените осуети сериозни терористични атаки, които от клетката е било поискано да извърши”, отбелязват още от израелската, служба.     Според Шин Бет Рашдех е живеел в бежанския лагер “Шуафат” в Източен Йерусалим и преди е бил арестуван за “терористична дейност”.", "date": "2018.06.06", "title": "Израел осуетил покушения срещу Нетаняху"}
{"url": "http://www.classa.bg/%D1%81%D0%B2%D1%8F%D1%82/item/382744-%D1%81%D0%BE%D1%80%D0%BE%D1%81-%D1%80%D1%83%D1%81%D0%B8%D1%8F-%D1%84%D0%B8%D0%BD%D0%B0%D0%BD%D1%81%D0%B8%D1%80%D0%B0-%D0%BD%D0%BE%D0%B2%D0%B0%D1%82%D0%B0-%D0%B2%D0%BB%D0%B0%D1%81%D1%82-%D0%B2-%D1%80%D0%B8%D0%BC", "text": "Джордж Сорос открито призова италианците да накарат партия “Лига” да разкрие дали е получила финансиране от Русия, предаде АР.     Лигата разкритикува думите на Сорос, изречени в неделя на икономически форум в Северна Италия. Партията каза, че не получавала “никога нито лира, нито евро или рубла от Русия”. Но лидерът на “Лига” Матео Салвини, който е вътрешен министър в новото правителство на премиера Джузепе Конте, нарече руския президент Владимир Путин “един от най-добрите държавници”.     Полемиката около изказването на Сорос фокусира вниманието върху проруската програма на правителството на “Лига” и на антисистемното “Движение Пет звезди”. В нея се потвърждават ангажиментите на Италия към НАТО, но се призовава за вдигане на европейските санкции, наложени на Русия, както и за започване на диалог и партньорство, предвид икономическото, търговското и стратегическото влияние на Москва.   По време на конференцията в Северна Италия Сорос бе запитан за възможна руска намеса в италианската външна политика. Той отговори, че е много притеснен, че Русия упражнява “негативно влияние” в Европа и каза, че италианците имат правото да знаят дали Москва е замесена в изборните резултати.   “Не знам дали Путин действително подкрепя финансово него и неговата партия. Това е въпрос, който мисля, че италианското общество има правото да попита”, каза Сорос, визирайки Салвини.   Руски представители отхвърлиха твърденията, че Кремъл е подкрепял и финансирала “Лига” или които и да е други проруски партии.   Салвини и Сорос дълго време са в спор, по-специално заради миграционната политика. Фондация “Отворено общество” вложи милиони долари в групи, които подпомагат мигрантите и бежанците в Европа. Неотдавна Сорос премести фондацията от Унгария, където премиерът Виктор Орбан я обвини, че е част от стратегия за наводняване на Европа с мигранти. Сорос и фондацията отричат това.   Сега Салвини заяви, че е срамно, че Сорос е бил поканен на конференцията в Северна, Италия.  Лидерът на “Лига” направи няколко визити в Русия, в това число през март 2017 г., за да подпише споразумение за сътрудничество с управляващата партия “Единна Русия”.    ", "date": "2018.06.06", "title": "Сорос: Русия финансира новата власт в Рим"}
{"url": "http://www.classa.bg/%D1%81%D0%B2%D1%8F%D1%82/item/382745-%D1%81%D0%B0%D0%BD%D0%BA%D1%86%D0%B8%D0%B8%D1%82%D0%B5-%D0%BD%D0%B0-%D1%81%D0%B0%D1%89-%D1%81%D1%80%D0%B5%D1%89%D1%83-%D0%B8%D1%80%D0%B0%D0%BD-%D0%BF%D0%BE%D0%BC%D0%B0%D0%B3%D0%B0%D1%82-%D0%BD%D0%B0-%D1%80%D1%83%D1%81%D0%B8%D1%8F-%D0%B4%D0%B0-%D0%BD%D0%B0%D0%B4%D0%B2%D0%B8%D0%B5-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%82%D0%B5-%D1%81%D0%B8-%D0%BA%D0%BE%D0%BD%D0%BA%D1%83%D1%80%D0%B5%D0%BD%D1%82%D0%B8", "text": "  Руските компании, които извършват своята дейност в Иран, имат предимство пред европейските си конкуренти – САЩ вече са им наложили санкции, така че нямат какво да губят. Това заяви пред RT Петър Пушкарев, главен анализатор на „Телетрейд”.   „Руските компании ще продължат да правят бизнес в Иран, сякаш нищо не се е случило – ще търгуват и с петрол, и с газ, и с ядрена енергия.  Те имат това предимство пред европейците, които, например „Тотал” или „Еърбъс”, имат големи компании в САЩ”, каза Пушкарев.     Компаниите от Русия могат просто да пренебрегнат заплахите от страна на Вашингтон за налагане на глоби за търговия с Иран или за реализиране на проекти в страната, твърди анализаторът. Руската търговия с Иран се равнява едва на 2 млрд. долара, но може да се увеличи значително, отбелязва Пушкарев.    „Това е съвсем реална възможност, тъй като Русия и Иран са съюзници в Сирия.  Ако с участието на Русия, а не на европейските партньори, се реализират дори само малка част от тези планове, това може да доведе до сериозни печалби за Москва” , смята той.   Друга възможна сфера за засилване на бизнес връзките между Москва и Техеран са договорите за доставка на самолети за гражданско въздухоплаване, казва Пушкарев. Иран планира закупуването на 100 самолета от „Боинг”, 80 от „Еърбъс” и още 20 от френско-италианската „Ей Ти Ар”, (ATR). „Русия ще има шанс да достави своите самолети MC-21, ако Иран се съгласи да изчака няколко години, тъй като самолетът приключва изпитателната фаза”, заяви той.  ", "date": "2018.06.06", "title": "Санкциите на САЩ срещу Иран помагат на Русия да надвие европейските си конкуренти"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382738-%D1%82%D1%8A%D0%BF%D0%BE-%D0%B8-%D0%B1%D0%B5%D0%B7%D1%87%D0%BE%D0%B2%D0%B5%D1%87%D0%BD%D0%BE-%D1%81%D0%B5%D0%BB%D1%84%D0%B8", "text": "83-годишна канадка падна под влак и контузи крака си по време на почивката си в Италия. А докато медиците опитвали да помогнат на възрастната жена, млад италианец решил да си направи селфи на фона на случващото се. Благодарение на снимката той се прочу по цял свят, но едва ли това го радва. Драмата се е разиграла на 26 май на гарата в Пиаченца. Възрастната жена се контузила тежко и лежала на релсите, заобиколена от медици и полицаи.      Това явно се сторило много интересно на младия мъж и той решил да си направи селфи на фона на пострадалата. Младежът обаче не знаел, че точно в този момент и друг човек прави снимка - журналистът Джорджио Ламбри. Фото: facebook.com/giorgio.a.lambri Полицаите задържали младия италианец и го накарали да изтрие снимката от телефона си. Но Ламбри не изтрил своята, а я качил във Фейсбук, а като текст към нея написал:      \"Окончателно загубихме етичността си\". Снимката предизвикала бурна реакция сред потребителите и скоро се появила в местните новини. Малко по-късно интерес към фотоса проявяват и световните медии. Така младежът успял да се прочуе по цял свят. Въпреки че едва ли е имал нужда точно от такава слава. Скриншот: L!FE      Самият журналист също си навлича гнева на обществеността. Някои интернет потребители отбелязват, че вместо да попречи на момчето да се снима, самият той е грабнал апарата. В своя защита Ламбри заявява, че в случая е бил воден не от любопитство, а от чувство на дълг и професионализъм.", "date": "2018.06.06", "title": "Тъпо и безчовечно СЕЛФИ"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382739-%D1%87%D0%B5%D1%82%D0%B8%D1%80%D0%B8-%D0%BD%D0%B0%D0%B2%D0%B8%D0%BA%D0%B0-%D1%83%D0%B1%D0%B8%D0%B2%D0%B0%D1%82-%D1%89%D0%B0%D1%81%D1%82%D0%B8%D0%B5%D1%82%D0%BE", "text": "Лоли Даскал - бизнес треньор, теоретик и практик по въпроси, като лидерство и ораторство, а също така и автор на многобройни статии и книги, назова четирите навика, които пречат на човека да бъде щастлив и уверен в себе си. По думите й, позитивното мислене не е достатъчно, за да бъдем щастливи, пише profit.bg Тя отбелязва, че е необходимо да се избавим от няколко ежедневни навика, които са основни врагове на щастието и успеха, пише My Domaine.    Първият негативен навик  е игнорирането на отговорностите „Ако игнорирате своите задължения, които са свързани с отговорностите ви, вие нанасяте непоправима щета върху своето щастие. Необходимо е да решавате проблемите в живота си и да носите отговорност за своите постъпки и действия – това е форма на самопомощ, от която никога не бива да се отклонявате\", казва Даскал.    Сред негативните  навици, които ни отдалечават от щастието, са и постоянните оплаквания. „Ако често се жалвате от живота, вие се фокусирате върху негативните аспекти. По този начин се подчинявате на негативизма. Вместо това акцентирайте вниманието си върху положителните моменти и помнете, че имате силата да влияете на ситуацията и можете да промените всичко, което не ви харесва\", обяснява Даскал.  Неувереността в себе  си експертът също причислява към основните врагове на щастието „Неувереността в себе си е сериозно препятствие за успешния и щастлив живот. Тя провокира безпокойство, страх и ви пречи да изпълнявате своите задължения, използвайки всичките си възможности. Опитайте се да възвърнете своята увереност в себе си и се преборете със страха с помощта на позитивно мислене и работа над себе си\", препоръчва Даскал.    Четвъртият навик , с който трябва да се сбогувате в името на щастието, са отчаяните опити да държите всичко под контрол. Те в пъти понижават шансовете на човека да бъде щастлив и успешен. „Контролът е илюзия. Може да контролирате само себе си. Отпуснете ситуацията, дайте възможност на нещата в живота да се случват по естествен начин и ще се удивите колко по-щастливи ще станете\", казва Даскал.", "date": "2018.06.06", "title": "Четири навика убиват щастието!"}
