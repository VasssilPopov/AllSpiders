{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/393769-%D0%B5%D0%B2%D1%80%D0%BE%D0%B8%D0%B7%D0%B1%D0%BE%D1%80%D0%BD%D0%B8-%D0%BF%D1%80%D0%B8%D1%81%D1%82%D1%80%D0%B0%D1%81%D1%82%D0%B8%D1%8F-%D0%B8-%D0%B2%D1%8A%D1%82%D1%80%D0%B5%D1%88%D0%BD%D0%BE%D0%BF%D0%B0%D1%80%D1%82%D0%B8%D0%B9%D0%BD%D0%B0-%D0%B4%D0%B5%D0%BC%D0%BE%D0%BA%D1%80%D0%B0%D1%86%D0%B8%D1%8F", "text": "убав топъл пролетен мартенски неделен ден. Настървени журналисти и късополи журналистки дебнат от ранни неделни зори на ул. „Позитано“. Дебнат сензация. Тях ги интересува шумен конфликт. И дори да го няма са готови да го сътворят. Никой от тях не го интересува хала на народа, ниското жизнено равнище на хората. Тях ги интересува само и/или предимно изпълнението на поръчката на владетелите на средството за масово осведомяване (пардон, за масова дезинформация). Те дебнат първи да предадат „новина“ – Елена или Сергей ще оглави листата на БСП за евроизборите. И в продължение на 4 часа (колкото трае заседанието на Националния съвет на БСП) по екраните на телевизиите се обливат зрителите, а в Интернет ефирното пространство обилно се облива от клюки: „Кой какво бил рекъл?“, „Кой какво мислил?“, „Кой кого ще подкрепи?“ и т.н. И за най-непредубедените ползватели на Интернет, зрители и читатели на вестници бе отдавна ясно, че ръководството на БСП е разделено по един несъществен за партията, за политиката и за резултата от изборите, въпрос – кой да е на първо място. А то, това първо място гарантира сигурно влизане в  вропейския парламент и огромни за българските мащаби парични лични доходи. Справка данни в Интернет за спестените пари на Калфин и Джамбазки.   Колкото и Нинова и Станишев да се преструват, че няма разделение в БСП, в най-ръководния орган на БСП, Националния съвет, то си е на лице и то е дълбоко. И главната вина за това имат именно двамата – Станишев и Нинова. Те не успяха личните си недоразумения и властови амбиции да потушат и в интерес на БСП и в интерес на водената от нея „Коалиция за България“. Станишев, уж е опитен политик от европейска величина, не можа вярно да оцени политическата ситуация в България, народностните предпочитания и възприятия, особено тези против Истанбулската конвенция, подкрепата на санкциите срещу Русия и т.н.. Тази позиция, водач на листа за изборите за Европейски парламент, е под неговото политическо равнище като лидер на ПЕС. Той и сега дори не е водач на групата на ПЕС в Европейския парламент. Сега такъв е Удо Булман от ГСДП. За да не претърпи огорченията, които сега изживява, бе нормално сам да си снеме кандидатурата. И да се избягнат вътрешните ежби и недоразумения. Но за това се иска потискане на личната амбиция и реална (не брюкселско партийно-бюрократична) политико-ситуационна преценка на нещата.    Много по-сериозна е вината на лидера на партията – Корнелия Нинова. След невероятния успех на президентските избори, се започнаха едни вътрешно-партийни разчиствания на всички представители на старото (по-ляво) социалистическо движение – М. Миков, Я. Стоилов, Мерджанов, Божинов и т.н., примамване в своя подкрепа на част от бившите „леви“ да станат „десни“ „ниновисти“ като Ерменков, Владимиров, Ф. Попов и др. Главните водачи на бившето ляво движение бяха елиминирани чрез самоцелни промени в Устава на БСП. И сега навярно „по-ценни“ от Стоилов, Миков и Мерджанов депутати са Нона Йотова, футболния журналист Иван Ченчев, непрекъснато отсъстващите Т. Томов, С. Данаилов и т.н. И нещо повече започна „отлюспването“ от ръководни позиции и на тези, които на Конгреса организираха избирането на Нинова. Първоначално това бяха Асланов и Паскалев. Последваха Константин Янков, Валери Жаблянов, Георги Гергов, Димитър Дъбов и т.н.. Останаха Станишев, Овчаров, Кутев и още няколко.    Овчаров като главен организатор на избора на Нинова за Председател, започна лъкатушна линия – ту подкрепя, ту критикува Нинова, докато накрая се реши семейният му проблем. Асланов отново се завърна към „ниновистите“ след избора на сина му на ръководен пост в БСП. Другата крупна грешка бе формирането на дясна предизборна платформа на БСП (съчинена от Стойнев и компания) за парламентарните избори. И на трето място ръководството на БСП и предимно Нинова остави неопитния нов президент да състави самостоятелно служебно правителство от седесари, жълтурковци и буламач от политически неиндентифицирани летящи към меда на властта субекти. Тези действия значително понижиха очакванията на хората за промяна, намалиха нагласите за подкрепа на парламентарните избори на БСП. И вместо ГЕРБ да бъде изметен от властта, Борисов състави трето правителство.     Сега отново се повтаря ситуацията. В навечерието на изборите за Европейски парламент продължава Ниновата линия на разчистването на терена. И остана неразчистена сметката със Станишев и част от неговите поддръжници. На конгреса 2016 Станишев и неговите хора неофициално обявили се за „антимиковисти“, гласуваха като „прониновисти“. И сега, чак почти три години по-късно, бе намерен подходящият повод за разчистване на сметката – Истанбулската конвенция. Станишев чрез неадекватните се позиции по някои международни проблема и грешни гласувания в Европарламента наля масло в огъня. И той, огънят, се разгоря с пълна сила.    Има една обща партийно-политическа закономерност, а тя е че всеки нов амбициозен ръководител постепенно се освобождава от тези, които са го избрали, т.е. той не иска да бъде, да остане и да се чувства длъжен на никого. Това особено важи за силно властолюбивите личности, за които властта е преди всичко, а политиката е само фасада на властолюбието. Такъв е и случаят с Нинова. Само че подобно разграничаване и освобождаване от опитните политици крие сериозни рискове и да не се забравя, че на първо място са общопартийните интереси, че подобни разграничавания се правят не преди, а ако е потребно – след избори.    След конгреса 2016 г. личностното влияние в Националния съвет на БСП се преструктурира. От едната страна е Нинова, част от старите и редица нови поддръжници. От другата страна застанаха нейните първоначални противници от старите „леви“, но и голяма част от тези, които подкрепиха събарянето на Миков за да дойде Нинова. Никак не е прав Миков, когато говори за „болшевизация“ на БСП. Не допускам, че той не знае истинската същност на понятието „болшевизация“, а просто неволно е изтървал някаква фраза. По-точно би било определението „авторитаризация“. И не бива да се счита, че разделението по отношението на водача на листата ще доведе до разцепление на БСП. Тава нито Миков, нито някой друг твърди, а и то няма достатъчно основание за да стане.       Главната слабост в настоящата битка в изборите за Европарламента е подценяването на политиката. Вярно е, че бе приета, напук на Стойнов, Добрев и компания, по-социално ориентирана „Визия за България“. Този огромен по обхват документ практически не служи на предизборната борба. Тези обемни 71 страници със трудно смилаема от обикновените избиратели терминология, не са прочетени докрай дори от редица политически дейци на БСП и депутати от Народното събрание. За да привлече други избиратели, освен традиционното ядро от членове на партията и симпатизанти, би трябвало БСП да има на 1-2 странички кратки ясни политически послания за какво се бори и към какво се стреми.    Ама не за някакви си абстрактни, на никого неясни „евроатлантически ценности“, „евроатлантическа солидарност“ и т.н. Има ясно определени, общоизвестни социалистически ценности (свобода, равенство, справедливост, солидарност) на основата, на които да се формира и провежда политиката на БСП. Подобна е картината с т.нар. „Визия за Европа“. Нейните 11 страници не казват кратко и ясно представителите на „Коалиция за България“ какви позиции ще защитават в Европейския парламент. А те могат да са формулирани и транслирани до всеки един гражданин на България на ясен разбираем език на една страничка. Само яростната критика срещу ГЕРБ от екраните на телевизиите, от страниците на вестници и безбройните интернет-сайтове, вече не стига. БСП не е антигерберска партия, тя е партия на хората на наемния труд, партия ратуваща за социалистическите ценности.    За да спечели изборите БСП трябва много внимателно да формира листата. Хората в нея да са обществено известни като: почтени, не свързани с бизнеса, с лобизма на бизнес-интереси, с притежанието на крупни фирми и огромни бизнес приходи, не свързани с далавери и обществени поръчки; хора предимно с добра научна и теоретическа подготовка, с опит в парламентарна и политическа дейност. Крайно време е да се въведе като главен критерии не възраст, не пол, не социално-групово представителство, а личностни и професионални икономически, юридически и политологически знания и умения. Например, като проф. Р. Гечев с опит в работата в българския парламент, в българско правителство и в ООН.    Или пък проф. Я. Стоилов с значим опит в партийната политическа и парламентарната дейност и международните контакти, доктор хонорис кауза на най-големия и един от най-престижните в света университети – Шанхайския университет. И, разбира се и редица други, от списъка на номинираните, без оглед на броя на номинациите. Избират се хора, които работейки в европарламента, да са наясно с неговите функции и със своите професионални знания и умения да отстояват българските национални интереси, доколкото това е възможно в този му вид на Европейски парламент.  Заседанието на Националния съвет на БСП на 17 март 2019 г. отново разкри   Основен от тях е за   на БСП. Националният съвет е прекалено голям и неработещ орган. Колкото и да се отричат официалните лица (Нинова, Добрев и други) за манипулация на заседанието от 17 март мислещите хора, които се интересуват от политика си поставят редица неудобни въпроси. Прехвърлянето им към т.нар. Общопартийна контролна комисия , председател Богданова) е опит да се получи писмо от умрял, да получиш съдебно решение от неработещ съд. А освен това, обикновеният политолог, читател, зрител не може да се обърне към този орган, ако не членува в БСП и ако не е пряко засегнат. А въпросите са си сериозни. И една сериозна политическа партия не може и не бива да бяга от тези парливи въпроси засягащи вътрешнопартийната демокрация. За какво става дума? , за състава и участието в заседанията на членовете на Националния съвет на БСП. На конгреса през 2016 г. са избрани 1/. Как при 144 регистрирани за заседанието са гласували 170 или 171 членове. По време на заседанието бдящите пред Позитано журналисти не са забелязали идването допълнително на нито един член на Националния съвет. Дали е вярно това журналистическо твърдение? Кой да ти каже? Умряла ли общопартийната контролна комисия или нарочно се прави на умряла в интерес на определена група в Националния съвет на БСП, а не в интерес на истината? И трябва ли да чака някой да я сезира, когато пред цялото общество е ясен организационния проблем на БСП с кворума.  2/. Как така, дори при обсъждането на по-важни съдържателно-политически въпроси на заседанията на Националния свет присъстват не повече от 110-115 членове, а на последното заседание гласуват 170 души. Има три хипотетични обяснения. Първото е, че „ниновистите“ чрез апарата на НС са взели допълнителни организационни мерки за осигуряване на повечето членове на НС с цел да се осигури благоприятно решение за Йончева. Второто е, че „станишевистите“ са вземали допълнителни мерки да привлекат в работата на НС повече хора, които да ги подкрепят. Трето е, и най-вероятното е, че е имало едновременно и двете действия, целящи привличащи повече гласове за своята кандидатура. А това в крайна сметка е довело, искат или не искат това, до дълбоко противопоставяне.   Крайно време е, непосредствено след изборите за Европейски парламент, да се свика извънреден конгрес на БСП с пълни отчети и избори, на който да се измени Устава на БСП и да се формира нов състав от не повече от 101 членове и да не допускат „запазени места“ за местни партийни функционери, които иначе не могат да попаднат в състава чрез пряк национален избор. Местното представителство не може да бъде самоцел, а трябва да се оценяват качествата и авторитета на кандидатите. Не бива да има и квота за млади хора. Националния съвет не е младежка школа за обучение и подготовка на бъдещи политически дейци. В неговия състав трябва да влизат само доказали се в партийната работа млади хора, а не членове на партията за попълване на бройката в „младежката квота“. И най-важното – да се избират и включват в състава членове на Националния съвет не с просто вишегласие, а с изискването за не по-малко от 50% от гласовете на гласувалите. И нещо много важно – различното мнение е богатство на обсъждането. Но то е само когато е на принципна основа, а не за решаване на личен въпроси дори срещу правилата на Устава.  Чета категоричното пожеланието на Йончева „Ще бием ГЕРБ“. Но само това не е достатъчно. За какво „ще бием ГЕРБ“? Трябва и друго политическо послание, а не само срещу ГЕРБ и битката с корупцията. Това е недостатъчно. Всички в неолибералния свят за са борба с корупцията. Това не прави различията между партиите и идеологиите. Различията са в социално-икономическите и национално-патриотичните аспекти на политиката. Водачът на листата на Коалиция за България е просто длъжен да каже това „а“ („Ще бием ГЕРБ“) на политическата борба. Но много по-важно е да се кажат останалите, следващите буква на политическата азбука. А тях засега ги няма нито в посланията на Нинова, нито в посланията на Йончева. А трябва, вече е време да ги има.   ", "date": "2019.03.20", "title": "Евроизборни пристрастия и вътрешнопартийна демокрация"}
{"url": "http://www.classa.bg/%D1%81%D0%B2%D1%8F%D1%82/item/393763-%D1%88%D0%B8%D1%80%D0%BE%D0%BA%D0%BE-%D0%B8%D0%B7%D0%BF%D0%BE%D0%BB%D0%B7%D0%B2%D0%B0%D0%BD%D0%BE-%D0%BB%D0%B5%D0%BA%D0%B0%D1%80%D1%81%D1%82%D0%B2%D0%BE-%D1%83%D0%B2%D0%B5%D0%BB%D0%B8%D1%87%D0%B0%D0%B2%D0%B0-%D1%80%D0%B8%D1%81%D0%BA%D0%B0-%D0%BE%D1%82-%D0%B2%D0%BD%D0%B5%D0%B7%D0%B0%D0%BF%D0%BD%D0%BE-%D1%81%D0%BF%D0%B8%D1%80%D0%B0%D0%BD%D0%B5-%D0%BD%D0%B0-%D1%81%D1%8A%D1%80%D1%86%D0%B5%D1%82%D0%BE", "text": "Лекарство за хипертония и ангина може да причини внезапно спиране на сърцето, се казва в изявление, публикувано от Европейското кардиологично дружество (ESCAPE-NET). Проучването на Европейската мрежа за внезапен сърдечен арест е изследвало две често използвани лекарства, амлодипин и нифедипин, и се оказа, че последното може да причини сериозни сърдечни проблеми. За проучването са използвани данни от Регистъра на проучванията за реанимация в Амстердам и Датския регистър на сърдечни заболявания. Като цяло, проучването включва повече от 10 000 пациенти. Учените заключават, че тези, които приемат високи дози нифедипин (повече от 60 mg на ден) имат по-висок риск от сърдечна недостатъчност, в сравнение с тези, които не го приемат или приемат някаква доза амлодипин. Амлодипинът се оказал безопасно лекарство. \"Нифедипин и амлодипин обикновено се предписват от много кардиолози и други лекари и изборът често зависи от предпочитанията на лекаря и личния опит\", заяви кардиологът Хано Тан, лидер на проекта ESCAPE-NET. Въпреки това учените предупреждават, че резултатите от това проучване трябва да бъдат потвърдени в други изследвания, преди лекарите или пациентите да започнат да предприемат необходимите действия. И двете лекарства са в употреба от много години. Една от възможните причини, поради които сега е открит рискът от нифедипин, е, че е доста трудно да се изследват сърдечни арести извън болниците и досега нямаше достатъчно данни за пациента, за да се провери ефекта му.", "date": "2019.03.20", "title": "Широко използвано лекарство увеличава риска от внезапно спиране на сърцето"}
{"url": "http://www.classa.bg/%D1%81%D0%B2%D1%8F%D1%82/item/393764-%D0%BC%D0%B5%D0%BA%D1%81%D0%B8%D0%BA%D0%BE-%D0%B2%D1%83%D0%BB%D0%BA%D0%B0%D0%BD%D1%8A%D1%82-%D0%BF%D0%BE%D0%BF%D0%BE%D0%BA%D0%B0%D1%82%D0%B5%D0%BF%D0%B5%D1%82%D1%8A%D0%BB-%D0%B8%D0%B7%D1%80%D0%B8%D0%B3%D0%BD%D0%B0-%D0%BC%D0%BE%D1%89%D0%BD%D0%BE", "text": "Попокатепетъл, активен вулкан, разположен в централната част на Мексико, е регистрирал силна експлозия в понеделник в 21:38 ч. (местно време), изхвърляйки нажежен материал и пепел с дисперсия на североизток от Пуебла, информира Национална гражданска защита на щата Пуебла. Експлозията бе придружена от колона газ и пепел с височина 1,2 километра. Мексиканският вулкан изхвърля фрагменти на няколко километра, а експлозията се чува в радиус от 40 километра, разкрива SkyAlert, който я квалифицира като една от най-силните през последните години и публикува видеозапис за изригването. Платформата разказа, че експлозията е разтърсила вратите и прозорците в Пуебла, и призова населението да спазва радиуса на безопасност от 12 километра, тъй като частици от изригването са паднали на повече от два километра от кратера. Според мексиканските власти, Попокатепетъл понастоящем е във фаза 2 – жълта - на светлинната вулканична сигнализация. Този етап - повишаване на активността - предвижда струи вода и газ, леко падане на пепел в близките райони и утаяване на нажежаеми фрагменти. Населението е помолено да не се приближава към вулкана.", "date": "2019.03.20", "title": "Мексико: Вулканът Попокатепетъл изригна мощно"}
{"url": "http://www.classa.bg/%D1%81%D0%B2%D1%8F%D1%82/item/393765-%D0%BD%D0%B0%D0%B2%D0%BE%D0%B4%D0%BD%D0%B5%D0%BD%D0%B0-%D0%B5-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B0%D1%82%D0%B0-%D0%B1%D0%B0%D0%B7%D0%B0-%D0%BD%D0%B0-%D1%81%D0%B0%D0%BC%D0%BE%D0%BB%D0%B5%D1%82%D0%B8%D1%82%D0%B5-%D0%B7%D0%B0-%E2%80%9E%D0%B4%D0%B5%D0%BD%D1%8F-%D0%BD%D0%B0-%D1%81%D1%82%D1%80%D0%B0%D1%88%D0%BD%D0%B8%D1%8F-%D1%81%D1%8A%D0%B4%E2%80%9C", "text": "В щат Небраска, река Мисури е наводнила една трета от базата на американските военновъздушни сили, където се намира щабът на американското стратегическо командване и където са разположени самолетите E-4B на Boeing, известен като самолетите на „Деня на страшния съд\", съобщава AP. Сержант Рейчъл Блейк заяви пред вестник \"Омаха Уорлд Хералд\", че най-малко 60 военни сгради, повечето от които са в южната част, са наводнени, включително 30 сгради, които са напълно потопени под 2.4 метра вода. Освен това някои зони на пистата също са били наводнени, докато няколко самолета са били евакуирани от района. От своя страна, ръководителят на Ala 55, Майкъл Манион, публикува няколко снимки в своя профил във Facebook, които показват мащаба на наводненията. В същата база са E-4B, които са оборудвани като пълни командни центрове за президента и висшите служители, включително секретаря на отбраната и ръководителите на съвместните началници на щабовете, в случай на ядрена война или национално извънредно положение. Тези въздухоплавателни средства имат уникални характеристики, несравними с тези на другите самолети, използвани от военновъздушните сили на САЩ. Един от тези E-4B е постоянно в действие в базата на Небраска. В същото време стотици домове са били наводнени в северно-централния район на САЩ, след като реките повишиха нивото си поради силните дъждове и топенето на снега. Повече от 4500 души са евакуирани от домовете си в Небраска, Айова и Уисконсин. Градовете в Източна Небраска, Западна Айова и Югоизточна Южна Дакота са сред най-силно засегнатите, с поне три смъртни случая, както и много разрушени домове и пътища.", "date": "2019.03.20", "title": "Наводнена е американската база на самолетите за „Деня на страшния съд“"}
{"url": "http://www.classa.bg/%D1%81%D0%B2%D1%8F%D1%82/item/393766-%D0%BF%D0%BE%D1%82%D0%B2%D1%8A%D1%80%D0%B4%D0%B8%D1%85%D0%B0-%D0%B8%D0%B4%D0%B5%D0%BD%D1%82%D0%B8%D1%87%D0%BD%D0%BE%D1%81%D1%82%D1%82%D0%B0-%D0%BD%D0%B0-%D0%B4%D0%B6%D0%B0%D0%BA-%D0%B8%D0%B7%D0%BA%D0%BE%D1%80%D0%BC%D0%B2%D0%B0%D1%87%D0%B0-%D1%81-%D0%BD%D0%B0%D0%B9-%D0%BD%D0%B0%D0%BF%D1%80%D0%B5%D0%B4%D0%BD%D0%B0%D0%BB%D0%B8%D1%8F-%D0%B3%D0%B5%D0%BD%D0%B5%D1%82%D0%B8%D1%87%D0%B5%D0%BD-%D0%B0%D0%BD%D0%B0%D0%BB%D0%B8%D0%B7", "text": "Екип от експерти в областта на криминалистиката разкри подробности от генетично проучване, което е потвърдило самоличността на Джак Изкормвача. Това е серийният убиец, тероризирал Лондон в края на деветнадесети век, убил пет проститутки и оставил разкъсани телата на жертвите си по улиците на британската столица. Проучването, чиито резултати са публикувани в списание \"Съдебни науки\", доказва, че тези престъпления са извършени от поляк на име Аарон Космински, който няколко години по-рано емигрирал в Лондон, за да се посвети там на работа като бръснар. Тази теория се основава на анализа на митохондриална ДНК, извлечена от петна от кръв и сперма, намиращи се в шал, за който се предполага, че е намерен през 1888 г. до тялото на Катрин Едоус, четвъртата жертва на убиеца. Според изследователите генетичният материал се съгласува с живите потомци на жената и бръснаря. Ето защо те описват изследването като \"най-напредналия и систематичен генетичен анализ до момента, във връзка с убийствата на Джак Изкормвача\". Въпреки че името на Космински вече беше идентифицирано през 2014 г. като отговорен за престъпленията, това е първият път, когато детайлите от това проучване са публикувани в научно списание със съответните рецензии, обяснява порталът Science Magazine. Полският имигрант е роден в град Клодава, който тогава принадлежи към Руската империя. В Лондон, той се установил с двамата си братя и сестра си на улица „Грийнфийлд\", на по-малко от 200 метра от мястото, където бе намерено тялото на Елизабет Страйд - друга жертва на Джак Изкормвача - убита само час преди смъртта на Едоуз. Космински е един от заподозрените от полицията, въпреки че участието му в престъпленията не може да бъде доказано. Следователите посочват, че мъжът е бил на 23 години, когато са извършени убийствата и че е шизофреник. Приет е в психиатричен център и е починал там на 53-годишна възраст. Новата публикация събуди скептицизъм сред други учени. Така Уолтър Парсън, съдебен експерт от Медицинския университет в Инсбрук (Австрия), разкритикува работата за това, че не описва каквато и да е ДНК последователност, на която се основава, и заменя тези ключови данни с обикновени цветни графики. На свой ред неговият колега от същото училище, Ханси Вайсенщайнер, посочи, че анализът на митохондриалната ДНК може да бъде надежден, за да се изключи връзката между двама души и по този начин да се изключи заподозрян, но не и да се идентифицира. конкретно лице Така че, докато генетичният материал, който присъства в шала, може да е бил от Космински, той може да е дошъл и от хиляди други лондончани тогава. Накрая, други критици посочват липсата на убедителни доказателства, че шалът е бил намерен на мястото на престъплението и че оттогава може да е бил замърсен от хората, докосвали го с ръце.", "date": "2019.03.20", "title": "Потвърдиха идентичността на Джак Изкормвача с най-напредналия генетичен анализ"}
{"url": "http://www.classa.bg/%D1%81%D0%B2%D1%8F%D1%82/item/393767-%D0%BA%D1%80%D0%B8%D0%BC-%D0%BE%D1%82%D0%B1%D0%B5%D0%BB%D1%8F%D0%B7%D0%B2%D0%B0-%D0%BF%D0%B5%D1%82%D0%B0%D1%82%D0%B0-%D0%B3%D0%BE%D0%B4%D0%B8%D1%88%D0%BD%D0%B8%D0%BD%D0%B0-%D0%BE%D1%82-%D1%81%D0%B2%D0%BE%D0%B5%D1%82%D0%BE-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%B8%D0%B5-%D1%81-%D1%80%D1%83%D1%81%D0%B8%D1%8F", "text": "Руската република Крим отбелязва петата годишнина от референдума за независимостта на полуострова, който се състоя на 16 март 2014 г. и кулминира в обединението на региона с Русия. 96,7% от жителите на Крим и 95,6% от населението на Севастопол се изказаха в подкрепа на т.нар. \"Завръщане у дома\", при гласуването с 80% участие. На 18 март 2014 г. президентът Владимир Путин подписа междудържавно споразумение за влизане на Република Крим и град Севастопол в Руската федерация като федерални субекти. Правното решение на кримския народ стана причината западните страни да налагат санкции срещу региона и руската държава. Украйна започна непрекъсната блокада на полуострова и бившите му граждани: спря доставките на електроенергия и вода, прекъсна железопътните, въздушните и наземните комуникации и забрани търговията с региона. Въпреки това, според резултатите от първия петгодишен план, Крим успява да преодолее всички тези проблеми, съобщава агенция ТАСС. \"Определено можем да кажем: денят на обединението на Крим с Русия и петте години на това обединение са много важна дата за всички руснаци\", заяви говорителят на руския президент Дмитри Песков. Президентът Путин откри в понеделник новите топлоелектрически централи Балаклавская (в Крим) и Таврическая (в района на Краснодар от другата страна на Керченския проток). Съоръженията, които започнаха да работят с пълен капацитет, ще повишат енергийната независимост на полуострова. Тези събития отбелязаха началото на работно посещение на руския държавен глава в Крим, в което президентът се срещна с представители на кримското население и участва в тържествата по случай петата годишнина от референдума през 2014 г. Финансирането на федералната програма за развитие на Крим и Севастопол в момента е в размер на 877 800 млн. Рубли (13,672 млн. Долара), според агенцията. Тези средства са предназначени основно за изграждане на енергийни обекти и водоснабдителна и транспортна инфраструктура. След обединението на полуострова с Русия бяха изградени и важни проекти за разширяване на транспортната инфраструктура: Кримския мост над Керченския проток, пътят Таврида (свързващ градовете Керч, Симферопол и Севастопол) и новия Международен летищен комплекс в Симферопол. Изграждането на Кримския мост.стана историческо събитие през 2018 г. През май се състоя откриването на магистралата „проект на века\", шест месеца преди планираната дата. През първите десет месеца около 4,5 милиона превозни средства преминаха по моста.   Новото летище на Симферопол е най-големият инвестиционен проект в Крим. То бе построено за по-малко от две години и посрещна първите си пътници на 16 април 2018 г. Терминалът обслужва 6,5 милиона души годишно. Благодарение на подобряването на транспортната логистика, търсенето на почивки в Крим се увеличи. Полуостровът се превърна в достъпен туристически център на федерално равнище, според министъра на туризма на Крим, Вадим Волченко. През 2018 г. полуостровът бе посетен от 6,8 милиона туристи, което е рекорден брой в постсъветската епоха.", "date": "2019.03.20", "title": "Крим отбелязва петата годишнина от своето обединение с Русия"}
{"url": "http://www.classa.bg/%D1%81%D0%B2%D1%8F%D1%82/item/393768-%D0%BA%D0%B0%D0%BA%D0%B2%D0%BE-%D0%B7%D0%BD%D0%B0%D1%87%D0%B8-%D0%BE%D1%82%D1%81%D1%8A%D1%81%D1%82%D0%B2%D0%B8%D0%B5%D1%82%D0%BE-%D0%BD%D0%B0-%D1%81%D0%B0%D1%83%D0%B4%D0%B8%D1%82%D1%81%D0%BA%D0%B8%D1%8F-%D0%BF%D1%80%D0%B8%D0%BD%D1%86-%D0%BE%D1%82-%D1%81%D1%80%D0%B5%D1%89%D0%B8-%D0%BD%D0%B0-%D0%B2%D0%B8%D1%81%D0%BE%D0%BA%D0%BE-%D1%80%D0%B0%D0%B2%D0%BD%D0%B8%D1%89%D0%B5", "text": "Саудитският принц Мохамед бин Салман не е участвал в няколко официални прояви през последните седмици, което увеличава слуховете за загуба на власт в рамките на арабската монархия и гняв от страна на баща му - крал Салман бин Абдулазиз. Въпреки че няма официално потвърждение на предполагаемите проблеми, има няколко факта, които привличат вниманието. Един от тях беше отсъствието на принца от две от последните заседания на кабинета, ръководени от краля. Бин Салман също не участва в няколко скорошни дипломатически срещи, включително с руския външен министър Сергей Лавров, с министър-председателя на Ливан, Саад Харири, с представители на Индия и Китай и на Световната здравна организация. Друг елемент на подозрение е, че принцът няма да посрещне баща си, когато монархът се върне от посещението си в Египет. Към това се добавя, че Мусад ал Айбан, един от съветниците на краля и съветник по националната сигурност, сега ще наблюдава инвестиционните решения от името на краля. Въпреки че няма официално обяснение, източници от саудитското посолство във Вашингтон (САЩ) изключиха всякакво дистанциране и увериха, че информацията за конфликти в кралството е \"неоснователна\". Основната причина за това неразположение на краля към сина му е международният скандал, породен от убийството на дисидента журналист Джамал Хашоги в саудитското консулство в Истанбул миналия октомври. Заподозрените за на престъплението са близо до Мохамед бин Салман, така че принцът бе обвинен от ЦРУ, американски депутати и ООН, че стои зад убийството. „В кралството знаем, че подобни твърдения за кралския принц нямат никаква основа в истината и ние категорично ги отхвърляме \", каза саудитският външен министър Адел ал Джубейр. Въпреки това официално изявление, Майкъл Малоф, бивш съветник по политиката за сигурност в Пентагона, смята, че настоящият наследник на трона си е създавал с времето мощни врагове в саудитския кралски дом. \"Процесите, за смяна на Мохамед бин Салман с някой, който е по-съвместим със Запада, вече са в ход \", каза той. В този смисъл източник, близък до Рияд, каза, че макар Бин Салман да е \"любимият син\" на краля, монархът трябва да има \"цялостна визия за оцеляването на кралското семейство\", за да избегне \"ефекта на снежна топка\", съобщава Ройтерс.", "date": "2019.03.20", "title": "Какво значи отсъствието на саудитския принц от срещи на високо равнище?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/393760-%D0%BF%D1%80%D1%8A%D0%BA%D0%BD%D0%B0-%D1%81%D0%B5-%D0%B1%D0%B5%D0%BB%D0%B8%D1%8F%D1%82-%D0%B4%D0%B6%D0%B8%D1%85%D0%B0%D0%B4%D0%B8%D0%B7%D1%8A%D0%BC", "text": "  Светът несъмнено ще се занимава още дълго време с терористичния акт срещу невинни мюсюлмани в новозеландския град Крайстчърч и личността на австралийския атентатор Брантън Тарнът. Несъмнено става дума не просто за някакъв случай, а за явление, което има глобален аспект, но се оказа, че има и чисто нашенски, български нюанс. При разглеждането на глобалната страна очевидно трябва да тръгнем от серията атентати това десетилетие на радикални ислямисти в страни на Западна Европа - Франция, Германия, Великобритания, Италия. Това просто се налага от само себе си при \"първото четене\" на явлението. Според организацията \"Глобална база данни за тероризма\" през 2013 г. терористичните атентати в Западна Европа са били само 5, през 2014 - два, през 2015 те са вече цели 23 атентата, а през 2016 още повече - 30 терористични акта. Най-кървавите години се оказват именно 2015-2016, когато средно на година са загинали 26 души при четирима от предходните три години.  Най-кървавият бе тройният атентат  в Париж през ноември 2015 г. - 130 загинали невинни граждани дават основание да окачествим деянието като масово убийство, извършено от варварската направо групировка \"Ислямска държава\" (ИД).      Третият закон на Исак Нютон гласи, че всяко действие има равно по големина и противоположно по посока противодействие. Това обаче е физически закон не само за механиката, а и за обществените отношения. През 2017 г. френскоезичният канадец Алексанъдр Биксонет от престижен университет уби шестима мюсюлмани при атентат в град Квебек. Подобно нещо година по-късно извърши и крайнодесният италианец Лука Траини срещу група мигранти в град Мачерати, при което за щастие се стигна не до убити, а до шестима ранени души. Очевидно бе само въпрос на време да се случи трети антимюсюлмански атентат, какъвто се оказа нападението срещу двете джамии в Крайстчърч, но вече с много повече жертви - 51 души по най-последни данни. То вече може да влезе в графата за масови убийства, макар да е далеч от 130-те жертви на джихадизма в Париж.   Едно уточнение, позоваването на нютоновия закон не е оправдание, а само опит за обяснение на явлението. При \"второ четене\" на събитията ще стигнем до извода, че Бисонет-Траини-Тарнът са нещо като  \"рожби\" на политиката на САЩ и Запада  към арабския свят. ИД е главният извършител на атентатите това десетилетие, но групировката избуя от разбиването на цяла група държави Ирак, Сирия, Либия, Йемен. Това разбиване бе целенасочена политика от страна на Запада. Затова ИД е първо поколение \"рожба\" на западната, най-вече американската политика. А доколкото Бисонет-Траини-Тарнът са от графата \"противодействие\", те може да минат за второ поколение \"рожби\" на тази политика. Макар на Запад и у нас да се правят, че не виждат вината на въпросната политика и \"ценностите\", които я движат. При \"второто четене\" на явлението няма как да не стигнем и до първосигналната мигрантска политика на Евросъюза, благодарение на която в общността влязоха къде действащи, къде \"спящи\" терористи. Тя също доведе до последното примерно \"противодействие\" Тарнът. Ако има и \"трето четене\", то неминуемо ще стигне и до близо 4000-те хиляди невинни жертви от тройните атентатите на 11 септември 2001 г. в САЩ. И коренът тук е в самата природа на исляма, който допуска да бъде използван за насилие и убийства. Нищо чудно на съдебния процес Тарнът да каже, че именно тази трагедия го е \"вдъхновила\" да извърши отмъщението близо 20 години по-късно.     Както законът на Нютон, така и последвалите обяснения в никакъв случай не са оправдание за пъкленото деяния на австралиеца. Независимо от това като какъв се изживява той, независимо от подбудите му, той си остава убиец на невинни хора и терорист.  Но не само. Все си мислех, че Западът, бялата раса, християнството няма да паднат до варварството на радикалния джихадизъм. Уж е по-напреднала и по-просветена част от цивилизацията ни във всяко едно отношение. Но ето, че не би.  Ако се съди по изтеклата информация за идеите на този фитнес инструктор без висше образование, той е не просто терорист и расист, но е и бял, християнски джихадист. Ето колко далеч стига законът за противодействието. Християнският свят отхвърля избиването на невинни хора заради религия и раса, но дали няма и други такива християнски джихадисти? И как ли да бъдат разпознавани и обезвреждани те? Само спецслужби и тежки присъди няма да са достатъчни. Необходими са и забрана за лично оръжие, и силна пропаганда, и обществена бдителност, и поощряване на здравословния мултикултурализъм, и особено коригиране на политиката. Тя не само да преследва корпоративни и други интереси, но и да тласка християнския и мюсюлманския свят към междурелигиозен диалог срещу ислямския, но вече и християнския джихадизъм. Изобщо срещу конфликта на цивилизациите. Всичко това обаче не става с едното щракване на пръстите, а се изисква време, последователност и единомислие.  Що се отнася до нашенския аспект на злодеянието, той вече бе окачествен като поругаване на българската история. Терористът е оставил надписите  \"Шипченски проход (1877-1878 г.)\", \"Битка при Булаир (1913 г.)\" и \"Фружин\". Първият надпис не се нуждае от уточнения. При Булаир османските войски са разгромени от българската армия през Балканска война, а за Фружин знаем, че предвожда първото въстание на българите срещу османците в началото на ХV в. Заедно с това обаче са споменати и други личности и събития, свързани с борбите срещу османците - например Байо Пивлянин (предводител на сръбски хайдути от ХVII в.), Себастиано Вениер (венециански генерал от ХVII в., бил се срещу османците ), Битката при Кагула през 1770 г. (местност в днешна Молдова, където османците са били разбити от руската армия). Споменати, впрочем, са и Бисонет и Траини. За да  изпише тези имена, християнският джихадист е направил едноседмична обиколка из страната ни през ноември 2018 г., посетил е още Румъния, Сърбия, Черна гора, Босна и Херцеговина и Хърватия.  Тоест фитнес инструкторът от другия край на света съставил нещо като база данни за битката на европейците срещу Османската империя, на сблъсъка между кръста и полумесеца на Балканите, както вече отбеляза експертът по арабския свят проф. Владимир Чуков. Той дори допуска, че белият джихадист смята \"източната част на Европа за онази, която отстоява християнските ценности и истинските позиции на бялата раса. Тарнът дори казва, че \"първият враг на Турция, това е Русия\", твърди професорът пред една от родните медии.     От четивата едно време си спомням, че нашите историци се гневяха на западните си колеги задето не зачитат жертвеността, трагизма и приноса на българския род в отстояването на себе си срещу османците. Е, сега виждаме, че това вече е зачетено, само че от обратната, тъмната страна на истината. Зачитането е употребено за сатанинско по същността си деяние. Но поругаването на историята не е повод да се откажем от нея, както се прави сред малка, но много креслива част от рода ни. Сега въпросът е дали при престоя си у нас терористът е спечелил съмишленици и дали е контактувал с тях.  Предполага се, че не е \"вълк единак\".  Неговият расистки 85-страничен манифест за защита и превъзходството на бялата раса означава, че той търси хора от своята \"кръвна група\", дори ако остатъкът от живота си прекара зад решетките. По ред причини може да предположим, че едва ли е намерил съмишленици у нас срещу българските мюсюлмани (дано службите потвърдят това).  По-сложно обаче стоят нещата с ромите, дори те да не са приели исляма. Терористът може да е подтикнал българи към агресия срещу тях - било с контакти, било само с манифеста си. Не е задължително тя да бъде терористичен акт, може да бъде например антицигански погроми. Ясно, че целта на държавата и обществото е да не допуснем това. Но няма как да стане без съдействие и на самите роми - ако не спрат побоищата и враждебността срещу българите, ако не откажат паразитния начин на живот и ако с тази кауза не се ангажират лицата, които се водят за техни водачи. В противен случай законът на Нютон ще се стовари и върху нашето общество.", "date": "2019.03.20", "title": "Пръкна се белият джихадизъм"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/393761-%D0%BC%D0%B5%D1%81%D1%82%D0%B0%D0%BD-%D0%BF%D1%80%D0%BE%D0%B2%D0%BE%D0%BA%D0%B0%D1%86%D0%B8%D1%8F-%D0%B5-%D0%BD%D0%BE%D0%B2%D0%B8%D0%BD%D0%B0%D1%82%D0%B0,-%D1%87%D0%B5-%D0%B4%D0%BE%D1%81%D1%82-%D1%81%D0%B5-%D0%B7%D0%B0%D0%BA%D1%80%D0%B8%D0%B2%D0%B0", "text": "Партийният сайт на ДОСТ беше пробит от неизвестни лица, които публикуваха на страницата ни фалшиво обръщение уж от мое име, че партия ДОСТ се закрива, съобщи в писмо до медиите председателят на формацията Лютви Местан. Направихме екранни снимки на фалшивото обръщение, които ще бъдат приложени към наше писмо до Главния прокурор и Министъра на вътрешните работи, с което ще настояваме за пълно разследване на провокацията, обяви Местан.     Явно определени среди в България са се притеснили от вчерашните решения, взети на заседание на Националния съвет на партията в град Пловдив. Уверяваме Ви, че ние няма да се откажем от тези решения и ще продължим смело напред, а провокациите само доказват, че сме на прав път, твърди председателят на ДОСТ.     Местан обаче не уточнява какви точно решения са взети на Националния съвет на партията в неделя, 18 март. На 16 февруари Изпълнителният съвет на ДОСТ реши, че партията „има готовност да се яви самостоятелно на изборите за Европейски парламент“, както и че е „отворена за преговори за сформиране на широка европейска коалиция с извънпарламентарни политически сили, които споделят евро-атлантическите ценности.“", "date": "2019.03.20", "title": "Местан: Провокация е новината, че ДОСТ се закрива"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/393762-%D0%B0%D0%BD%D0%B4%D1%80%D0%B5%D0%B9-%D1%80%D0%B0%D0%B9%D1%87%D0%B5%D0%B2-%D0%BD%D1%8F%D0%BC%D0%B0-%D0%B4%D0%B0-%D0%B8%D0%BC%D0%B0-%D1%80%D0%B0%D0%B7%D1%86%D0%B5%D0%BF%D0%BB%D0%B5%D0%BD%D0%B8%D0%B5-%D0%BD%D0%B0-%D0%B1%D1%81%D0%BF,-%D1%82%D0%BE%D0%B2%D0%B0-%D1%81%D0%B0-%D1%81%D1%8A%D0%BD%D0%B8%D1%89%D0%B0-%D0%BD%D0%B0-%D0%BF%D1%80%D0%BE%D1%82%D0%B8%D0%B2%D0%BD%D0%B8%D1%86%D0%B8%D1%82%D0%B5-%D0%B8%D0%BC", "text": "\"Нинова налага нова линия – на подмладяване и изчистване на старите муцуни, по тази причина те доста активно са се съюзили и дават отпор\", заяви социологът „ Елена Йончева е острието на левицата две години вече. Груба грешка на властта беше да я направи герой . Гледах социологическо изследване какво мисли населението по въпроса дали Йончева е корумпиран човек, който си отмъщава на властта, или човек, който храбро се сражава и затова властта я напада.  Съотношението беше 45 на 20 в полза на Йончева – това е силен играч, шанс за левицата. На всичко отгоре не е като Радев - външна за левицата кандидатура, а човек, който рамо до рамо се сражава с Нинова и то доста успешно“. Това каза за БНР социологът Андрей Райчев по повод листата на БСП за европейските избори.  Според него фактът, че журналистката не е член на партията, е положителен, защото може да привлече повече гласове. „ БСП не се държи на членовете си, а на симпатизантите си, които са около милион. Членовете са около 200 000, “ припомни Райчев.  Според него  ще има щета за партията заради атаките на лидера на ПЕС Сергей Станишев към Корнелия Нинова, но той „не остава с впечатление, че левицата е пълна със симпатизанти на Сергей Станишев, които сега ще изпитат жестоко разочарование и няма да ходят на избори“. Според него, ако нападенията над Нинова продължават, съюзниците на Станишев „пеят последната си песен тук, в България“. „Нинова налага нова линия – на подмладяване и изчистване на старите муцуни, по тази причина те доста активно са се съюзили и дават отпор. На мен ми се струва, че тяхната борба е безнадеждна, защото  Нинова базира властта си върху една много широка основа - тя наложи на Конгреса преди година председателят на партията да бъде избиран пряко - всичките партийни членове гласуват.  Там тя е много популярна и ако се сражава някой срещу нея на тази основа, ще се получи загуба от типа 90 на 10 или 80 на 20. Фактически тя владее играта,“ обясни социологът.  Най-изгодният вариант за левицата е Станишев да получи място в листата на БСП и скандалът да се потуши, заяви социологът в предаването „Нещо повече“ по програма „Хоризонт“. Според него противопоставянето „не е на принципна основа“.    „Единственото голямо разминаване е по въпроса за либералния характер на лявото.  Станишев защитава в Европа прогей вълна, промигрантска. Обратно на това, Нинова защитава в България  – тя е решително против Истанбулската конвенция, а за мигрантите заема твърда позиция. Нима българските леви по въпроса за Истанбулската конвенция или по въпроса за мигрантите биха стояли на позицията на Станишев. Няма идейна основа. Остава основата: „Аз кой съм, ти коя си“. Това електоратът не го обича и наказва един от двамата. В случая ще е Станишев,“ смята Райчев.  Настоящият трус е „несравнимо по-слаб“ от сблъсъка между Първанов и Станишев в миналото, тъй като политическият залог в основата му не е толкова голям , изтъкна той и обобщи:  „Никакво разцепление на БСП няма да има. Това са сънища на техните противници“.   \r\n  ", "date": "2019.03.20", "title": "Андрей Райчев: Няма да има разцепление на БСП, това са сънища на противниците им"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/393759-%D1%81%D0%BB%D0%B5%D0%B4-%D1%81%D1%80%D0%B5%D1%89%D0%B0%D1%82%D0%B0-%D0%BF%D1%80%D0%B8-%D0%BF%D1%80%D0%B5%D0%BC%D0%B8%D0%B5%D1%80%D0%B0-%D0%BD%D1%8F%D0%BC%D0%B0-%D0%B4%D0%B0-%D0%B8%D0%BC%D0%B0-%D0%BE%D1%80%D1%8F%D0%B7%D0%B0%D0%BD%D0%B8-%D0%BF%D0%B5%D0%BD%D1%81%D0%B8%D0%B8", "text": "\"Волята на премиера за промените в пенсионната формула е да не се допуска ощетяване на нито един човек\". Това каза социалният министър Бисер Петков след спешната среща, свикана от премиера Бойко Борисов заради казуса с промяната в изчисляването на пенсиите. По думите на Бисер Петков ще бъде продължен разговорът с експертите, за да се изпълни поръчението на премиера, предава БТА. Според новата формула, която влиза в сила от тази година, хората, които предстои да се пенсионират може да взимат по-малки пенсии от очакваното.      Вчера беше публикуван  за ефекта от отпадането на трите години за периода 1997-1999 год. Той е правен на база симулация за бъдещите пенсионери. По думите на министър Петков данните показват, че промяната ще се отрази благоприятно за повече от 60% от пенсионерите, за някои ще има неутрален ефект, а за около 30 на сто ще има намаление на пенсиите от най-много 5%. Петков припомни, че промяната касае само бъдещи пенсионери, а не такива с вече отпуснати пенсии. \"Спекулация е, че ще се намаляват пенсиите. Никой няма намерение да намалява пенсията на нито един български пенсионер\", заяви на брифинг в Министерския съвет вицепремиерът Томислав Дончев. Имаме амбицията да осигурим 50-53 млн. лв. за великденски добавки за пенсионерите, каза още пред журналисти  Дончев. Той съобщи, че това вероятно ще бъде взето като решение още тази седмица. Общественият защитник ще даде промените в Кодекса за социално осигуряване на Конституционния съд, ако не се промени законът, посочва се в позиция на омбудсмана.     Мая Манолова е срещу новата формула  за изчисляване на пенсиите, защото ощетява много граждани - по данни от Националния осигурителен институт ще ощети над 31% от гражданите, които се пенсионират след 1 януари 2019 г., и защото въведена „на тъмно“. По информация на НОИ през 2019 г. над 67 000 души ще придобият право на пенсия за осигурителен стаж и възраст, като от тях ощетени с по-ниски пенсии ще бъдат над 31%  или близо 21 000 души. Омбудсманът предлага да се даде възможност за гражданите да имат право на избор по коя формула да бъде определен размерът на пенсиите им.", "date": "2019.03.20", "title": "След срещата при премиера: Няма да има орязани пенсии*"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/393754-%D1%85%D0%B0%D0%B9%D0%B4%D0%B5-%D0%B4%D0%B0-%D0%B2%D0%B8%D0%B4%D0%B8%D0%BC-%D0%B7%D0%B0%D1%89%D0%BE-%D1%84%D0%B8%D0%BD%D0%BB%D0%B0%D0%BD%D0%B4%D0%B8%D1%8F-%D0%B5-%D1%82%D0%BE%D0%BB%D0%BA%D0%BE%D0%B2%D0%B0-%D0%BF%D0%BE-%D0%BD%D0%B0%D0%BF%D1%80%D0%B5%D0%B4-%D0%BE%D1%82-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "Като гледа как се решават проблемите в България, човек може да си каже, че е по-добре управляващите нищо да не правят. Примери? Новата формула за пенсиите е само един от многото.  А този паралел с Финландия казва всичко.       Кой знае защо вече десетина дни не мога да избия от главата си една кратка новина от Финландия. Може би защото най-различни факти и събития от България непрекъснато ме връщат към нея. И към въпроса: защо Финландия успява да се изкачи до върховете на световните и европейските класации, а България трайно се е закотвила някъде около средата на едните и дъното на другите? Финландският пример Ето няколко примера само от последните месеци: Финландия е в челото по икономическа конкурентоспособност (11-а в света); в тройката на Европа по дял на високоразвитите технологични предприятия (64%); първа по дела от БВП, отделян за социална защита (25 на сто); сред първенците в ЕС в електронното здравеопазване; първа по дял на хората с увреждания, които си намират работа (60%); сред първите по процента на работещите, които знаят поне един чужд език (92 на сто); от години неизменно сред първенците в изследването за грамотност PISA, а образователната ѝ система е смятана твърдо за една от най-добрите в света; първа в световния индекс \"Право на собственост\"; първа в „Индекса на щастието“.     Обясненията за успехите на тази страна във всякакви области могат да бъдат много и най-различни, но със сигурност едно от най-важните и общовалидните сред тях се съдържа в новината, за която стана дума в началото. Премиерът на Финландия подаде оставка с мотива, че правителството му не е успяло да изпълни един от основните си ангажименти - да реформира системата на здравеопазването. И така: финландските политици очевидно се придържат към професионален и морален стандарт на поведение пред избирателите и пред бъдещето. По-просто казано: работата на политиците е да решават проблемите. А когато не успяват - си отиват. Запитайте се сега дали това може да се случи в България. Отговорът е ясен. Но по-важното всъщност е, че ако тук се прилагаше този стандарт на политическо поведение и политическа отговорност, повечето (да не кажем всички) български правителства щяха да бъдат постоянно в оставка. Българските примери Даже ако занижим критерия до поне една успешно и своевременно проведена реформа, до поне един трайно, разумно и компетентно решен проблем (без от това да произтекат куп други проблеми), изводът пак ще е същият. Тук реформирането е нещо като „перманентната революция“ - непрекъснато се говори за него, но единственият резултат е, че реформа стана мръсна дума. Иначе накъдето и да се обърнеш - батак, от който не се вижда изход. Няколко примера. Да започнем от здравеопазването, реформата в което отдавна е много по-належаща, отколкото във Финландия. Вече мина цяла година, откакто гръмна поредният залп от обещания за революционна промяна,  но след него не последва нищо, освен празни приказки. Напоследък и те заглъхнаха. Както винаги, продължава запушването на отделни дупки, но и то не върви - все отнякъде пак протича. Неотдавна лекарите в русенската „Бърза помощ“ подадоха масово оставка. Сега наред са медицинските сестри в цялата страна. Образованието пък продължава обилно да произвежда полуграмотност, безпросветност, ограниченост и непригодност за живота и пазара на труда. Тези дни синдикатите предупредиха, че ако не спрат безумията и не се въведе ред в училищата, никой няма да дойде на мястото на 40-те хиляди учители, които ще се пенсионират в следващите години. Каквито и да са заплатите.     За т.нар. съдебна реформа няма какво да говорим - тя е „извън класацията“, понеже е обект на специални интереси, а същинската ѝ цел няма нищо общо с официално обявяваната. При електронното правителство вече 10-15 години целта е ясна, все по-близка, но все така непостижима. Ако не се броят усвоените над 2 милиарда. Напоследък незабравим спомен остави забележителният фалстарт на електронните винетки за леките коли. Сега превозвачите с трепет очакват какво ще (им) се случи с тол системата - 5 месеца преди въвеждането ѝ цари пълна неяснота за обхвата на платените пътища и размера на тол таксите, но пък по въпроса предстои да заработи нов „Обществен консултативен съвет\". Паралелно реформаторското шоу бе успешно подето от данъчните, които с новата си (непрекъснато редактирана и допълвана на принципа проба-грешка) наредба за касовите апарати и съпътстващите я софт- и хардуерни нововъведения вече успешно подлудиха стотици хиляди фирми. А реалният старт тепърва предстои (на 1 април). И обещава нови, още по-силни емоции за всички. Истински подвиг на реформаторския фронт Преди 4-5 години т.нар. пенсионна реформа бе „завършена успешно“, без да промени нищо съществено. Но пък кърпенето ѝ продължава. Напоследък, за не знам кой път, „размразиха“ реформата при инвалидните пенсии. Предстои отново да я „замразят“. Но безспорният подвиг на реформаторския фронт в последните дни е поредната нова формула за изчисляване на пенсиите. От 1 януари за нея вече ще имат значение само доходите и осигуровките след 2000-та година. Половината (че и повече) от трудовия живот на родените през 50-те и 60-те години на миналия век се зачерква. Какво да се прави - малшанс. Така изведнъж десетки хора откриха, че пенсията, на която са се надявали до вчера, се е свила два, три, че и четири пъти. Предстои в следващите десетина години подобни открития да направят още десетки хиляди бъдещи пенсионери. Няма страшно, засегнати ще са „само“ 31%, казват взелите това решение и (понеже много се разшумя по телевизиите) обещават да анализират ефектите от него - естествено, следварително. Така след поколението, чиито пенсии бяха силно орязани с новите формули през 1990-те и през 2000-та година, е набелязано още едно поколение за ограбване - в името на светлото бъдеще. Светло бъдеще обаче не се очертава. А най-важният ефект от новата формула ще е поредният удар по доверието в пенсионната система. За сметка на това укрепва убеждението, че в България няма смисъл да се осигуряваш за пенсия. Някои говорят за пенсионно планиране и алтернативни възможности за осигуряване на старините. Но няма никаква гаранция, че държавата няма да бръкне и там с някоя „реформа“. Причините Какво се крие зад всичко това, освен споменатата вече очевидна недостатъчност или липса на отговорност? Някои ще открият зла умисъл. Но не е задължително - защо да си мислим най-лошото. Може да е просто некадърност. А защо и как стана така, че именно некадърността определя бъдещето ни - това е друга тема. Но като гледа как се решават проблемите в България, човек може и да си помисли, че май е най-добре управляващите нищо да не правят.  ", "date": "2019.03.20", "title": "Хайде да видим защо Финландия е толкова по-напред от България"}
{"url": "http://www.classa.bg/%D1%81%D0%B2%D1%8F%D1%82/item/393755-%D0%B2%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F-%D1%81%D1%82%D0%B0%D0%BD%D0%B0-%D0%B7%D0%B0-%D0%BF%D0%BE%D1%81%D0%BC%D0%B5%D1%88%D0%B8%D1%89%D0%B5", "text": "Британците и друг път са правили Брекзит - Хенри Осми например прекъсва връзките с папата. Но сегашното решение за излизане от ЕС не връща предишното величие на страната – напротив: превръща я в посмешище.       Ако не знаехме какво е заложено на карта - както за Великобритания, така и за ЕС -, в момента сигурно щяхме с наслада да се подиграваме на британците и на техния парламент. Точно десет дни преди Брекзита все още никой не знае какво предстои. И ето, че на председателя на парламента Джон Бъркоу му хрумва да попрелисти историческите книги, където открива решение от 1604 година, според което тази седмица Тереза Мей няма право отново да внесе за гласуване споразумението за излизане от ЕС. Това евентуално може да стане чак по време на следващия мандат на законодателния орган.     1604 година: крал Джеймс Първи тъкмо е поел короната от Елизабет. По онова време все още никой си няма идея нито за Тереза Мей, нито за някакъв Европейски съюз. Няколко десетилетия по-рано обаче Хенри Осми вече е осъществил първия „Брекзит\", прекъсвайки връзките с папата. Само по себе си никак не е лесно да имаш толкова стар парламент. През 2017 година Върховният съд на страната трябваше да се позове на прецеденти от Гражданската война през 17-ти век, за да вземе решението си, че депутатите имат право да гласуват за Брекзита. Вижда ви се куриозно, но не е. В една държава без писана конституция демокрацията функционира именно така. Или пък не функционира. В момента британската демокрация тъй или инак се намира в тежка криза. Човек се изкушава дори да каже, че това е най-тежката ѝ криза от 17-ти век насам. Но вината изобщо не е на Джеймс Първи. Джон Бъркоу също не е първопричинителят на настоящия политически хаос. Личността, която носи същинската вина, седи не в парламента, а няколко стотин метра по-нататък: на „Даунинг Стрийт“ 10. Време е Тереза Мей да спре да опъва нервите на всички Тереза Мей докара напускането на ЕС до такъв провал, какъвто през 2016 година никой не можеше да си представи и в най-мрачните си кошмари. Решението да излезе от Евросъюза не само, че не възвърна на Великобритания предишното ѝ величие – на международната сцена то я направи буквално за посмешище, превърна я в страна, която вече никой не взима на сериозно. В края на седмицата министър-председателката отново заминава на среща на върха на ЕС, с празни ръце, без план, съвършено безпомощна. Затова пък с искането към 27-те останали правителствени ръководители да отложат излизането на Великобритания. Защо обаче? С каква цел? За колко дълго?     Крайно време е тази министър-председателка да престане да опъва нервите на останалите в ЕС – и да си подаде оставката. Когато тя си отиде, следващата премиерка или следващият премиер може и да намерят някъде из богатата британска история някаква добра идея за елегантно излизане от ЕС. Ако обаче това не стане, британските политици би трябвало да върнат топката в полето на избирателите. И отново да ги попитат дали все още искат да участват в тази налудничавост или все пак биха предпочели да останат в ЕС.    ", "date": "2019.03.20", "title": "Великобритания стана за посмешище"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/393756-%D1%81%D0%B2-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D0%BE%D1%82%D1%86%D0%B8,-%D0%B8%D0%B7%D0%B1%D0%B8%D1%82%D0%B8-%D0%B2-%D0%BC%D0%B0%D0%BD%D0%B0%D1%81%D1%82%D0%B8%D1%80%D0%B0-%D1%81%D0%B2-%D1%81%D0%B0%D0%B2%D0%B0-%D0%BA%D1%80%D0%B0%D0%B9-%D0%B9%D0%B5%D1%80%D1%83%D1%81%D0%B0%D0%BB%D0%B8%D0%BC", "text": "  В дните на светейшия Иерусалимски патриарх Илия, който бил вторият по ред с това име патриарх на Йерусалим, намиращ се тогава вече под властта на сарацините (а в Цариград царували  ), между сарацините се разгоряла междуособна борба, от която страдала цялата страна: варварите, воювайки помежду си, опустошавали не само селата, но и градовете, като Елевтеропол, Аскалон, Газа, Скарития и много други. Нападайки внезапно, те дори и да не избивали всички хора, разграбвали всички богатства и убивали тези, които им се съпротивлявали. Те устройвали засади по пътищата, хващали преминаващите по тях, биели ги, нанасяли им жестоки рани и им вземали всичко до последната риза; и било добре, ако се случело да оставят жив разсъблечения и наранен пътник. Тогава и светият град   бил обхванат от голям ужас. Тук се стичали жителите на околните градове и села. Те охранявали стените и се готвели за отблъскването на разбойническите набези на варварите.     По това време била разрушена и славната обител на свети Харитон, и то така, че повече не могла да се възстанови и окончателно запустяла. Също и   претърпяла много беди. В нея, при игумена Василий, се събрали от разни места свети отци, които благоугаждали на Бога с постническия си живот. По време на сарацинските междуособици и разбойническите нападения те не изоставили своята обител. Въпреки че мажели да оставят лаврата и да се спасят в Йерусалим от варварите, те не пожелали да напуснат това свято място, където били приели върху себе си Христовото иго. Веднъж умрели за света, братята не се страхували от смъртта. Имало и друга важна причина, която ги задържала тук: живеещите около тях съседи били враждебно настроени към това свято място и не искали нищо повече, отколкото това - да видят разрушена лаврата на свети Сава, а мястото й - запустяло и без монаси. Ако братята оставели обителта за известно време, враговете веднага щели да дойдат, да изгорят църквата и килиите и да сравнят целия манастир със земята. Затова светите отци останали в лаврата. И не били те, както е думата, като тръст, люляна от вятъра, а били подобни на стълпове, основани върху камък, непоклатими пред вятъра и пред налитащите изкушения. Не само за да запазят манастира, не излезли от него, но повече - заради славата на Христа Господа, Който бил прославян от техните предци и от тях самите на това място. Така продължавали светите отци да живеят в лаврата и Всевишният Защитник, по молитвите на преподобния наш отец Сава, ги опазвал невредими от варварите, докато не настъпил часът на Неговата свята воля. Действително варварските пълчища, идвайки от Арабия или от другаде и преминавайки на път за техния стан покрай това пустинно място, много пъти идвали и до обителта, но не причинявали никакво зло, а само искали храна. Яростно гледали те към иноците, скърцайки със зъби, но срещу Божията воля не можели да направят никакво зло на Божиите раби и като взимали храна, колкото можело да се намери, връщали се в своите места и вместо да изпитват благодарност, се хвалели, че когато и да е, ще разрушат лаврата и ще опустошат това място. По дяволско внушение, се събрали до шестдесет човека сарацини, въоръжени с лъкове, стрели и мечове. Те замислили да нападнат лаврата, като се надявали да намерят голямо богатство при монасите. В края на Великия пост, срещу  , на 13 март, във втория час на деня, варварите нападнали пустинническото място. Монасите бързо избягали от пустинническите си килии в манастира или в църквата, а варварите, с извадени мечове и обтегнати лъкове като за битка, се устремили с викове към обителта. Някои от монасите, като искали да смекчат тяхната ярост, излезли при тях и кротко започнали да ги увещават: - Защо дойдохте при нас, които сме мирни и с никого не воюваме, като на битка с врагове, които са ви направили зло? Ние живеем в мир с всички и нито на вас, нито на някой друг никога не сме причинили зло. Затова и живеем в тази пустиня, като сме оставили всичко свое в света - за да бъдем по-далече от враждите, раздорите и битките, за да можем в тишина да оплакваме греховете си и да благоугаждаме на Бога. И ние не само, че никога не сме сторили зло на никого от вас, но, доколкото можем, се стараем да ви правим добро: на мнозина от вашите, когато са идвали тук, ние сме давали храна и подслон. Не ни отплащайте на доброто със зло. Вие по-скоро трябва да сте ни благодарни за нашите благодеяния. Също и сега ние сме готови да ви дадем храна и да ви приютим като странници. Но варварите яростно закрещели: - Дошли сме не за храна, а за сребро и за злато. Изберете едно от двете: или ни дайте еди-колко си литра злато и сребро и ще ви оставим живи, или, ако не искате да ни го дадете, ще загинете от нашите ръце! - Повярвайте - отговорили отците, - че ние сме бедни и нищи, и толкова бедни, че дори за себе си нямаме достатъчно хляб и дрехи. А златото и среброто, което вие искате от нас, ние даже и насън не сме го виждали, защото употребяваме само това, което ни е необходимо, за да преживяваме. Тези думи на светиите разгневили варварите и те започнали да обстрелват монасите с дъжд от стрели, без да престанат да стрелят, докато не изпразнили колчаните си. Така загинали тринадесет преподобни отци, а още няколко били ранени. Варварите нахлули в килиите, като изкъртвали вратите с големи камъни и грабели каквото можели от бедното монашеско имущество. После запалили килиите и искали да направят същото и с църквата, но, по Божие усмотрение, не успели още да донесат съчки и да разпалят огъня, когато видели в далечината да се приближават някакви хора. Като помислили, че това е иерусалимската войска, която идва да защити монасите, варварите веднага се втурнали да бягат, отнасяйки със себе си ограбеното имущество на иноците. А отец Тома, който бил изкусен лекар, започнал да изважда стрелите от ранените братя, измивал раните им и им оказвал лекарска помощ. Раните били страшни: някой бил ранен в гърдите, друг - в гърба, трети - в лицето или в челото, а на някои главите били разбити от камъни, и всички били облени в кръв. Страшно било дори да се гледа. Срещу празника Връбница, по време на всенощното бдение, един човек съобщил на преподобните отци, че варварите се събират в голямо множество, за да нападнат обителта. Голям страх и трепет обхванал блажените отци, но те не избягали, а се приготвяли за смъртта и предавайки себе си всецяло на Бога, очаквали своя край. С приближаването на деня на Господните страдания настъпил денят и на техните. На двадесети март - Велики четвъртък, сарацините, още по-многобройни отпреди, внезапно нападнали лаврата и с нечовешка жестокост започнали по различни начини да избиват преподобните: някои убили със стрели, на други отсичали главите, трети разсичали на две, на някои отсичали ръцете и краката, а други пребивали с камъни до смърт. Тези, които останали живи, варварите събрали в църквата и искали да ги измъчват, за да им покажат къде е църковното съкровище и манастирското богатство. Сарацините обкръжили обителта и започнали строго да наблюдават околните възвишения и хълмове, та никой от монасите да не може да избяга от ръцете им. Мнозина от братята се втурвали да бягат, но варварите ги хващали и само единици от тях успели да се спасят. Така сарацините хванали блажения Йоан, който бил още юноша и чието послушание било да приема странниците в манастира, и безмилостно го изтезавали на едно възвишение: прерязали сухожилията на ръцете и краката му и го влачили за нозете по камъните от върха до църквата, така че цялата кожа на гърба му била издрана от острите камъни. А преподобният Сергии - пазител на църковните съсъди, като видял на какви мъчения са подложени отците и като се боял да не би да не устои на изтезанията и да открие на варварите мястото, където скрил утварите, тайно избягал от манастира. Той бил стигнал далече, когато варварските стражи го хванали и го повлекли насила към манастира. Когато започнал да се съпротивлява, сарацините му отсекли главата. Няколко други отци се скрили от убийците в една пещера извън манастира, но били забелязани от стоящия на хълма страж, който ги посочил с ръка и завикал към другарите си, че в пещерата се крият монаси. Веднага един страшен варварин застанал на входа на пещерата и с гръмовит глас заповядвал на скрилите се монаси да излязат. Братята треперели от страх, а преподобни Патрикий, който бил сред тях, им казал шепнешком: - Не се бойте! Аз сам ще изляза и ще умра заради вас, а вие стойте тук и мълчете! Готов да положи душата си за своите братя, той излязъл сам при варварина. Когато онзи го попитал дали има още други монаси там, преподобният отвърнал, че е сам и няма други с него. Тогава варваринът го повел към църквата. Сарацините събрали светите отци в църквата и им казали: - Откупете себе си и църквата си за четири хиляди жълтици, иначе всички ще ви избием с меч, а църквата ще изгорим! Светите отци кротко отвърнали: - Простете заради Бога, не проливайте напразно невинната ни кръв. Толкова злато ние никога не сме имали. Нито една жълтица не ще намерите в цялата лавра. Ако искате, вземете дрехите от гърба ни; вземете всичко, което видите и намерите, оставете ни голи, но само пощадете живота ни. Но варварите, обхванати от ярост, допрели мечовете си до шиите на светиите, заплашвайки ги, че ще отсекат главите им и още по-силно закрещели: - Дайте ни златните и сребърните църковни съсъди и ни покажете къде са останалите съкровища на манастира! Светите отци отново им казали, че у тях няма никакво съкровище. Тогава сарацините ги попитали: - Посочете ни кои са началниците ви, кой е вашият игумен? Преподобните отговорили: - Нашият отец игуменът не е в лаврата, той отиде по делата на манастира в светия град, а ние останалите всички сме равни помежду си. Имало в манастира пещера, в която някога се подвизавал свети Сава. Сарацините затворили в нея всички монаси, а пред входа на пещерата натрупали сухи клони и запалили голям огън. Преподобните се задушавали от смрад и дим, а варварите продължавали да ги питат за скритите съкровища и ги карали да издадат началниците си. След това ги извели и започнали да ги изтезават и убиват по най-жесток начин, но в отговор не чували нищо, освен молитвите им към Бога. Един призовавал: - Господи, приеми духа ми! Друг се молел: - Помени ме, Господи, в Твоето царство! После варварите отново събрали всички в пещерата и пак ги измъчвали с дим. Осемнадесет души умрели в пещерата, между които били и споменатите по-горе Йоан и Патрикий; а имената на останалите, загинали от дима, или посечени с меч, или от други мъчения, знае само Бог, Който ги е записал в книгата на живота. А тези, които останали живи, жестоките и безчовечни варвари изпонаранили и избили, като ги хвърляли на земята и ги тъпчели с краката си. Когато се уморили да измъчват и убиват, без да постигнат нищо, сарацините взели всичко, което могли да намерят - някои от манастирските вещи, натоварили ги върху манастирските камили и си отишли. Тогава няколкото братя, които останали живи, и другите, които се били скрили в планинските пропасти и пещери, събрали в църквата (която Бог спасил от изгаряне) телата на преподобните отци, убити по най-различни начини, и прекарали цялата тази нощ на спасителните страдания в ридания и плач, след което погребали телата на своите братя. А тези, които били намерени полумъртви и наранени, братята, заедно със споменатия Тома, се опитвали да излекуват. Тома впоследствие станал игумен на т. нар. стара лавра.     Така страдалчески завършили земния си живот преподобните отци в обителта на преподобни Сава. А варварите, веднага щом излезли от манастира, били поразени от Бога с внезапна смърт и изпопадали мъртви, без да ги докосне меч, по пустинята и по полята, за да станат храна на псетата, дивите зверове и птиците. Окаяните им души отишли в ада, където огънят им не угасва и червеят им не заспива, а душите на преподобните отци намерили упокоение в Божията ръка и се сподобили с мъченическа слава от Христа, нашия Бог и Спасител, на Когото, заедно с Отца и Светия Дух, отдаваме слава и поклонение во веки. Амин.", "date": "2019.03.20", "title": "Св. преподобни отци, избити в манастира \"Св. Сава\" край Йерусалим"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/393757-20-%D0%BC%D0%B0%D1%80%D1%82,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1413 г. - Хенри V става крал на Англия.     1792 г. - Законодателното събрание на Франция официално одобрява използването на гилотината за екзекутиране.   1808 г. - Александър I присъединява с декрет Финландия към Русия като Велико княжество.   1815 г. - След като избягва от остров Елба, Наполеон влиза в Париж с армия от 140 000 души и 200 000 доброволци, което поставя началото на управлението му, наречено „Стоте дни\".   1848 г. - Лудвиг I се отказва от трона на Бавария.   1852 г. - Публикуван е романът Чичо Томовата колиба, на американската писателка Хариет Бичър Стоу, който съществено повлиява на отношението към афроамериканците и робството в САЩ.   1854 г. - В САЩ е основана Републиканската партия.   1861 г. - Земетресение изцяло унищожава град Мендоса в западна Аржентина.   1890 г. - Ото фон Бисмарк престава да е канцлер на Германия.   1914 г. - В САЩ, Кънектикът, за пръв път се провежда международен шампионат по фигурно пързаляне.   1916 г. - Албърт Айнщайн публикува своята Теория на относителността.   1924 г. - Христо Ясенов е интерниран в днешен Благоевград.   1930 г. - В Хага е подписано споразумение за вдигане на секвестъра върху българските имоти в Румъния.   1949 г. - Германската марка става законна парична единица на Западна Германия.   1951 г. - В Народна република България са отменени купоните за промишлени стоки и се преминава към свободна търговия с тях.   1952 г. - Сенатът на САЩ подписва мирен договор с Япония.   1956 г. - Тунис придобива независимост от Франция.   1969 г. - В Гибралтар Джон Ленън и Йоко Оно сключват брак.   1986 г. - Жак Ширак става министър-председател на Франция.   1987 г. - САЩ одобряват използването на препарата AZT, доказал възможността да забавя развитието на СПИН.   1995 г. - Сектата Аум Шанрикьо организира атентат със зарин в токийското метро, загиват 12 души, повече от 5 хиляди са с натравяне.   1998 г. - В Москва българският вицепремиер Евгений Бакърджиев и шефът на Газпром Рем Вяхирев се споразумяват да извадят посредниците от газовите доставки.   2003 г. - Война в Ирак (2003): В ранните часове на деня, Съединените щати и три други страни започват военни действия в Ирак.   2011 г. - Война в Либия (2011): Съединените щати, Франция, Канада и Великобритания започват военни действия в Либия.   2015 г. - Пълно слънчево затъмнение над Европа        ", "date": "2019.03.20", "title": "20 март, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/393758-%D0%B8%D0%BC%D0%BE%D1%82%D0%B8%D1%82%D0%B5-%D0%BD%D0%B0-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D0%B2-%D1%86%D0%B8%D1%84%D1%80%D0%B8", "text": "    Тъстът и тъщата на Цветанов са спестили за 5 години над 200 000 лв. Пресконференция на в. “Галерия” от 22. 02. 2011г.     Родителите на съпругата на вътрешния министър Цветан Цветанов – Васил Георгиев и Стефанка Георгиева, са внасяли големи суми с неясен произход в банковите си сметки в периода 2004-2009 г. Това съобщиха на пресконференция представители на в. “Галерия”.         От раздадените от “Галерия” справки става ясно, че семейство Георгиеви са пенсионери с пенсии между 107 лв. и 235 лв. Васил Георгиев е декларирал още доходи от заплата /варираща в периода между 125 и 250 лв. месечно/, дивидент от частна фирма /около 2700 лв. през 2004 г./. Общо приходите на семейството в периода 2004-2009 г. са 83 608 лв. Разходите през периода са изчислени от данъчните по методиката на НСИ на 36 528 лв. Или по официалните документи в този период могат да бъдат спестени 47 000 лв.             28 пъти Цветанов е заявявал, че пътува на „частна командировка”. Посетил е Австрия, Белгия, Франция, Турция, Германия, Испания, Гърция, Македония, САЩ, Полша, Италия, Унгария и Белгия. До много от страните е пътувал по няколко пъти. През този период Цветанов се е включвал 6 пъти в организирани групи за екскурзии. Като екскурзиант вицепремиерът е ходил до Гърция (3 пъти), Австрия, Италия и Обединени Арабски емирства.                 Ето една сделка на \"Артекс\" за апартамент от 117 кв.м. + гараж 20 кв.м. продадени за 598 000 лв. или около 2200 евро/кв.м. При това без частен ВИП асансьор. Сравнете с апартамента на Цв. Цв. - 239 кв.м. + гараж 42 кв.м. за 387 438 лв. или около 700 евро/кв.м.      ", "date": "2019.03.20", "title": "Имотите на Цветанов в цифри"}
{"url": "http://www.classa.bg/%D1%81%D0%B2%D1%8F%D1%82/item/393750-%D1%81%D1%8A%D0%B1%D1%83%D0%B4%D0%B5%D1%82%D0%B5-%D1%81%D0%B5-%D0%B8%D1%82%D0%B0%D0%BB%D0%B8%D0%B0%D0%BD%D1%86%D0%B8", "text": "При положение че мигрантите са подлагани на расистки атаки, а журналистите са оставени незащитени, Италия трябва да преоткрие по-добрата си страна Този месец се навършва една година от последните парламентарни избори в Италия. Три месеца след тях партия „Лига“ на Матео Салвини и Движение „Пет звезди“ на Луиджи ди Майо дойдоха на власт. Време е да направим оценка – макар че, честно казано, ние не можем да спрем да правим оценки – дотолкова отчайваща е ситуацията, в която страната се намира.     Първо и най-важно, намираме се в извънредно положение по отношение на демокрацията. Някои смятат, че няма нужда от безпокойство; все пак никой не е взимал властта със сила, а правителството се радва на голяма обществена популярност (рейтингът му на одобрение според социологическите проучвания достига приблизително 60 процента). Но очевидно само защото дадено правителство се радва на подкрепа, не бива да си затваряме очите за това, което то прави. Либералната демокрация не може само за няколко месеца да стане авторитарна, но има признаци, колкото и малки и нямащи връзка помежду си да са те, трасиращи пътя за подобно потискащо пътуване.     Преди няколко седмици италианските медии посрещнаха с тревога доклад на тайните служби до парламента. Обрисуваната от него картина беше доста сериозна, особено в две области: увеличаването на случаите на расизъм с наближаването на европейските избори през май и неспособността – с оглед на пропагандата и фокусирането върху затварянето на пристанищата за мигранти от Либия – да бъде ограничено тайното пристигане по бреговете на малки моторни лодки, които е възможно да карат пътници, свързани с терористични групи. Списъкът с регистрираните расистки инциденти в Италия от началото на годината е шокиращ. В провинция Лече младеж от Сиера Леоне беше бит със стол по гърба, след като нападателите го тормозили на расова основа и му казвали да „си върви у дома“. В Рим 12-годишен египтянин беше подложен на словесен тормоз и пребит толкова тежко от група по-големи момчета, че трябваше да бъде приет в болница. Във Фолино, Централна Италия, чернокожи брат и сестра бяха публично унижени от учител. Цветнокожите жени все повече биват третирани като сексуални работнички – и то не само на улицата, но дори и в учреждения. За много от случаите изобщо не е съобщено, но това не отменя факта, че случващото се в Италия е признак за плъзгане към варварщина. Изникнаха имигрантски гета, в които хора, които имат официални разрешения за пребиваване в Италия, живеят на минимална заплата и при робски условия. Вземете например мигрантския лагер в град Сан Фердинандо в провинция Реджо ди Калабрия в дълбокия Юг на Италия, където Салвини, министърът на вътрешните работи, беше избран за сенатор. По време на прибирането на реколтата Сан Фердинандо приютява до 2 хил. мигранти, изкарващи по 50 евроцента на щайга набрани портокали и 1 евро на щайга набрани мандарини. Хората не само водят нечовешко съществуване в тези палаткови лагери и работят на полето като роби; в действителност те дори умират там, от студ и пожари. За да се скрият от студа, те използват мангали и газови печки в тесни самоделни подслони, направени от силно запалими материали. Миналата година в Сан Фердинандо трима имигранти загинаха при пожари. Политиката, която насажда омраза към мигрантите, не прави нищо, за да облекчи тези условия, защото, разбира се, тези работници са полезни, особено в земеделието: евтина работна ръка без права, която може да бъде както експлоатирана, така и обвинявана с цел привличане на популистки вот. Ето дотук стигнахме в Италия: климатът на расистка агресия се разпространява, расизъм, насочен не само срещу мигрантите, но и срещу всеки, който не е с бяла кожа, дори срещу деца, осиновени от италиански семейства. Когато хората говорят общо за популизма във връзка с това правителство, те рискуват да прикрият наистина тревожни факти на терена чрез даването на абстрактни политически определения. Няма съмнение, че това, че властта си затваря очите за расистките нагласи, има сериозни последствия. Правителството по циничен начин кима и намигва на екстремистки групи, чиито гласове не иска да загуби. Стратегията на подхранване на климата на омраза се състои от две части. Първо, екстремистките групи наводняват мрежата с лъжи и фалшиви новини. Най-голямата от тях е за така нареченото нашествие на чужденци в Италия. Карат ни да мислим, че мигрантите нахлуват в Италия и са първопричината за икономическите й проблеми. Но според „Истат“ (националният статистически институт на Италия) мигрантите, включително тези от ЕС, съставляват 8.7 процента от цялото население. Нелегалните имигранти, които осигуряват основата на антиимигрантската пропаганда, са приблизително 533 хил. души в страна с над 60-милионно население. Никой по никакъв начин не може да говори за нашествие и въпреки всичко именно това слушаме всеки ден. Второ, тези, които защитават различна визия и искат страната да изглежда по различен начин, биват отхвърляни като „елита“. След като подложи на атаки журналисти от цялата гилдия, първият официален акт на помощник-секретаря в това правителство за издателската дейност Вито Крими (треторазреден политик, способен на безпричинна злост) беше да ореже публичното финансиране за печата, нанасяйки удар по тези, които не получават приходи от реклами, но въпреки всичко предлагат висококачествена информация и обществена услуга. В резултат на това ще станем свидетели на залеза на радио „Радикале“, изданията „Манифесто“ и „Авенире“ – три прогресивни опори на италианската медийна сцена, които никога не са подкрепяли някакво правителство и които никое предишно управление не си е и помисляло да заплашва. Да се подлагат на атака тези издания, означава да бъдат подложени на атака ценностите на либералната демокрация и плурализма. Атаката срещу радио „Радикале“, което от 40 години отразява дейността на парламента и големите институции в страната, е красноречив пример за трансформацията на основаното от Бепе Грило Движение „Пет звезди“. Движението преди предаваше на живо в интернет дори и преговорите за съставянето на правителство, които трябваше да са при закрити врата; сега то предпочита дейността на парламента да е на тъмно и все още не знаем кой и какво ще замени в крайна сметка радио „Радикале“, както и изключително важната работа, която то върши. Именно това е най-голямата извънредна ситуация в Италия. Тя се превръща в страна, където е все по-трудно да публикуваш информация и където, ако критикуваш правителството, ставаш мишена. Само си спомнете за скандала около премахването на полицейската закрила за журналисти (сред които и на пишещия тези редове), които са получавали смъртни заплахи, защото това било много тежко бреме за бюджета. Никога обаче не се споменава, че от 600-те души в Италия, които получават закрила, само 20 са журналисти. Как може да има свобода на словото в страна, чието правителство подлага на атаки хора, които пишат и отразяват новините ежедневно? Миналия март италианците гласуваха, затрупани от антимигрантска пропаганда и отегчени до краен предел от традиционните политически партии. Днес, в навечерието на европейските избори, нещата са дори по-зле. Сега правителството – грубо и отблъскващо по призвание – е това, което прави пропагандата. Всеки случай на отпратена от бреговете на Италия лодка с мигранти предизвиква изблици не на възмущение, а на ликуване, подобно на това по футболните стадиони. Антимигрантската риторика се използва, за да се прикриват проблеми, които двете партии имат със своите привърженици. Движение „Пет звезди“ е в сянката на „Лига“ в управлението. В същото време големите предприемачи от Севера – традиционният извор на подкрепата за „Лига“ – са разочаровани от икономическата политика на партията. Но рейтингът на Салвини продължава да расте, защото всеки ден той предлага изкупителна жертва на хората, която да захапят със зъби, която да обиждат и срещу която да използват насилие.     Опонентите на това правителство се чувстват по-самотни от всякога. Как да накараш хората да разберат, че са в плен на някаква черна магия? Защото икономиката със сигурност няма да се възстанови, ако ставаме все по-изолирани от Европа или благодарение на съюзника ни Русия, или на новите ни унгарски приятели. Това няма да стане и като се отнемат права на мигрантите, които живеят, работят и си плащат данъците в Италия. Това, от което ние, прогресистите, се нуждаем, е не просто оптимизъм, а различно виждане за бъдещето. Но понеслите тежки загуби партии от лявото не слушат: те са се фокусирали върху това да решават вътрешните си проблеми и изглеждат безразлични към тревожните заплахи за италианската демокрация. В наши дни всеки, който опита да опише страна, която сама трябва да се вдигне, страна, която трябва да застане твърдо и да преоткрие добродетелите си, е самотен. Напълно самотен.   БТА", "date": "2019.03.20", "title": "Събудете се италианци ..."}
{"url": "http://www.classa.bg/%D1%81%D0%B2%D1%8F%D1%82/item/393751-%D0%B0%D0%BA%D0%BE-%D1%80%D1%83%D1%81%D0%B8%D1%8F-%D0%B7%D0%B0%D0%B3%D1%83%D0%B1%D0%B8-%D1%81%D1%8A%D1%80%D0%B1%D0%B8%D1%8F", "text": "Сърбия е сред малкото съюзници на Русия в Европа. Но какво ще стане, ако Вучич падне от власт? В Москва смятат, че протестите в Сърбия са направлявани от Запада – като подготовка за приемането  на страната в НАТО.       Руснаците, които пътуват до Сърбия, просто преливат от възторг: „Сърбите ни харесват, нас, руснаците“, казват си те. И това въодушевление се отнася не просто до отношението към туристите, а и до политиката. Поне досега беше така. Сегашните протести срещу президента Александър Вучич обаче биха могли да променят този факт. Затова и Москва гледа с безпокойство към събитията в Белград. Сръбският президент се смята за приятелски настроен към Русия, а неговата политика спрямо Кремъл – за напълно предвидима. Но колко ли дълго още ще се задържи на този пост? Неговата страна е сред малкото съюзници на Русия в Европа. Какво ще стане, ако Вучич падне от власт? Как ще повлияе това на добрите стари връзки между двете страни? И застрашено ли е руско-сръбското приятелство?     Освен политически, в случая на карта са заложени също и големи икономически интереси. Сърбия купува руски оръжия и руски суровини. Белград проявява интерес към руския проект за газопровод \"Турски поток\", който в момента се изгражда. Едно от отклоненията от основната тръба трябва да мине през Южна Сърбия, близо до Косово. Натиск от страна на Запада? Ако президентът Вучич падне от власт, всичко това ще бъде заложено на карта, казва Олег Бондаренко от руската \"Фондация за прогресивна политика\". В интервю за ДВ той  казва, че се опасява за руските инвестиции в сръбската икономика, както и за стабилността на Косово: \"Русия се нуждае от стабилна Сърбия и от сръбски президент, чиито действия са предвидими, като тези на Александър Вучич\". Руският наблюдател допуска, че Западът се меси, упражнявайки натиск над президента, за да признае независимостта на Косово. И други в Москва мислят така - виждат \"дългата ръка на Запада\". Още повече, че САЩ открито говорят за нуждата да се ограничи руското влияние над Балканите. В тази връзка московската радиостанция \"Коммерсантъ FM\" цитира политолога Александър Сафонов, който казва, че този натиск има за цел да привлече Сърбия към евроатлантическите структури. \"Така се подготвя почвата за приемането на страната в НАТО. Сърбия печели от това, че не подкрепя санкциите срещу Русия, а сръбската опозиция - за разлика от президента Вучич – не би защитавала руските интереси на Балканите\", добавя Сафонов.     Факт е, че Сърбия е единствената страна в Европа, която отхвърля международните санкции срещу Русия. Затова Белград е ключът на Москва към европейската политика, казва Олег Бондаренко. \"Сегашните протести целят да отслабят сръбско-руските отношения\", твърди политологът. Проруската ориентация на Сърбия ще си остане Несъгласие с тази позиция изразява московският публицист Иван Преображенский, според когото нищо съществено няма да се промени: \"Москва никога не е смятала Вучич за истински проруски политик. Това обаче не попречи на президента Путин да изгради добри отношения със сръбското ръководство\". Преображенский не вярва, че ще се стигне до смяна на властта в Белград. Но дори и да се стигне дотам, в бъдещата коалиция навярно също ще има достатъчно симпатизанти на Москва, добавя експертът. Подобно на Бондаренко, той също смята, че Сърбия играе ключова роля за руската политика в Европа. \"Ако загуби Сърбия, за Русия това ще означава да загуби Балканите\", добавя Преображенский – поради това, че сърбите са против международните санкции срещу Русия. Московският наблюдател обаче не вярва, че ако се смени управлението в Белград, това ще промени проруската ориентация на страната.    ", "date": "2019.03.20", "title": "Ако Русия загуби Сърбия..."}
{"url": "http://www.classa.bg/%D1%81%D0%B2%D1%8F%D1%82/item/393752-%D0%B1%D0%B5%D0%B7%D1%81%D0%BB%D0%B0%D0%B2%D0%BD%D0%B0%D1%82%D0%B0-%D0%B0%D0%BD%D0%B5%D0%BA%D1%81%D0%B8%D1%8F-%D0%BD%D0%B0-%D0%BA%D1%80%D0%B8%D0%BC", "text": "След анексията на Крим се заговори, че това е най-успешният проект на Путин и неговото обкръжение. Но дали е и успех за цяла Русия? В учебниците по история някой ден несъмнено ще се говори  за \"безславната анексия\".         Веднага след анексията на Крим се заговори, че овладяването на тази територия е крайно успешен проект на Владимир Путин и неговото обкръжение. Само че рейтингът на руския президент започна да пада, а преизбирането му за следващ мандат се оказа под въпрос, независимо от предишната му рекордно висока популярност. За 5 години всичко вече е изчерпано, включително и т.нар. ефект на  \"кримското мнозинство\", който обединяваше хората около техния лидер. В последно време постоянно спада доверието към властта, към управляващата партия \"Единна Русия\" и, което е най- важното, лично към президента Путин. За преизбирането му за още един мандат експертите съвсем на сериозно обсъждат възможността за нова анексия - този път на Беларус. Но подобно нещо не би могло да се припише като личен успех на Путин или на руските власти.     А и руските военни - в случая - няма как да бъдат обявени за печеливши. С техните усилия беше завзет Крим и като подарък за това те получиха не само стратегическата военна база в Крим, но и войната в Донбас, както и операцията в Сирия. Разбира се, те получиха и ново оръжие, както и допълнително финансиране. Последното обаче беше предимно за руския генералитет. За редовите офицери – остана неголямата добавка към заплатата и правото да загинат за родината си по време на военна мисия на чужда земя. Обективно погледнато, всичко това едва ли може да се обяви за успех, дори и самите военнослужещи да са готови да рискуват живота си. Огромни загуби за икономиката По отношение на икономиката нещата са относително ясни: рекордният отлив на капитали от страната продължава, а икономическият ръст ще продължи да се забавя. В опит да изчисли загубите, понесени от руската икономика през последните пет години, икономистът Дмитрий Бутрин казва, че Русия е инвестирала в Крим (почти без изгледи за някаква възвръщаемост) повече от един трилион рубли, което е добавило към руския БВП едва скромните 0,4 процента. Затова пък международните санкции оказват и ще продължат да оказват много силен негативен ефект върху страната.     От анексията на Крим има и преки потърпевши - най-вече кримските татари, както и проукраински настроеното население на Крим, сред което има и рускоговорящи. Тези хора са изложени на психически натиск, похищения и показни съдебни процеси по обвинения за някакъв измислен екстремизъм и тероризъм. Най-показателният пример за това е делото срещу Олег Сенцов. Колкото и да е странно, към губещите трябва да бъдат причислени и доста от активистите на тъй наречената \"Руска пролет\" - както в Крим, така и в Русия. Това са идеалистите, които очакваха, че този мощен импулс ще промени страната към по-добро. Но нито в Русия, нито в Крим стана по-хубаво или по-справедливо. Само дето руската политика стана още по-лъжлива и значително по-асоциална - достатъчно е да споменем само вдигането на възрастта за пенсиониране. Поражението на борците за справедливост се вижда навсякъде в Крим: плажовете бяха и си останаха скрити зад огради; също както Украйна забраняваше, така и Русия сега не позволява да се избира кмет на Севастопол и ръководство на местната кримска администрация. Единственото, което се случи, беше, че украинските олигарси бяха заменени с руски. Кой спечели от анексията? От анексията на Крим спечелиха само хората, които тъгуват по някогашния Съветски съюз – това е най-неактивната и най-патерналистично настроена част от населението. На по-възрастните от тях присъединяването към Русия донесе малко по-високи пенсии, а на хората от средната възраст - повече възможности за намиране на работа. Под руско управление сериозно се разраснаха бюрокрацията и администрацията, които винаги са изхранвали по-голямата част от местното население, а не туризмът, както мнозина си мислят.     Ако може да се вярва на официалната статистика, броят на туристите малко се е увеличил спрямо периода отпреди анексията. Въпросните туристи също могат да бъдат причислени към печелившите от анексията: това са предимно руснаци, които сега имат възможност да пристигат на почивка в Крим с кола или автобус по новия Керченски мост. Нека отбележим, че става въпрос за една от най-слабо активните в политическо и икономическо отношение части на руското общество. Много от тях не са имали никаква възможност – било поради липса на финанси, или заради липсата на задграничен паспорт, да почиват на море. Курортите около Сочи не са им по джобовете - там цените са значително по-високи от тези в Крим. Но дали тези две групи хора са достатъчни, за да кажем, че анексирането на Крим е било нещо добро за Русия и рускоговорящото население на Крим? Убеден съм, че не. Може би в някакво далечно бъдеще тази глава от учебника по руска история ще бъде озаглавена \"безславната анексия\". Мисля, че това е най-точното определение.    ", "date": "2019.03.20", "title": "Безславната анексия на Крим"}
{"url": "http://www.classa.bg/%D1%81%D0%B2%D1%8F%D1%82/item/393753-%D0%B4%D0%BE%D0%BA%D0%B0%D1%82%D0%BE-%D0%BE%D1%85%D1%80%D0%B0%D0%BD%D1%8F%D0%B2%D0%B0%D1%85-%D0%B1%D1%80%D0%B5%D0%B6%D0%BD%D0%B5%D0%B2-%D0%B8-%D0%B3%D0%BE%D1%80%D0%B1%D0%B0%D1%87%D0%BE%D0%B2", "text": "Болни и склерозирали старци, които обаче до последно не изпускат властта. Така главният телохранител на Брежнев и Горбачов резюмира видяното по време на службата си. \"Човекът зад гърба\" има впечатления  и от България.           Разпадът на комунистическата система в Източна Европа в немалка степен се дължи и на механизмите, чрез които са били подбирани и крепени управляващите в СССР и в сателитните му държави. Свидетелства за това твърдение могат да се открият в мемоарите на Владимир Медведев, началник на охраната на двама от последните съветски лидери - Леонид Брежнев и Михаил Горбачов. \"Човекът зад гърба\" В книгата си \"Човекът зад гърба\" бившият генерал от КГБ Медведев свидетелства, че решенията на ранния Брежнев са прагматични, но независимо от това системата постепенно се разпада. А след около четвърт век ще се разпадне и самият Съветски съюз. Главният охранител на Брежнев разказва, че председателят на КГБ Андропов е докладвал лично на генералния секретар за десетки шефове на съветски републики и висши апаратчици, които бъркат дълбоко в държавния казан. Стандартният отговор на Брежнев бил: „Ако ги арестуваме, какво ще каже Партията, която им е оказала доверие и ги е избрала да ръководят?“. Един от най-ярките признаци за напредването на заболяванията на Брежнев е решението за нахлуване в Афганистан, взето в края на 1979 година под влияние на хардлайнерите в съветското Политбюро. Към този момент много болният Генерален секретар вече не е в състояние да прави трезви преценки, дори когато му докладват за тоталния срив на плановата съветска икономика. Точно това безпомощно състояние е изключително удобно за корумпираната политическа и стопанска върхушка в СССР, пише генералът от КГБ.   От онова време датира и мълчанието, с което Брежнев посреща докладите за „подвизите“ на дъщеря му Галина, която има слабост към алкохола и публичните скандали и си набавя големи количества диамантени бижута и западни модни аксесоари. Не остава по-назад от нея и корумпираният ѝ съпруг - генерал във Вътрешното министерство. В чин генерал е издигнат и съпругът на личната медицинска сестра на Брежнев. Тя пък доставя на Генералния секретар неограничени дози от забранените му приспивателни, които го държат в полусънно състояние.     По време на управлението на Брежнев в българските медии можеха да се видят негови снимки заедно с Тодор Живков в открита лимузина. През последните години преди смъртта на съветския лидер обаче сцените в открита лимузина създавали огромни главоболия на неговия главен телохранител. Медведев описва тържествените посрещания от твърде любопитна позиция: генералът е лежал на пода на лимузината, за да държи изправени краката и задните части на своя олюляващ се работодател. Главният охранител разказва и други сходни случки. Само час преди да почине, приемникът на Брежнев Константин Черненко бил преоблечен в официален костюм. Двама телохранители го завели от болницата в избирателната секция, за да бъде сниман от телевизията как гласува. Друг виден функционер пък заспал в тоалетната по време на официален конгрес на комунистическата партия, та се наложило КГБ да разбива вратата, за да го събуди. Медведев припомня и едно посещение на Брежнев в Прага в края на 1970-те години. По програма чехословашкият лидер Густав Хусак трябвало да му покаже новите станции на пражкото метро. Оказва се обаче, че още от сутринта Хусак е сериозно пиян. Брежнев пък бил силно гримиран, защото малко преди това по време на лов изпуснал пушката, която разбила лицето му. Телевизионните камери веднага са отстранени от стълбищата на пражкото метро, за да не бъде заснета сцената с двамата олюляващи се високопоставени старци, хванати под ръка и обкръжени от плътна охрана. Когато Раиса Горбачова посети НРБ В България Медведев за пръв път се сблъсква с порядките в семейството на последния съветски лидер Михаил Горбачов. През 1984 година Горбачов вече е член на Политбюро и секретар на ЦК на КПСС, тъй че КГБ изпраща Медведев да охранява съпругата му Раиса по време на нейната продължителна обиколка из НРБ, в която по-късно се включва и съпругът ѝ. Според Медведев, Раиса Горбачова се държи господарски и кара домакините да я чакат с часове. „Вие пък за какво се тревожите? Като са дошли, ще чакат!“, сопва му се тя, когато ѝ напомня, че домакините отдавна я очакват да излезе от резиденцията. Гостенката има навика често да прекъсва придружаващите я българи, за да им обясни, че не познават добре нещата, които ѝ показват. Тя непрекъснато се интересува какво става в Москва, защото полуживият Черненко е в последния стадий на острото си сърдечно заболяване и всички очакват, че тъкмо Горбачов ще заеме мястото му.   Професорът по история от Пловдивския университет Людмил Спасов споделя разпространеното мнение, че между Живков и Горбачов възниква взаимна неприязън, която верноподаническите жестове на София не могат да прикрият. Съветският лидер твърдо следва убеждението си, че ако успее да смени поколенията на сраснали се с постовете си функционери като Живков, навярно ще може да съхрани и цялата система. Живков пък разчита на любимото си мото „да се снишим, докато мине бурята“.     Съветникът на Живков Нико Яхиел припомня в мемоарите си унизителното поведение на българския лидер, когато съветският посланик (и генерал от КГБ - б.а.) дава ясно да се разбере, че Горбачов му иска оставката. „Грехът ми пред другарите е, че така и не успях да си подготвя достоен заместник. Нека другарят Горбачов да ми изпрати лист с което и да е име и аз веднага ще го утвърдя“, опитва се да печели време Живков. Както е известно обаче, времето му изтича на 10 ноември 1989 година.    ", "date": "2019.03.20", "title": "Докато охранявах Брежнев и Горбачов..."}
{"url": "http://www.classa.bg/%D1%81%D0%B2%D1%8F%D1%82/item/393749-%D0%B4%D0%B5%D1%81%D0%BD%D0%B8%D1%82%D0%B5-%D0%B5%D0%BA%D1%81%D1%82%D1%80%D0%B5%D0%BC%D0%B8%D1%81%D1%82%D0%B8-%E2%80%93-%D0%BD%D0%B0%D1%80%D0%B0%D1%81%D1%82%D0%B2%D0%B0%D1%89%D0%B0-%D0%B7%D0%B0%D0%BF%D0%BB%D0%B0%D1%85%D0%B0-%D0%B2-%D0%B5%D0%B2%D1%80%D0%BE%D0%BF%D0%B0", "text": "Европейските разузнавания вече от години са установили заплахата от нападения на ултрадесни елементи, каквито бяха извършени в новозеландския град Крайстчърч, и са засилили наблюдението над подобни движения. Във Франция и във Великобритания, в Германия и в Италия разузнавателните служби сигнализират от години насам за рисковете, породени от растящата поляризация на обществото – нищо чудно някой да нападне мюсюлманите в тези страни в името на борбата срещу джихадизма или имиграцията. „Европа е в голяма опасност: екстремизмът се надига повсеместно и ние – вътрешните служби, пренасочваме в момента ресурсите си, измествайки поглед към крайната десница, която чака само конфронтация. (…) Значи трябва да предвидим нещата и да блокираме всички тези групи, които може в един момент да разпалят сблъсъци между общностите“, прогнозира през май 2016 г. Патрик Калвар, тогава директор на Главната дирекция за вътрешна сигурност DGSI /френското контраразузнаване/.     „В различните западни страни констатираме от четири-пет години нарастване на броя на престъпленията, свързани с омраза и на терористично насилие от страна на крайнодесни групи. Това се дължи според мен на растящата поляризация, подхранила екстремизма не само от страна на джихадистите, но и от страна на крайната десница“, заяви в петък по Си Ен Ен Питър Нюман, директор на Международния център за изследване на радикализацията ICSR в Лондон.     „Взети заедно, различните видове политически радикализъм (радикалният ислямизъм, ултралевите и крайната десница) представляват приоритетната опасност, която застрашава страната ни“, отбеляза във френския всекидневник „Фигаро“ Ерик Делбек, експерт по сигурността. Атаките от страна на крайната десница често се представят като реакция на джихадистките атаки. Така например Брентън Тарант, нападателят от Крайстчърч (50 убити) твърди в манифеста, с който обяснява действията си, че е искал по-специално да отмъсти за Ебба Окерлунд – момиченце, убито при джихадистки атентат в Швеция през 2017 г. „В Обединеното кралство основните контекстуални активатори на крайнодясно насилие, по-специално от страна на единични извършители, изглежда се пораждат – поне отчасти, от процес на взаимна радикализация“, анализира през януари Греъм Маклин от университета в Осло, в статия в „Си Ти Си Сентинъл“, научно издание на американската военна академия Уест Пойнт. Попълнения в силите на реда В тази страна „близо 50 на сто“ от хората, определени като „будещи сериозно безпокойство“ в програмата за борба с радикализацията, „са от крайната десница“, заяви в понеделник държавният министър по сигурността Бен Уолъс и подчерта, че „във Великобритания със сигурност може да се случи“ нападение като това в Крайстчърч. „Тази идеология се държи под наблюдение там наред с ислямисткия тероризъм“, посочи в понеделник центърът за изследвания по сигурността „Суфан“, при все че според оценка на висши полицейски служители от 9 страни членки на ЕС от февруари 2018 г. ислямисткият тероризъм остава основна заплаха. „Срещу нас действат по-малък брой лица, с по-слаба координация и организация“, заяви през 2017 г. Кресида Дик, шефката на Скотланд Ярд. След години борба с джихадизма разузнаванията адаптират действията си към заплаха, доста променена през периода от т. нар. Оловни години до 80-те, когато се разгаря за последно с буйни пламъци крайнодясното насилие в Европа – независимо че и впоследствие се случват изолирани акции, понякога зрелищни като атаките, извършени от Андерш Брайвик в Норвегия през 2011 г. (77 убити).     В Германия например личният състав на разузнавателните служби, действащи срещу десния екстремизъм, ще бъде увеличен с 50 на сто през 2019 г., съобщи в края на декември шефът на контраразузнаването Томас Халденванг, установил, че „от известно време има ново развитие в крайната десница“ из тази страна, където през последните години бяха разбити редица неонацистки групички. Последна засега бе „Революцията Кемниц“, чиито седмина членове са подготвяли според полицията акция през октомври, на годишните чествания на обединението на страната през 1990 г. Германия впрочем сформира служба за дерадикализация, критикувана все по-остро заради слабите й постижения. По примера на джихадисткия интернационал, създаден благодарение на социалните мрежи, някои от тези крайнодесни групи се опитват да изградят глобални структури, но не успяват истински да се обединят. Британската група „Национално действие“ например стоеше „в центъра на международна мрежа (…), поддържаща връзки с активисти от Германия, балтийските страни, Скандинавия“, посочва Маклин. БТА", "date": "2019.03.20", "title": "Десните екстремисти – нарастваща заплаха в Европа"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/393744-%D1%80%D0%B0%D0%B7%D0%B3%D0%BE%D0%BD%D0%B5%D0%BD%D0%B0-%D0%BD%D0%B8%D0%BC%D1%84%D0%BE%D0%BC%D0%B0%D0%BD%D0%BA%D0%B0", "text": "Тийнейджър отне живота си заради тормоз от учителка секс маниачка, който накарал да се чувства „унизен и засрамен\". Това става ясно от подаден иск в съда в американския щат Невада, съобщава „Мирър\". 18-годишният Корбин Мадисън бил един от няколкото ученика, тормозен сексуално от омъжената Тенили Уитакър. Той е открит мъртъв в камион, след като се прострелял с огнестрелно оръжие. Това се случва година след ареста на Уитакър.      Сега баща му Тери съди началниците на учителка за това, че се позволили да ѝ се размине за ужасните престъпления в град Уелс, щата Невада. Уитакър, която е майка на две деца, беше осъдена на 20 години затвор миналия октомври по четири обвинения за секс между служител в училище и ученик. 42-годишната жена беше арестувана, след като разследващите я следили известно време заради сигнал на родител, който я видял в „неуместна\" ситуация с ученик зад затворената врата на класна стая.     Корбин и Бренън Хупър – друг студент, който съди училищните власти в окръг Елко, по различно време са били назначени за помощници на Уитакър в училището в Уелс. Те са двама от четиримата ученици на възраст между 16 и 18 години, които разказали на разследващите, че са правили секс с Уитакър по време на нейния „специален час\". Учителката дала на едно от момчетата „алкохол в израз на сексуална благодарност\", се казва в документите по делото. Но когато друго момче се възпротивило на домогванията ѝ, тя се ядосала, изритала го от класната стая и заплашила, че ще му пише отсъствие.     Корбин се самоубил, заради „последвалата депресия, унижение и срам\", пише още в иска. Там се посочва, че преди самоубийството училищните власти знаели за няколко от престъпленията на Уитакър, но не направило нищо, за да защити учениците.      През 2016 година училищен работник заварил учителката да седи в скута на Бренън. През 2017 година настойник хванал Уитакър и непълнолетен в класната стая на изгасени светлини и заключена врата. Същата година друга учителка докладвала на директора, че имала снимка от снапчат, на която Уитакър има сексуални отношения с непълнолетен.", "date": "2019.03.20", "title": "Разгонена нимфоманка"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/393745-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-20-%D0%BC%D0%B0%D1%80%D1%82", "text": "ОВЕН ( 21 март - 20 април ) Очаквайте труден ден, когато всички ще се отвръщат, няма да ви слушат и няма да искат да вникнат в проблемите ви. Но това е съвсем разбираемо. Както се държите с хората, така и те се отнасят към вас. Възможни са стресови ситуации, свързани със семейството и децата. Трябва да бъдете по-строги към себе си и да не се отпускате. ТЕЛЕЦ ( 21 април - 21 май )  Трябва да направите генерално почистване. Но, не на дома, а на хората около себе си. Ако сред вашите \"другари\" има неискрени и лицемерни личности, тогава е по-добре да се сбогувате с тях. Вредните навици, трябва да изоставите веднъж завинаги. Разбира се, няма да може да го направите изведнъж, но най-важното е да започнете борбата. Вярвайте, че ще излезете победител. БЛИЗНАЦИ ( 22 май - 21 Юни ) Днес е възможен, някакъв критичен момент в работата. Това може да бъде съкращение, намаляване на заплатата или отмяна на премия. Накратко, не очаквайте нищо благоприятно от този ден. Каквото и да става, ще бъде неочаквано. В любовните дела, имате всичко, за което сте мечтали. Време е да помислите за семейство, деца и собствено жилище.   РАК ( 22 юни - 23 юли ) Трябва да свалите розовите очила и да погледнете на света по-реалистично. Спрете да строите илюзии, хванете се за работа. В любовта, сте не само творци, но също така и добри играчи. Ако станете по-инициативни, то няма да има човек, който да ви остави. Едно пътуване извън града, ще ви зареди със сила и изпълни с нови впечатления. ЛЪВ ( 24 юли - 23 август ) Днес ще имате, много амбициозни планове за деня, но трябва да сте много уверени, за да реализирате поне половината от тях. Енергията ви значително ще е намалена, така че не прекалявайте. Благоприятно ще се развиват отношенията с шефове, към които ще имате лични искания. Искате да вземете отпуск? Пишете заявление. ДЕВА ( 24-ти август - 23 септември ) Ще трябва сами да се заемете с голям проект. Но парите, които ще получите, ще бъдат много. Естествено, такъв стимул ще ви изпълни с невероятна упоритост и желание да покажете талантите си на максимум. С парите бъдете икономични, отделяйте за “черни дни”. При общуването с роднини, не преигравайте с думите. ВЕЗНИ( 24 септември - 23 октомври) Очаква ви натоварен ден, в който ще трябва да се разкъсвате между активни разговори, пътувания и работни дела. Ако решите да отидете някъде с личния си автомобил, проверете изправността му. Добре е да започнете да учите, да подобрявате уменията си и да създавате нови контакти. Семейните трябва да се пазят от конфликти, бъдете по-отстъпчиви. СКОРПИОН ( 24 октомври - 22 Ноември ) Трябва да се изолирате, от нови запознанства и ненужни срещи. Малко вероятно е всичко това да ви достави удоволствие или донесе крепко приятелство. Опитайте се да укрепите връзките, които вече сте създали. Влюбените трябва да решат, дали да направят следващата стъпка -към официален брак. Вечерта са възможни, много изненади.   СТРЕЛЕЦ ( 23 Ноември - 21 Декември ) Не е препоръчително днес да купувате или продавате нещо. Можете да продадете не изгодно, а също и да попаднете в ръцете на измамници. По пътя, бъдете внимателни, видимостта ще е лоша. Здравословното ви състояние ще изисква не само грижи, но и лечение на хронични заболявания. Инвестициите в личен бизнес, ще са благоприятни и ще дадат резултати. КОЗИРОГ (22 Декември - 20 януари ) Очаква ви проблематичен ден. Докато елиминирате един проблем, друг ще се появи веднага. Какво е това - лош късмет или нежелание да промените нещо? Ако се държите за миналото, то със сигурност ще се върне. Но вече с огромен товар, от който ще е трудно да се отървете. Успешно ще се развиват пътувания, до други градове.  ВОДОЛЕЙ ( 21 януари -  19  февруари ) Заемете се, с интелектуална дейност. И не казвайте, че сте уморени, имало е и по-трудни дни в живота ви. Добра новина ще получите от човек, с когото се познавате още от деца. Възможно е пътищата ви, отново да се преплетат. Трябва да се откажете от хазартни игри, както и да се абстрахирате от всичко, което „краде” вашата енергия.   РИБИ ( 20 февруари - 20 март ) Ще се нуждаете от изключителна издръжливост, особено ако трябва да работите до вечерта. Не унивайте, а търсете подкрепа от колеги. Ако за тях сте истински професионалист, тогава и помощта им ще бъде ефективна. Трябва да се пазите от настинки, не стойте на студено. В противен случай, просто ще се разболеете.    ", "date": "2019.03.20", "title": "Дневен хороскоп 20 март"}
{"url": "http://www.classa.bg/%D1%81%D0%B2%D1%8F%D1%82/item/393746-%D0%BF%D1%83%D1%82%D0%B8%D0%BD,-%D1%80%D0%B0%D0%BF-%D0%B8-%D0%BD%D0%BE%D1%89%D0%BD%D0%B8%D1%82%D0%B5-%D0%B2%D1%8A%D0%BB%D1%86%D0%B8-%D0%BA%D1%80%D0%B8%D0%BC-%D0%BE%D1%82%D0%B1%D0%B5%D0%BB%D1%8F%D0%B7%D0%B2%D0%B0-5-%D0%B3%D0%BE%D0%B4%D0%B8%D0%BD%D0%B8-%D0%BE%D1%82-%D0%B0%D0%BD%D0%B5%D0%BA%D1%81%D0%B8%D1%80%D0%B0%D0%BD%D0%B5%D1%82%D0%BE-%D1%81%D0%B8", "text": "Сред море от руски знамена, Владимир Путин се качи на сцената в Симферопол - най-големия град на Кримския полуостров, за да възвести, че вече 5 години \"Ние сме заедно!\", а публиката възторжено отговори с бурни възгласи \"Русия! Русия!\". Големите тържества в Симферопол и по целия полуостров включваха редица концерти, маршове и демонстрации на руска военна техника, за да се акцентира, че противно на цялостното непризнаване от страна на Запада, Крим е вече част от Русия.  И появата на Владимир Путин на сцената, заедно с рокгрупите и прокремълските рапъри, беше кулминацията на празниците на полуострова по случай годишнината от анексирането.  Разбира се, това беше придружено от публични и телевизионни изблици на щастие от страна на местните. По руските телевизии се въртяха интервюта с обикновеновени работници, домакини и т.н., които коментират колко по-добре се развива полуостровът сега под властта на Кремъл.     За тези хора референдумът е поправил една \"историческа несправедливост\" - преотстъпването на Крим на Украйна от през 1954 г. от тогавашния лидер на СССР Никита Хрушчов (който е украинец). Цялостното усещане е на благодарни за \"освобождението\" граждани - точно така, както Русия обича да се отнасят към нея. От своя страна Кремъл отговаря на тази благодарност с инвестиции.     Официалните руски данни показват, че от анексирането насам страната е вляла в икономиката на Кримския полуостров около 13,5 милиарда евро - повече, отколкото в почти всеки друг регион на Руската Федерация. Според анализатори инвестицията цели да гарантира, че местните ще останат доволни от руското управление и ще продължат да го подкрепят. Кремъл също така построи и 19-километров мост с 250-километрова магистрала към него, които да свързват Крим с руската част на континента. Междувременно покрай тържествата от годишнината от анексирането Путин откри и две нови електроцентрали - една в Симферопол, друга - в Севастопол, които, по думите му, ще осигурят на Крим така необходимата енергийна сигурност. Ако оценките на руския президент са верни, двете електроцентрали трябва да произвеждат достатъчно количество електроенергия, за да се покрият 90% от нуждите на полуострова. И все пак - далеч не всички в Крим са щастливи от този 5 годишен период на руско управление - както в Крим, така и в самата Русия.  На полуострова обаче е трудно човек да чуе особено гласни критики към Кремъл. Причина за това е огромният брой агенти на службите, изпратени там, за да блокират несъгласието. Противниците на руското управление, включително етническите украинци, кримските татари и етническите руснаци, които остават лоялни към Киев, описват една атмосфера на страх и напрежение. \"Когато бяхме част от Украйна, никой не искаше да демонстрирам, че съм патриот. Но в днешния Крим трябва да викаш колко голям патриот си всеки ден. Те превърнаха Крим в мини Съветски съюз. Навсякъде има информатори\", казва Сергей, бивш офицер от Червената армия. Самият той се страхува да говори повече или да разкрие повече за себе си, защото може да се окаже жертва на репресии. Вероятно най-тежко засегнати от промените са кримските татари - мюсюлманска етническа група, съставляваща около 12% от населението на полуострова. Репресиите срещу тях датират още от времето на Сталин, който решава масовото им депортиране към Централна Азия през 40-те. Едва 40 години в края на 80-те - по време на упадъка на СССР - на тях им е разрешено да се завърнат обратно към родните си домове.     Сега спомените за репресиите от страна на Москва отново са живи, превръщайки много кримски татари в едни от най-явните противници на руското управление на полуострова. Според Human Rights Watch от 2014 г. насам десетина кримски татари, обявили се срещу промяната, са изчезнали безследно. Шест от тях по-късно бяха намерени мъртви. Най-известен е случаят на 39-годишния Решат Аметов, който последно е видян през март 2014 г., когато група мъже, членове на проруска паравоенна организация, го вкарват в автомобил.  След близо две седмици тялото му е открито в гората, а на ръцете му има белезници. Отвличането на Аметов, което се случва посред бял ден, е заснето от случаен минувач, а видеото е качено в YouTube. Досега обаче няма задържани или дори официално заподозрени за убийството му. В края на миналата година руските службите за сигурност арестуват друг кримски татар - Едем Бекиров, който страда от множество здравословни проблеми, включително диабет и сърдечни заболявания. Обвиненията срещу него са за незаконен трафик на оръжия и експлозиви. Поддръжниците на Бекиров твърдят, че обвиненията са абсурдни, тъй като 58-годишният агроном носи протезен крак и се придвижва трудно и с помощта на патерици. \"Това се прави, само за да се стреснат хората и да се държат под страх. Руските сили за сигурност искаха да покажат, че никой не може да очаква милост. Това са тактики от типа на Гестапо\", коментира известният активист за правата на кримските татари Заир Смедля. Колкото до съпротивата - тя би могла да е само мирна. По думите на Смедля всеки опит да се въстане с оръжие само би дал на Кремъл повод да засили репресиите и да заличи всички несъгласни. Но не само в Крим анексирането предизвиква сериозни обществени разделения.  Макар първоначално то да беше посрещнато с патриотична еуфория в Русия и скок в одобрението за Путин, сега, 5 години по-късно, след тежки санкции от страна на Запада, които удариха сериозно руската икономика, нещата не изглеждат така позитивно и радостно. Това си пролича и до голяма степен от факта, че за пръв път в Москва нямаше масови политически митинги по случай годишнината от присъединяването на Крим. Една от причините е, че след 5 години вече просто я няма еуфорията от това, че \"Крим е върнат към родината\". Според някои експерти именно тежките в икономически план години предизвикаха сериозно недоволство у много руснаци. Така, заедно с прокараното сериозно увеличаване на пенсионната възраст в страната, все още доста ниския жизнен стандарт и увеличаващите се разходи за военни кампании зад граница (най-вече в Сирия), управляващите вероятно са преценили, че манифестации по случай откровено скъпото анексиране на Крим може и да не се окажат особено добра идея. На фона на това социално напрежение и гневните реакции срещу бедността в страната, се променят и настроенията сред хората.  \"През последната година социолозите започнаха да чуват във фокус групите, че Крим ни е струвал прекалено много и че като цяло влагаме твърде много в чуждестранни военни приключения\", казва Екатерина Шулман, политолог от Москва. Всички тези опасения бяха отразени и в скорошния адрес на Владими Путин към Държавната дума. Там той до голяма степен се фокусира именно върху вътрешните проблеми, включително стандарта на живот. Според Шулман обаче думите му почти не са оказали влияние върху общественото мнение и притесненията на руснаците. Според проучване на общественото мнение, публикувано миналата седмица от московската фондация \"Обществено мнение\", само 39% от руснаците имат положително мнение за анексирането на Крим - с 28 процентни пункта повече спрямо 2014 г. Проучването идва и на фона на постоянния спад в рейтинга на Путин, който бележи годишно дъно от едва 33% на фона на широко недоволство от противоречивия закон за увеличаване на пенсионната възраст с пет години. Истината обаче е, че за Владимир Путин казусът с Крим отдавна е приключен въпрос, който не подлежи на никакво обсъждане, независимо от санкции, заплахи и т.н. Това продължава да е една от големите победи, които той отбелязва за своето управление. И всяка крачка назад би била проява на слабост в очите на собствените му хора. Нещо повече, някои анализатори твърдят, че дори след края на управлението на Путин, неговият наследник би рискувал да бъде определен за предател, ако реши да отвори темата за евентуално връщане на полуострова на Украйна. Така че санкции или не, Кремъл ще продължи да гледа на Крим като на своя изконна територия. Ако ще и Русия да трябва още десетилетия напред да изплаща цената му с икономиката си.", "date": "2019.03.20", "title": "Путин, рап и Нощните вълци: Крим отбелязва 5 години от анексирането си"}
{"url": "http://www.classa.bg/%D1%81%D0%B2%D1%8F%D1%82/item/393747-%D0%B7%D0%B0-%D0%B1%D1%80%D0%B5%D0%BA%D0%B7%D0%B8%D1%82-%D0%BA%D0%B0%D1%82%D0%BE-%D0%B7%D0%B0-%D0%B0%D0%BF%D0%BE%D0%BA%D0%B0%D0%BB%D0%B8%D0%BF%D1%81%D0%B8%D1%81%D0%B0-%D1%82%D0%B5%D0%B7%D0%B8-%D0%B1%D1%80%D0%B8%D1%82%D0%B0%D0%BD%D1%86%D0%B8-%D1%81%D0%B5-%D0%B7%D0%B0%D0%BF%D0%B0%D1%81%D1%8F%D0%B2%D0%B0%D1%82-%D0%BA%D0%B0%D1%82%D0%BE-%D0%B7%D0%B0-%D0%BA%D1%80%D0%B0%D1%8F-%D0%BD%D0%B0-%D1%81%D0%B2%D0%B5%D1%82%D0%B0", "text": "Има хора, които не вярват, че светът ще свърши за минути с няколко натискания на големия червен бутон и последвалите ядрени експлозии. Те смятат, че Апокалипсисът ще е бавен и мъчителен и затова складират неща от първа необходимост и консервирани храни с дълъг срок на годност. Сега, когато датата 29 март е по-близо от всякога, а сделка за Брекзит изглежда все по-несигурна и неясна, подготвящите се за \"Деня на страшния съд\" служат за пример на немалък брой британци. Някои са по-песимистично настроени, други са по-умерени във възгледите си. Всички те имат нещо общо - заменили са прословутото \"Запази спокойствие и продължи\" с \"Паникьосвай се и почни да се презапасяваш!\".  Разбира се, според британското правителство няма никаква нужда от такива екстремни мерки и че дори и да има забавяне в доставките на някои продоволствия - те ще бъдат минимални. Много от средностатистическите британци обаче са на мнение, че затрудненията ще бъдат далеч по-сериозни. Най-крайните смятат, че след Брекзит без сделка във Великобритания ще настъпи същински постапокалиптичен хорър. Един поглед към интернет форумите е достатъчен, за да стане ясно, че немалка част от британците действително са притеснени от случващото се и гледат да се снабдят с по-голямо количество от някои от най-важните стоки. Във форума на Mumsnet - нещо като английския Bg-Mamma - от известно време тече усилена размяна на съвети не само по въпроси като майчинство, отглеждане на деца и здравеопазване. Напоследък една от най-горещите теми е презапасяването. Мненията на потребителите там вече са над 4000 и нарастват лавинообразно с всеки изминал ден и всяко отлагане на категорично решение за Брекзит.     Докато е в рамките на Европейския съюз, Великобритания се възползва от повече от 750 международни договори за търговия не само със страните в ЕС, но и с други 40 държави. А с всеки изминал ден става все по-неясно дали Лондон ще успее да сключи споразумение с Брюксел, което да запази поне до някаква степен тези икономически взаимоотношения. Трябва да се има предвид, че една трета само от хранителните продукти в Обединеното кралство идват от Европа. В това число влизат голяма част от пресните плодове и зеленчуци, но не само. Затова не е учудващо, че най-многобройната група подготвящи се за \"твърд\" Брекзит пълнят фризерите си с основни хранителни стоки, за които се притесняват, че след напускането на ЕС ще изчезнат. Най-често това са замразени зеленчуци, бобови култури, както и паста. Така се надяват да се избегне ситуацията, в която в супермаркетите ще има само инстантни спагети и картофи.     На второ място за презапасяващите се идват продуктите за хигиена. Те купуват огромни пакети тоалетна хартия, памперси, дамски превръзки и тампони заради опасението, че Брекзит без сделка ще забави вноса на такива стоки от първа необходимост, без които нито едно домакинство не може. А ако няма забавяне, то поне със сигурност цените ще скочат чувствително. Трети са по-бохемски настроени и се притесняват най-вече за неща като екзотични подправки и качествен алкохол.  На мнозина никога не им се е налагало да се запасяват с каквото и да било, но Брекзит е променил мисленето им. Някои са наистина уплашени за бъдещето си и вярват, че при излизане от Евросъюза без споразумение кралското семейство ще бъде евакуирано, по улиците ще се възцари насилие, по магазините ще възникнат безредици и бой за някои стоки, а по болниците ще умират пациенти заради липсата на жизненоважни медикаменти, медицински игли и дори бинт. Затова те се подготвят за Брекзит като за катаклизъм.  Вместо няколко опаковки кафе, те купуват цял кашон. Поръчват онлайн каси от любимите си вносни вина. Жените бързат да натрупат в шкафчетата си от предпочитаната козметика за лице и тяло. На практика почти всичко, на което не пише \"Произведено във Великобритания\", попада в списъка. И дори този заветен надпис не е гаранция - най-вероятно доста от съставките не се произвеждат на английска почва. Нещо повече - снабдяват се с фенерчета на батерии, туристически газови котлони и други приспособления, които биха им позволили да преживеят първите дни извън Евросъюза, които според тях ще са критични. Колкото до не толкова крайните им съмишленици - според тях ако Брекзит наистина се окаже толкова зле, бутилка качествено италианско вино поне ще притъпи горчивия вкус.", "date": "2019.03.20", "title": "За Брекзит като за Апокалипсиса - тези британци се запасяват като за края на света"}
{"url": "http://www.classa.bg/%D1%81%D0%B2%D1%8F%D1%82/item/393748-%D1%80%D0%B8%D1%87%D0%B0%D1%80%D0%B4-%D0%BB%D0%B8%D0%BD%D0%B5%D1%85%D0%B0%D0%BD-%D0%BC%D0%BE%D0%B6%D0%B5%D1%88%D0%B5-%D0%B4%D0%B0-%D1%81%D0%BC%D0%B5-%D1%83%D0%BC%D0%BD%D0%B8-%D0%B4%D0%B8%D0%BD%D0%BE%D0%B7%D0%B0%D0%B2%D1%80%D0%B8,-%D0%B0%D0%BA%D0%BE-%D0%BD%D0%B5-%D0%BD%D0%B8-%D0%B1%D0%B5%D1%88%D0%B5-%D1%83%D0%B4%D0%B0%D1%80%D0%B8%D0%BB-%D0%B0%D1%81%D1%82%D0%B5%D1%80%D0%BE%D0%B8%D0%B4", "text": "Смятаме, че сме собственици на планетата, а сме само част от природата; За да я спасим, решението  е образование, казва астронавтът       Астронавтът Ричард Линехан е на 61 години. Той има четири медала от НАСА – за изключителна служба, за изключително лидерство, за изключителни заслуги и за участие в космически полет.  Участвал е в общо четири космически полета, като единият е най-дългият полет със совалка. Това е и човекът, който шест пъти се е „разхождал“ в открития Космос – измерено в човешко време, това е общо 42 часа и 11 минути.  Във филма „Гравитация“ със Сандра Бълок и Джордж Клуни героинята на Бълок поправяше техниката на борда в безтегловност в открития Космос. Линехан е правил това в реалността, ъпгрейдвайки космическия телескоп „Хъбъл“. И за разлика от героинята във филма, се справя успешно.   Линехан има строго лице и пестеливи жестове и поведение, както се и очаква от човек, упражнявал стоманени воля и търпение по време на космическите мисии. Но при задаване на въпрос, който открива хоризонти за „голямо въображение“ (както се изразява), лицето му просветва. Първоначално Линехан работи като зоолог. Завършва ветеринарна медицина в университета в Охайо, по-късно специализира в сферата на патология при екзотични животни. През 2009 г. защитава докторат в Харвардския университет.  В края на 80-те години става капитан във Ветеринарния корпус на американската армия, впоследствие – главен ветеринар по програма за изследване на морски бозайници на Военноморските сили на САЩ. Повратът в кариерата му е през 1992 г., когато е избран за специалист в космически мисии. Едната от мисиите му като учен-астронавт е да изследва ефектите на микрогравитацията върху мозъка и нервната система. За тази цел той, както и целият екипаж на совалката „Колумбия“, е едновременно и управляващ, и обект на 26 индивидуални експерименти. Според проучванията, пребиваването в Космоса е способно да повлияе биологически на човешкия индивид, променяйки съдържанието на белтъци и метаболизма му. Днес Линехан работи за популяризиране на познанието за Космоса, както и за научно образование на подрастващите.   – Какви са приликите и разликите между океана, който също сте изследвали, и Космоса? – Това са възможно най-близките по вида си системи. Рибите могат да плуват, нали така? Могат да плуват в 3Д пространство. Ако сте се гмуркали или сте били под вода, имате обща идея, че това е най-близкото за въображението до живота в Космоса. Животните са се развили по този начин. Аз съм изследвал делфини и китове. Това, което винаги ме е интересувало в тези животни, е, че са се развили да живеят извън Земята и един вид, почти – да летят във водата. Така че физиологията им се е развила така, че да живеят в този медиум, океана. Това е като… не бих искал да го нарека пустиня, но е почти така. Всеки си мисли, нали океанът е вода как така пустиня?! Но когато се замислим, обитателите на океана нямат достъп до прясна вода, понякога трябва да изминат хиляди километри, преди да стигнат до брегови райони и да стигнат до храна. По някакъв начин така и Космосът обхваща огромни разстояния между определени точки, през които живите същества трябва да преминават, за да стигнат от точка до точка и т.н. Планетите, соларните системи, са точки. Ние живеем в гигантска галактика. А галактиката сама по себе си е само малък остров във Вселената. – Научно доказано ли е, че има такива планети? – Откривали са много, много планети чрез различни методи, включително сега. Може би има още няколко стотици планети, които разглеждат в момента. Много от тези планети са скалисти планети, с океани. Учените използват спектроскопичен анализ, така че да знаят какви елементи има на планетата, има ли вода, желязо или земя. Мисля, че имат доста добри методи да установят от какво са направени тези планети. Бих се обзаложил, че на много от тях има океани. Може да се окаже, че водата не е рядко срещано нещо. Ако разположението на планетата спрямо слънцето е правилно например, правилната гравитация, правилната еволюция, вероятно има много планети като Земята. – Това добра предпоставка ли е за живот? – Добър въпрос, но не знам… предпоставка ли е? – Ако вие не знаете, може би никой не знае…   – Не мисля, че някой знае. Можеш да предполагаш, но ако не можеш да го докажеш и да отидеш там… Това е цяла точка за изследване. И ако не пратиш хора там, ако не може да докажеш, няма начин да знаеш със сигурност. Може да съществува базиран на въглерод живот, може да има базиран на силиций живот… Всеки говори, че животът трябва да бъде водородобазиран, но ако използваш въображението си, някъде там може да съществува нещо, което няма нищо общо с това. Всеки казва, че нещо е невъзможно, докато някой не открие, че е възможно. И изведнъж става възможно. И какво е възможно, какво е невъзможно, не знам… Аз само предполагам, без да знам, че вероятно има живот на други планети, на някое място там. И не съм сигурен какъв е той… – Как се усеща времето в Космоса? Вие сте бил на най-дългата мисия със совалка? – Ако се сравни с престоя на международните станции, това е нищо. Мисията беше почти 19 дни. А на Международната станция престоят може да е година и т.н. Самото време минава много бавно, когато за първи път се качиш там, защото човек се пита може ли да издържи три седмици например. И после времето започва да минава бързо и скоро е време да се прибираш вкъщи. Там не гледаш часовника, дали е ден или нощ, защото всички 15 минути са 15 дни. Не можеш да отделяш внимание на залезите и изгревите, както на Земята. Човек е толкова зает, че не обръща внимание на часовника. Винаги бързаш да свършиш работа или да легнеш да спиш. И е дълга, дълга и натоварена мисия. – Смятате ли, че е възможно в бъдеще да колонизираме други планети? – Не знам дали е възможно. Надявам се да е. Точно сега не е възможно. Може би след 100 години или 1000 години, дано! За съжаление няма да съм наоколо, никой от нас няма да е, за да знаем със сигурност. Но продължавам да се надявам, че най-добрите, най-умните и способни хора от човечеството ще разберат как това може да се случи. Защото е важно. Ако искаме да съществуваме като жив вид, ако искаме да изследваме, да колонизираме, трябва да направим така, че хора да живеят и на други планети. – Способни ли сме да спасим планетата си?   – Мисля, че, планетата ни ще бъде добре. Освен ако не бъде ударена от астероид, както се е случвало може би два пъти преди. Всеки говори, че Земята ще умре или ще бъде наранена. И това може би е така, но тя ще бъде тук поне четири милиарда години. Независимо какво правим. Въпросът е ще оцелеем ли ние? Ще убием ли себе си, както и всички други живи видове с нас? Обичам да се шегувам с това, че всички можехме да сме влечуги, умни динозаври, ако планетата не беше ударена от гигантски астероид. Щяхме да сме умни динозаври или нещо подобно, но нещата не са се получили по този начин. Мисля, че сме малко егоцентрични, за да вярваме, че сме финалният източник на решение. Така че, ако прецакаме нещата, след няколко стотици милиона години ще дойде нещо друго и ще свърши по-добра работа. Но планетата има много път пред себе си.      Мисля, че ние трябва да се тревожим повече да се спасим и да сме сигурни, че всичко, което ни заобикаля и от което се нуждаем, ще си остане така, на тази планета. Това значи да не замърсяваме, да се грижим за водата, атмосферата, за другите видове. Последните нямат думата за това, което им се случва. Има много интелигентни видове, които са изчезнали, и такива, които изчезват. И са без избор, защото това им го причиняваме ние. Това ме тревожи повече от всичко друго. Че ние смятаме, че сме собственици на планетата и можем да правим това, което искаме, но на практика я споделяме с други животни и наистина им вредим. И не изглежда това да ни тревожи. Тук можем и да видим как индианците гледат на природата – те не се смятат, че са над нея, а че са част от нея, за разлика от европейците например. Мисля, че трябва да се върнем към тази философия, ако искаме да се спасим и да защитим сегашното устройство на планетата. – Как може да стане тази промяна? – Ако следващите две или три поколения са образовани, ако всички имат думата и разбират как работят нещата. Ако могат да се събират и да вземат решения… тогава проблемите ще започнат да се решават. Мисля, че решението за всичко е образованието.  Винаги казваме, че подкрепяме образованието на думи, но когато дойде време да дадем пари, да плащаме данъци, не обичаме да ги плащаме. Всичко е мислено краткосрочно. Едно от нещата, които трябва да започнем да правим като вид, е да мислим дългосрочно. Поне 50 до 100 години напред. – Религиозен ли сте? -Вярвам… Аз израснах католик, ирландски католик, посещавах редовно църква. Не съм толкова религиозен, колкото бях по отношение на ходене на църкви и подобни неща, но вярвам в тази всемогъща сила или същество. Определен вид обединяваща сила във Вселената, която свързва всичко в едно. –", "date": "2019.03.20", "title": "Ричард Линехан: Можеше да сме умни динозаври, ако не ни беше ударил астероид"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/393741-%D1%81%D0%BB%D0%BE%D0%B6%D0%BD%D0%BE%D1%82%D0%BE-%D0%BC%D0%BE%D0%BC%D0%B8%D1%87%D0%B5-%D0%B0%D0%BB%D0%B5%D1%81%D1%8F", "text": "20-годишната моделка Евгения Кафелникова продължава да поддържа образа на \"сложно момиче\". Преди това тя вече беше изплашила феновете си с белези по ръцете си и необичайна смяна на имиджа. Сега Алеся реши да се върне към провокативните снимки. Бившата приятелка на рапъра Фараон, дъщерята на тенисиста Евгений Кафелников, се снима топлес в Бали, където от месеци живее.  \r\n   \r\n   Момичето позира, седящо на фона на залеза, прегръщайки коленете си. Снимка, подписана с фразата: \"Естествена красота\". Но моделката не се ограничава с това.  \r\n           И се появи в обектива на фотографа Ван Воробей в екзотична корона от пера. Феновете похвалиха красотата на „индонезийската\" фотосесия. \r\n       \r\n", "date": "2019.03.20", "title": "Сложното момиче Алеся"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/393742-%D1%81%D1%8A%D0%B4%D1%8F%D1%82-%D0%B1%D1%80%D0%B8%D0%B4%D0%B6%D0%B8%D1%82-%D0%B1%D0%B0%D1%80%D0%B4%D0%BE", "text": "Властите на остров Реюниън ще съдят Бриджит Бардо за писмо, в което тя нарича населението на острова диваци, варварите и дегенератите, съобщава изданието La Voix du Nord.      Според данните, писмото с оскърбления е изпратено от 84-годишната актриса до префекта на острова. В своето послание тя обвинява жителите в жестоко отношение към животните.      Бардо пише, че жителите на острова са запазили \"гените на диваците\" и са \"дегенериращо население, пропито с древни обичаи и варварски традиции\". По-рано актрисата, която е активен борец за правата на животните, бе осъдена пет пъти за подбуждане към расова омраза. Представители на актрисата потвърдиха, че съобщението е написано лично от Бриджит Бардо.      ", "date": "2019.03.20", "title": "Съдят Бриджит Бардо"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/393743-%D0%BF%D0%B0%D0%BC%D0%B5%D0%BB%D0%B0-%D0%B0%D0%BD%D0%B4%D0%B5%D1%80%D1%81%D1%8A%D0%BD-%D1%81-%D0%BF%D0%B8%D0%BA%D0%B0%D0%BD%D1%82%D0%BD%D0%B8", "text": "Бившата секс бомба на Холивуд Памела Андерсън разкри пикантни подробности за отношенията си с френския футболист Адил Рами. Блондинката и защитникът няколко пъти се разделяха, но явно има нещо, което е по-силно и ги събира.           Андерсън разказа за отношенията си с Рами от Марсилия и подчерта, че сексът е страхотен и е онова, което най-много ги кара да се чувстват добре.   \"Не му харесва да говоря за това, но не ми пука. Когато сме вкъщи, обичам да му готвя... с униформа на секси прислужница. Идеята дойде веднъж от мой приятел, а от тогава не спираме да го правим. Трябва да сме смели и да се наслаждаваме на мига\", отбеляза Андерсън.  Тя призна, че разликата във възрастта (18 години) не се усеща в леглото и не й пречи да обича лудо по-младия си приятел.      ", "date": "2019.03.20", "title": "Памела Андерсън с пикантни..."}
