{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382531-%D1%81%D0%BE%D1%84%D0%B8%D1%8F-%D0%B5-%D0%BD%D0%B0-6-%D1%82%D0%BE-%D0%BC%D0%B5%D1%81%D1%82%D0%BE-%D0%B2-%D0%B5%D0%B2%D1%80%D0%BE%D0%BF%D0%B0", "text": "София е на шесто място сред големите градове от Източна Европа по покупателна сила, сочи ново проучване за 2018 г. на швейцарската банка UBS, провеждано на всеки три години. Според данните София получава едва 34,1 точки по индикатора за покупателна сила на банката. На първо място с 58,8 пункта се нарежда словенската столица Любляна, а веднага след нея – столицата на Естония Талин с 43,5 точки. Сравнение се прави спрямо Ню Йорк, който е с базисните 100 точки. Преди нас са още Варшава, Вилнюс и Прага, а веднага след София – Братислава. На последно място след разглежданите 14 източноевропейски града е Киев с едва 20,2 пункта. И ако сред страните от Източна Европа столицата ни е сравнително напред в класацията, то на глобално ниво позицията ѝ е доста по-надолу – едва 56-о място от общо 77 града. Така София се нарежда едно място след столицата на Перу Лима и едно преди тази на Колумбия Богота. Самият Ню Йорк е на 10-о място в класацията. Първото място в ранглистата по покупателна сила заема друг американски град – Лос Анджелис. Веднага след него се нарежда швейцарският финансов център Цюрих, който според данните на UBS е и най-скъпият голям град в света. На трето място по покупателна сила отново е щатски град – Маями, а на последно – Лагос. Ако наистина разглеждаме само ценовите нива обаче, в топ три на най-големите градове в света американски липсват. На второ място след Цюрих е друг швейцарски град – столицата Женева, а на трето – Осло. Лос Анджелис е едва на 20-та позиция. По този показател София е на едно от последните места – едва 70-о, като от Източна Европа сме на предпоследно място след Киев. След нас са още Ханой, Мумбай, Манила и Кайро. По нива на заплащане столицата ни се изкачва малко в класацията – до 64-а позиция, излизайки дори пред градове като Санкт Петербург и Истанбул. Челната тройка отново е запазена за Женева и Цюрих (съответно на 1-о и 2-о място) и Люксембург. Интересното е, че UBS предлага и данни за това колко точно време трябва гражданите на даден град, за да си купят Биг Мак от McDonald's например или iPhone. За смартфона, дело на Apple, в София човек трябва да работи почти 274 часа, или повече от месец и половина, а за да хапне в McDonald's – близо 50 минути. Логично, най-бързо печелят средствата за закупуване на iPhone работещите в страните с най-високи ценови нива – Цюрих и Женева, а в Кайро на човек му трябват 1066 работни часа, за да успее да си купи смартфона.", "date": "2018.05.30", "title": "София е на 6-то место в Европа"}
{"url": "http://www.classa.bg/%D1%81%D0%B2%D1%8F%D1%82/item/382526-%D0%BA%D0%B0%D1%80%D1%82%D0%B8%D0%BD%D0%B0%D1%82%D0%B0-%D0%B8%D0%B2%D0%B0%D0%BD-%D0%B3%D1%80%D0%BE%D0%B7%D0%BD%D0%B8%D1%8F%D1%82-%D0%B8-%D0%BD%D0%B5%D0%B3%D0%BE%D0%B2%D0%B8%D1%8F%D1%82-%D1%81%D0%B8%D0%BD-%D1%81%D0%BB%D0%B5%D0%B4-%D0%B2%D0%B0%D0%BD%D0%B4%D0%B0%D0%BB%D1%81%D0%BA%D0%BE-%D0%BD%D0%B0%D0%BF%D0%B0%D0%B4%D0%B5%D0%BD%D0%B8%D0%B5", "text": "Представители на емблематичната Третяковска галерия в Москва показаха в понеделник на репортери вредите, претърпени от картината \"Иван Грозни и неговият син\" на известния руски художник Иля Репин, нападната на 25 май от вандал.   37-годишният Игор Подпорин е бил пиян, когато счупил защитното стъкло на картината със сепараторен пост и разкъсал платното на три места по фигурата на принц Иван. По този начин царският син е получил три нови \"рани\", в допълнение към вече нанесените от баща му, в художественото представяне на момента, в който Иван Грозни убива сина си.   След нападението, счупеното стъкло поврежда и ценната рамка на картината. Картината не е застрахована, а възстановяването й ще струва на държавния музей 10 милиона рубли (над 160 000 долара). След работите, които ще продължат няколко месеца, тя ще бъде защитена вече от бронирано стъкло.   Вандалът, който пил твърде много в кафенето на галерията, е изправен пред обвинение за \"унищожаване или повреждане на обекти на културното наследство\", което се наказва в Русия с до шест години затвор.", "date": "2018.05.30", "title": "Картината \"Иван Грозният и неговият син\" след вандалско  нападение"}
{"url": "http://www.classa.bg/%D1%81%D0%B2%D1%8F%D1%82/item/382527-%D0%BA%D0%B0%D0%BB%D0%B8%D0%BD%D0%B8%D0%BD%D0%B3%D1%80%D0%B0%D0%B4,-%D0%BD%D0%B0%D0%B9-%D0%BB%D0%BE%D1%88%D0%B8%D1%8F%D1%82-%D0%BA%D0%BE%D1%88%D0%BC%D0%B0%D1%80-%D0%BD%D0%B0-%D0%BD%D0%B0%D1%82%D0%BE", "text": "След присъединяването на Балтийските държави към НАТО, районът на Калининград се счита за важна стратегическа точка. Заключен между Литва и Полша, той е едно от основните руски пристанища с достъп до Балтийско море.   Поради местоположението си, руските ракети и военни кораби, разположени в региона, са в състояние да парализират дейността на Алианса в обширни райони на Балтийско море и да извършат превантивни атаки срещу американски и европейски бази, се казва американското списание The National Interest.   От всички тези заплахи, най-големите се крият в разгръщането на руските балистични ракети Искандер-М. Способността на НАТО, включително и на трите балтийски страни и Полша, да противодейства на тези руски сили е много малка, коментира коментаторът Чарли Гао.   \"С обхват над 400 км, Искандер е в състояние да атакува всички полски военни съоръжения на брега, както и всяка инсталация в балтийските държави \", подчертава статията.   В допълнение към наземните ракети, Русия може да използва ракети J-55 и J-101, носени от самолетите, разположени в бази близо до Калининград, броят на които не е разкрит. Въпреки това, в публикацията се подчертава, че това оръжие може да нападне всяка цел в Полша.   Освен това, в Калининград се намира голям контингент на руския флот, който включва малки корвети от проект 21630, оборудвани с осем вертикални инсталации за изстрелване на ракети Калибр-НК, вече успешно използвани в антитерористичните операции в Сирия. Тези кораби, както и двете подводници 877, увеличават силата за превантивна атака на Русия.   С една дума, публикацията пише, че съседните на Калининград страни не могат да се противопоставят на руските войски, разположени в региона, а в случай на война, в разпределението на силите и оръжията в региона на Балтийско море, Москва има ясно предимство.", "date": "2018.05.30", "title": "Калининград, най-лошият кошмар на НАТО"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382528-%D0%BE%D0%BA%D1%81%D1%84%D0%BE%D1%80%D0%B4-%D0%B8-%D0%BA%D0%B5%D0%B9%D0%BC%D0%B1%D1%80%D0%B8%D0%B4%D0%B6-%D0%BF%D1%80%D0%B8%D1%82%D0%B5%D0%B6%D0%B0%D0%B2%D0%B0%D1%82-21-%D0%BC%D0%B8%D0%BB%D0%B8%D0%B0%D1%80%D0%B4%D0%B0", "text": "Богатството на университетите Оксфорд и Кеймбридж възлиза на 21 милиарда паунда, което включва недвижимо имущество, дарения, инвестиции, произведения на изкуството и антики, пише вестник „Гардиън\" след специално разследване. Това повдига въпроса за високите такси за обучение. Древните университети Оксфорд и Кеймбридж, често наричани с общото име Оксбридж, разполагат със около 70 колежа с изумителното богатство от 21 милиарда паунда, пише „Гардиън\", стигнал до тази цифра след анализ на документи, получени по Закона за свободен достъп до информацията и одиторски данни. С тези пари могат да бъдат платени таксите на всички студенти (местни и от чужбина) във всички висши учебни заведения във Великобритания за година и пак да останат 3 милиарда, изчислява изданието, цитирано от БНР. Концентрацията на такава огромна сума в ръцете на само две институции повдига въпроса за бавния напредък в процеса на реформирането на тяхната администрация и, разбира се, за твърде високите такси за обучение в тях. Миналата седмица Оксфордският университет бе критикуван, че не прави достатъчно за приемането на най-талантливите студенти от всички социални слоеве. Що се отнася до парите, от Оксфорд заявиха, че трупат средства, за да могат да поддържат високия академичен стандарт, което включва изследователска дейност и осигуряване на най-добрите преподаватели.", "date": "2018.05.30", "title": "Оксфорд и Кеймбридж притежават 21 милиарда"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/382529-%D0%B5%D0%B4%D0%BD%D0%B0-%D1%82%D1%80%D0%B5%D1%82%D0%B0-%D0%BE%D1%82-%D0%BD%D0%B0%D1%81%D0%B5%D0%BB%D0%B5%D0%BD%D0%B8%D0%B5%D1%82%D0%BE-%D0%B8-%D0%B7%D0%B0%D0%B4%D0%BB%D1%8A%D0%B6%D0%BD%D1%8F%D0%BB%D0%BE", "text": "1/3 от населението на България е задлъжняло заради ипотеки, наем, сметки за комунални услуги или разсрочени плащания. Всеки десети гражданин на ЕС е задлъжнял заради същите причини, според статистическа служба към Европейската комисия, Евростат, предаде БГНЕС. Тази статистика се прави на всеки 8 години. Около 10,4% от населението на ЕС има неизплатени задължения към комунални услуги и разсрочени плащания за закупени стоки. Що се отнася до неизплатени ипотеки или задължения по месечен наем, процентът е 3,5. Сред тях поддържащите домакинства и отглеждащите деца са 4,8% – два пъти повече от тези, които нямат деца и семейство. Само в Гърция почти половината от населението, по-специално 47,9% има просрочвания по ипотеки, наем, сметки за комунални услуги или разсрочени плащания през 2016 г. Според тези данни от Евростат, тя е най-задлъжнялата страна в ЕС. Други балкански страни не са много по-назад от нея. Повече от една четвърт в Кипър също са част от тази статистика. Най-младата държава-членка на ЕС, Хърватия, е на четвърто място с 26,4% задлъжнялост. На противоположния край на скалата са половината (14 от 28) от държавите-членки в ЕС. По-малко от 10% от населението на тези 14 държави са в просрочени дългове заради ипотека или наем, сметки за комунални услуги или разсрочени плащания. Страната с най-малко задлъжнелите граждани, точно 4,2% от цялото население, е Германия, следвана от Франция с 4,4%, а трета е Холандия с 5% от населението. В частта с ипотечни плащания или наем, изключваща сметки за комунални услуги или покупки на разсрочено плащане, най-висок процент в ЕС е регистриран отново в Гърция, където 15,3% от цялото население има неизплатени дългове от този вид. Това е значително повече, отколкото в която и да е друга държава-членка на ЕС. Следващият най-голям процент е регистриран в Кипър – 8,2%, следван от Испания и Франция с 3% по-нисък процент и най-накрая – Унгария, Финландия и Италия. В сравнение с 2008 г. делът на хората, които са задлъжнели заради плащането на наем или ипотека през 2016 г. почти се е утроил в Гърция, от 5,5% до споменатия процент от 15,3, докато в Кипър е повече от два пъти – от 3,4% през 2008 г. до 8,6% през 2016 г. В Люксембург се е увеличил от 1,1% до 2,7%, а в Полша – от 0,6% до 1,3%. Люксембург и Полша се причисляват към по-голямата част от страните, в които тези проценти са ниски в сравнение с останалите държави-членки на ЕС.", "date": "2018.05.30", "title": "Една трета от населението и задлъжняло"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382530-%D1%83%D0%BD%D0%B3%D0%B0%D1%80%D0%B8%D1%8F-%D0%BA%D1%80%D0%B8%D0%BC%D0%B8%D0%BD%D0%B0%D0%BB%D0%B8%D0%B7%D0%B8%D1%80%D0%B0-%D0%BF%D0%BE%D0%BC%D0%B0%D0%B3%D0%B0%D1%87%D0%B5%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%B8%D0%BC%D0%B8%D0%B3%D1%80%D0%B0%D0%BD%D1%82%D0%B8", "text": "Унгарското правителство е подготвило законопроект, криминализиращ помагачеството на нелегални имигранти, съобщи Би Би Си, цитирана от български информационни сайтове. Ако бъде приет в настоящия си вид, законът ще направи престъпление печатането на брошури с информация за търсещите убежище, предлагането на храна или правна помощ. Планирала се и промяна на конституцията, с цел да се попречи на други членки на ЕС да трансферират търсещи убежище в Унгария. Премиерът Виктор Орбан не се подчинява на политиката на ЕС в областта на миграцията. Страната му, както Полша, Чехия и Словакия отказват участие в схемата за преместване на 160 000 бежанци от Сирия и Еритрея, пристигнали в членките на ЕС Италия и Гърция, където лагерите за мигранти са препълнени. Парламентът на Унгария се заема със законопроекта, въпреки че малцина мигранти успяват да влязат сега в Унгария заради двойната ограда от бодлива тел по южната ? граница. Гласуването му се очаква идната седмица, посочва Би Би Си. Според в. „Модяр хирлап\" законопроектът предвижда затвор, вариращ от няколко дни до година, за нелегално вкарване на мигранти или финансиране на нелегалната миграция. През 2015 г. Унгария бе транзитна страна по т.нар. Балкански маршрут, по който преминаха около милион мигранти, повечето бягащи от войните в Сирия, Ирак и Афганистан. Повечето от тях отиваха в Германия, но издигането на гранични огради на Балканите през 2016 г. драстично намали този поток.", "date": "2018.05.30", "title": "Унгария криминализира помагачеството на имигранти"}
{"url": "http://www.classa.bg/%D1%81%D0%B2%D1%8F%D1%82/item/382522-%D0%B7%D0%B0%D0%BB%D0%B0%D0%B2%D1%8F%D0%BD%D0%B5%D1%82%D0%BE-%D0%BD%D0%B0-%D1%81%D1%8A%D0%BF%D1%80%D1%83%D0%B3%D0%B0%D1%82%D0%B0-%D0%BD%D0%B0-%D0%BD%D0%B0%D0%B9-%D0%BC%D0%BE%D1%89%D0%BD%D0%B8%D1%8F-%D0%BB%D0%B8%D0%B4%D0%B5%D1%80-%D0%BD%D0%B0-%D0%BA%D0%B0%D1%80%D1%82%D0%B5%D0%BB-%D0%B2-%D0%BC%D0%B5%D0%BA%D1%81%D0%B8%D0%BA%D0%BE-%D0%B2%D0%BA%D0%BB%D1%8E%D1%87%D0%B8-%D0%B0%D0%BB%D0%B0%D1%80%D0%BC%D0%B0%D1%82%D0%B0", "text": "Залавянето на Розалинда Гонзалес Валенсия, съпруга на лидера на картела Халиско Нова Генерация (CJNG), Немесио Осегера, е последната глава от войната, водена между мексиканското правителство и престъпната организация.   Задържането стана, след като тя бе посочена като отговаряща за всички финансови операции на най-мощния картел в Мексико.   \"Тази жена вероятно е администратор на ресурсите на престъпната група, така че е задържана в съответствие с разпореждане на съда, за организирана престъпност с цел извършване на операции с незаконни приходи\", каза министърът на вътрешните работи , Алфонсо Наварете Прида.   Арестът е направен без стрелба в събота, когато членове на Военноморските сили, задържали известна като \"Шефката\", само дни след стрелбата в центъра на Гуадалахара, вторият по големина град в Мексико, при опита да бъде убит бившия прокурор на щата Халиско.   След ареста мексиканските власти активираха аларма \"червен код\" заради възможността за насилие от картела.   Поразителен факт при залавянето беше спокойствието, с което Гонзалес Валенсия реагира по време на ареста.   Розалинда Гонзалес Валенсия, член на семейството наркотрафиканти, \"Cuinis\" (една от най-мощните групи в рамките на картела Халиско Нова генерация), заедно със снахите си, е управлявала бизнеса и е администрирала имуществото на престъпната организация , според информация от правителството на САЩ. Жените, отговаряли за изпирането на парите от наркокартела, оперирали с недвижимите имоти, туризма и ресторантите в Западно Мексико.   Картелът има присъствие в 22 от 32-та щата на страната, а също и операционни центрове в Лас Вегас, Лос Анджелис, Сан Диего, Тихуана и Чикаго.", "date": "2018.05.30", "title": "Залавянето на съпругата на най-мощния лидер на картел в Мексико включи алармата"}
{"url": "http://www.classa.bg/%D1%81%D0%B2%D1%8F%D1%82/item/382523-%D0%BE%D0%BC%D0%B0%D0%B3%D1%8C%D0%BE%D1%81%D0%B0%D0%BD-%D0%BA%D1%80%D1%8A%D0%B3-%D1%87%D0%B5%D1%82%D0%B8%D1%80%D0%B8-%D0%BC%D0%B8%D1%82%D0%B0-%D0%B7%D0%B0-%D0%B1%D0%B0%D0%BD%D0%B4%D0%B0%D1%82%D0%B0-%D0%BC%D0%B0%D1%80%D0%B0-%D1%81%D0%B0%D0%BB%D0%B2%D0%B0%D1%82%D1%80%D1%83%D1%87%D0%B0", "text": "Едновременно със затварянето в събота на границата на Коста Рика за членовете на Мара Салватруча (MS-13), от началото на годината досега в страната са открити 15 членове на бандата и е проведено проучване, което разкрива как работи тази престъпна организация.   Журналистическата организация InSight Crime неотдавна публикува доклад, резултат от тригодишно разследване, в което тя анализира данните, предоставени от сто члена на бандата и отрича редица митове за MS-13. Износ на \"Произведено в САЩ\" Организацията се възползва от миграционните потоци между Централна Америка и Съединените щати. Гражданите бягат от насилието в техните държави и в Съединените щати биват заловени от Мара. Противно на общоприетото схващане, че бандата изпраща членовете си от Централна Америка в САЩ, MS-13 е родена в Лос Анджелис, и, до известна степен, е износ на \"Произведено в САЩ\".   Размерът на MS-13 Нито има ясни лидери, нито компактна структура извън квартала. Въпреки това, тя е една от най-големите банди в света, с присъствие в повече от половин дузина държави. По данни на властите, измерението на бандата обхваща между 40000 и 70000 членове младежи, от които между 7000 и 10 000 са разположени в САЩ, казва доклада на InSight.   Изнудването като стълб Въпреки че са свързани с множество престъпления, техният основен източник на финансиране е изнудването. И най-важното нещо не е печалбата, а изграждане на идентичност с инструмента на крайно насилие. \"В бандата, насилието е почти винаги самоцел, това е аргумент, това е форма на изразяване, което прави употребата на насилие централна мощ на бандата\", обяснява разследването.   Социален проблем Десетилетия на просто прилагане на сила не са намалили Мара. И според доклада тя има ясно социално измерение. Самата общност, която е жертва на Мара, е същата тази мигрантска общност, жертва на ксенофобията и расизма в САЩ. Тя се превърна в място за израстване на уязвимите юноши, които в крайна сметка намират ново семейство в MS-13.", "date": "2018.05.30", "title": "Омагьосан кръг: Четири мита за бандата Мара Салватруча"}
{"url": "http://www.classa.bg/%D1%81%D0%B2%D1%8F%D1%82/item/382524-%D1%80%D1%83%D1%81%D0%B8%D1%8F-%D1%81%D1%8A%D0%B7%D0%B4%D0%B0%D0%B2%D0%B0-%D1%80%D0%B0%D0%B4%D0%B0%D1%80-%D0%B7%D0%B0-%D0%BE%D1%82%D0%BA%D1%80%D0%B8%D0%B2%D0%B0%D0%BD%D0%B5-%D0%BD%D0%B0-%D0%BC%D0%B0%D0%BB%D0%BA%D0%B8-%D0%B4%D1%80%D0%BE%D0%BD%D0%BE%D0%B2%D0%B5", "text": "Руските изследователи от фондация Перспективни изследователски проекти в областта на отбраната, развиват радиофотонни радари, способни да откриват малки дронове, включително и тези с анти-радарно покритие, съобщава РИА Новости.   Според представител на фондацията, радиофотонната технология ще създаде компактни радари \"способна да откриват цели с малък размер, например, малки безпилотни самолети, включително и тези с антирадарно покритие, както и значително да подобри системите за ориентиране.\"   Специалистът заяви пред руската информационна агенция, че тези системи превъзхождат традиционните във всички ключови функции, тактики и техники, включително устойчивост срещу електромагнитни импулси с голяма мощност, като са и с намален размер, тегло и цена на системата.   \"Предимствата на радарните системи, базирани на радиофотонна технология, в сравнение с традиционната електроника, се основават на основните разлики между фотони и електрони, като носители на енергия и информация, които позволяват да се създават надеждни системи с почти неограничена скорост на реагиране, както и с висока устойчивост срещу шум, електромагнитни импулси и смущения \", обясниха от фондацията.   Както бе посочено, учените вече са създали модул за предаване и приемане и широколентов предавател, което представлява прототип на радарна система от ново поколение в голям мащаб.", "date": "2018.05.30", "title": "Русия създава радар за откриване на малки дронове"}
{"url": "http://www.classa.bg/%D1%81%D0%B2%D1%8F%D1%82/item/382525-%D1%88%D0%B5%D0%B3%D0%B0-%D0%BF%D1%80%D0%B5%D0%B2%D1%8A%D1%80%D0%BD%D0%B0-%D0%BF%D0%BE%D1%80%D0%BD%D0%BE-%D0%B7%D0%B2%D0%B5%D0%B7%D0%B4%D0%B0-%D0%B2-%D0%BF%D0%BE%D0%B1%D0%B5%D0%B4%D0%B8%D1%82%D0%B5%D0%BB-%D0%BD%D0%B0-%D0%BE%D0%BB%D0%B8%D0%BC%D0%BF%D0%B8%D0%B0%D0%B4%D0%B0%D1%82%D0%B0-%D0%BF%D0%BE-%D1%84%D0%B8%D0%B7%D0%B8%D0%BA%D0%B0", "text": "Публикация в Twitter, обявила че ливанско-американската порно актриса, Мия Халифа, е спечелила Олимпиадата физика и химия 2018, обърка много потребители на социалната мрежа, включително и няколко журналисти и медийни фигури от Испания, като надхвърли 21 000 \"харесвания\" и 14 000 споделяния.   Оригиналният подвеждащ туит включва снимка на порнозвездата, описана като Монтаня Гарсия, живуща в испанския град Касерес, която току-що е спечелила Олимпиадата. \"Тъй като тя не е футболист, нито реалити звезда, няма да видите тази новина в нито една медия\", пише авторът на съобщението, жител на същия град.   Историята на предполагаема лауреатка на научна олимпиада, пренебрегвана от медиите, бързо предизвика съчувствие сред обществеността. Въпреки че няколко потребители бързо откриха измамата, туитът продължи да бъде споделян в мрежата.   Дори самата Олимпиада по физика и химия 2018 г. е несъществуващо състезание, разяснява испански вестник. Също така, името на Монтаня Гарсия не е сред студентите, спечелили Националната олимпиада по химия тази година.   Някои от медийните герои, които паднаха в капана, като например радио-водещата Пепа Буено, изтриха измамата от своите акаунти. Междувременно журналистката и писател Марта Робълс предпочете да признае грешката и да се извини.", "date": "2018.05.30", "title": "Шега превърна порно звезда в \"победител\" на олимпиадата по физика"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382521-%D0%B0%D0%BA%D0%B0%D0%B4-%D0%BF%D0%B5%D1%82%D1%8A%D1%80-%D0%B8%D0%B2%D0%B0%D0%BD%D0%BE%D0%B2-%D0%B8%D0%B7%D0%B1%D0%BE%D1%80%D0%B8%D1%82%D0%B5-%D1%83-%D0%BD%D0%B0%D1%81-%D1%81%D0%B5-%D0%BF%D0%B5%D1%87%D0%B5%D0%BB%D1%8F%D1%82-%D0%BE%D1%82-%D0%BF%D1%80%D0%B5%D1%81%D1%82%D1%8A%D0%BF%D0%BD%D0%B8%D1%86%D0%B8-%D0%B8-%D0%BA%D1%80%D0%B0%D0%B4%D1%86%D0%B8", "text": "Как се печелят избори е било известно още на бай Ганю и на Алеко Щастливеца. Как?   Ето как:   Първо, изборите обикновено се печелят от управляващите, тъй като те разполагат с парите на данъкоплатците и, естествено, ги управляват и насочват така, че те да им осигурят гласове: хранителни подаръци на населението, чешмички, стадиончета, предизборно асфалтиране, предизборно боядисване, детски площадки, помощи за циганите, безплатни концерти на Веско Маринов, плакати, листовки и др.;   Второ, управляващите вербуват медиите чрез рекламирането и чрез други финансови механизми; символ на медийната система у нас е жрицата на любовната баница Мадам В. с нейната пропаганда за химията между Баце и Папата;   Трето, в България официално са обявени около 1.1 млн. “мъртви души” – хора, които в действителност ги няма, мъртви или емигрирали, чиито гласове се ползват от управляващите по предназначение като живи и активни гласоподаватели;   Четвърто, самото броене на гласовете на електората е непрозрачно и се осъществява от странна фирма, създадена още от времето на Тодор Живков специално за манипулиране на изборни резултати в изгода на управляващите комунисти;   Пето, осъществява се подкрепяно от властите, включително от силовите държавни структури и от съдебната власт, купуване на гласове чрез перфектно изградена система, като парите за купуването са пак от държавния бюджет (бълха го ухапала!) и от гигантските партийни субсидии; около 1/4 от подадените гласове са купени срещу определена сума, варираща от 20 лв. до 100 лв.;   Шесто, съществува добре разработена система за осигуряване на гласовете на циганите, гласуват всички цигани до един (при българския етнос около 50-60% от хората не гласуват), и всички цигани гласуват, разбира се, единно за властващите в момента; тези дни в с. Галиче, например, 91,7% от циганите са дали гласа си за избраника на властта, което само по себе е озадачаващ статистически и въобще научен феномен, и индикира външно криминално насочване на избирателите, така е в цяла България;   Седмо, законодателната власт се грижи единствено за получаването на лични облаги от управляващите и създава закони и други нормативни документи, съобразени само с техните интереси, включително и такива закони и поправки на избирателните и на други подобни нормативи, позволяващи на управляващите да печелят всички избори;   Осмо, управляващите ползват създадени с течение на времето престъпни структури, криминални общности и групи извън закона или на ръба на закона, за да си осигурят комфорт и благоприятни за властта и фаворитите ѝ изборни резултати;   Девето, в изборите в България, каквито и да са те, по абсолютно недопустим начин са включени и работят твърде ефективно в чужда полза на интересите на чужди конфесии и държави (и обединения на държави), някои от които са съседни, а други – не; тези интереси често са подплатени и подкрепени от логистика, пропаганда и от огромни финансови суми за предизборни, за изборни и за следизборни дейности у нас, както и за лични хонорари на осъществяващите тези дейност;   Десето, което е и най-грозно, може би, разработена е и функционира твърда и стройна система за справяне с опонентите на властта, тези, които са против кражбите и корупцията, чрез ползване на властовите структури във всички сфери – от данъчната система (проверки, тормоз, манипулации), от РИОС, че даже и от Пожарната безопасност до Митниците, Следствието, Полицията и Съда.   В България винаги досега властта се печели и упражнява от престъпници от типа на Бочоолу, Гочоолу, Дочоолу, Данко Хаирсъзина и Гуню Адвокатина, които тероризират народа и откраднаха и продължават да крадат абсолютно всичко, което може да се открадне във вече обрулената ни, държавица.   Затова сме най-бедната, най-болната, най-умиращата (16,6 промила годишна смъртност, световен шампион по измиране!), най-корумпираната, най-нещастната,най-напусканата от своите граждани (2,5-3 млн. емигрирали), с най-ниска раждаемост, най-бързо намаляващата и най-изчезваща нация в целия свят, намираща се в състояние на клинична демографска смърт.   Наздраве!    ", "date": "2018.05.30", "title": "Акад. Петър Иванов: Изборите у нас се печелят от престъпници и крадци!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/382517-%D0%BA%D0%BE%D1%8F-%D0%B5-%D0%BC%D0%B0%D0%B4%D0%B0%D0%BC-%D0%B2-%D0%B8-%D0%B7%D0%B0%D1%89%D0%BE-%D1%81%D1%8A%D0%B1%D1%80%D0%B0-%D0%BE%D1%81%D0%B2%D0%B8%D1%80%D0%BA%D0%B2%D0%B0%D0%BD%D0%B8%D1%8F%D1%82%D0%B0-%D0%B2%D1%8A%D0%B2-%D1%84%D0%B5%D0%B9%D1%81%D0%B1%D1%83%D0%BA-%D1%81%D1%8A%D1%87%D0%B8%D0%BD%D0%B5%D0%BD%D0%B8%D0%B5%D1%82%D0%BE-%D0%B9,-%D0%BE%D1%86%D0%B5%D0%BD%D0%B5%D0%BD%D0%BE-%D0%BE%D1%82-%D1%87%D0%B8%D1%82%D0%B0%D1%82%D0%B5%D0%BB%D0%B8", "text": "„Ха-ха-ха, това няма никакъв вид на журналистическа статия. Прилича повече на някакъв римейк на „50 нюанса сиво”. „…С мек, благ поглед-ту възторжен, ту снизходителен, ту учуден, ту разбиращ, ту любопитен.” Блажна художествена литература в духа на Сандра Браун – това пише в коментара си във Фейсбук потребителката Ellie Ness по повод съчинението на журналистката Валерия Велева за посещението на Борисов при папа Франциск. Тя е била поканена с делегацията на премиера, заедно с другата „топ-журналистка” Илиана Беновска.   Съчинението й в сайта „Епицентър” предизвика буря от коментари, на другия ден то стана недостъпно на сайта, очевидно изтрито, по-късно се появи пак. Предполага се, имало е колебания у авторката, която е редактор на сайта „Епицентър”, дали да го остави. Тя не е очаквала такава реакция, изглежда не се срамува от съчинението си. Както не се срамуваше и от това, че омеси баница на премиера Борисов през 2009 г. и отиде лично да му я занесе в министерския съвет и да вземе интервю от него, когато стана премиер.   Жанрът на сегашното съчинение е трудно да се определи – не е информация, не е коментар, прилича на някакъв поетичен репортаж, най-близо е до възхвално есе. Ода. Журналистическа поема за Бойко Борисов. Поредната. И образец на един тип писания, каквито се срещаха само в миналото по време на 33-годишното управление на Тодор Живков. Така го описваха него и дъщеря му. Но написаното от Валерия Велева сега трудно може да се сравни и с образци от едно време. Защото чак такова възхваляващо тогавашния диктатор слово по онова време не се срещаше толкова често. Любомир Левчев остави някои образци, например „Другарю Живков, всичко можете да ми забраните, но не можете да ми забраните да ви обичам”. Ето изказа и таланта на Валерия Велева:  „…Наблюдавайки ги отстрани двамата изглеждаха като баща и син – видимо доволни един от друг, с някаква химия помежду им, с прямота.  Като ученик пред дъската Борисов искаше да си каже всичко бързо и достатъчно убедително, подчертано уважително – смирението и настойчивостта се редуваха в изказа му. Гонеше целта си – да ангажира папата по темата за Западните Балкани, за да се „поддържа световното внимание“. „Искаме просто да има мир на Балканите“, заяви Борисов и три пъти настоя пред Франциск“: „Молете се за България и за мир на Балканите!“. Не криеше страховете си, че и тук оръжието може да се развихри.  Взирах се в очите на папата. Грееха.  С мек, благ поглед – ту възторжен, ту снизходителен, ту учуден, ту разбиращ, ту любопитен. Цялата гама на положителната емоция мина през очите на Франциск за отредените минути на тази аудиенция… От спомена за българското кисело мляко, през делата на Ватикана и световните събития, до Западните Балкани. Странна смесица, която забъркаха двамата с премиера, основата на което може да бъде само едно – доверието.”  (от сайта „Епицентър”, виж   целия текст)     В част от текста си личи, че Борисов е разказал подробно пред Валерия Велева разговора си насаме с папата:  „В началото на разговора папата изненадващо извадил „българска връзка“ в своя живот. И какво мислите че е? Киселото мляко! „Като бях малък баба ми купуваше от аптеката квас на прах и ми квасеше кисело мляко – българско кисело мляко“, разказал историята си Франциск. А, сега кажете, че Съдбата няма пръст в тази среща!  И Борисов бавно следва своята цел – кани папата да дойде в България. И за да е сигурен, че това ще стане, в неподражаемия си стил премиерът го моли да поеме обещание и пред журналисте. Папата се навел, дръпнал едно чекмедже от бюрото, извадил листче и саморъчно написал: „България“, после добавил Румъния, защото вече е обещал на румънския премиер Виорика Дънчила да посети страната в началото на 2019-а. Борисов му предложил да избере и още една, трета балканска страна. Франциск старателно сложил листчето в джоба си. Това не успокоило Борисов. Минути по-късно пред медиите той не само повтори, но и потрети поканата си, на което папата, учуден от тази упоритост в преследване на целта, усмихвайки се, направо му рече: „Много сте твърдоглав!“   Красимир Стойчев  Аз първо помислих, че този текст е някаква пародия, ирония, пък тя верно го била написала!? Гледай ти… Направо е идентично с хвалебствията за Сталин и Червенков навремето!   Vassil Karkelanov  Ужас! И това е публикувано?!   Walt Dench  Описанието на папският поглед е добро – така снизходително се гледа само ощетен от Бога, безнадежден дебил. Подходящо за възторга на мадам „Пантоф”. Овчият възторг.   Маргарита Кръстева  Най-жалкото е, че и като се гледа, сама си се харесва. Поредния повод да се срамувам, че Бойко Борисов е премиер на моята държава! Просто каниш папата дори и за десети път да е това, а не припомняш, че такава вече е имало. За да стигне папата до отговора „колко сме твърдоглави” си представям през какво е минал отеца.   Svetla Karoleva  Мадам В. е срам за журналистиката. Това дали е правила свирки си е нейна работа. Лошо е, че човек без морал дава акъл на простолюдието. Срам!   Gogo Donkov  Рубриката е „Журналисти по безгащи”.   Грациела Ингелска  Не я цитирайте толкова – просто й правите реклама! Валерия Велева винаги е била ТАКЪВ “журналист”…   Boris Loukanov  Обикновено ибрикчиите са мъже, но в изключителни случаи - жени   Румяна Чобанова  Мили Боже, не мога да повярвам , имах добри впечатления от нея, написаното предизвиква сериозни конвулсии в стомаха ми. Дори лизачеството може да се прави с финес,а това тук е просто отврат.   Vlado Tschervenuschev  Нашата родна т.н.интелигенция винаги е била раболепна към властимеющите. В. Велева не е изключение… Я ги погледнете колко много станаха сега „антикомунистите от седмия ден”! Ако дойдат на власт китайците, опашка ще направят пред кабинетите за издърпване на очите по азиатски! Блюдо-гъзолизането си е нашенска черта, защото винаги е носила дивиденти, за което са виновни тези с властта, които ги купуват евтино най-често! За чест и себеуважение никой не се и замисля!   Бойко Пангелов  Човек, погален от папата, се казва „папагал”.   Наталья Димитрова  Явно ще се кандидатира… да му пише „мемоарите”   Martin Mikush  „Рим” на Фелини – там има яка пародия на модно шоу с „папски” и „църковни” одежди.  И въобще политическото сводничество е гнусна работа, но още по- якото е че местните бабаити се „барат” православни, но понеже са невежи и даже не знаят чий го дирят там.       Ето извадки от писмото на Доган:  “Браво, Мадам В!  Съзнателно не общувам с теб от последните парламентарни избори (юни 2009 г). Винаги съм знаел, че не си “моралният стожер” на обществото, за каквато се представяш.  Доколкото знам, само преди месец беше подновила офертата си да ни бъдеш таен P.R. Колегите ми бяха наясно, че и понятие си нямаш от P.R. стратегии, а с този акт искаш само респектиращо възнаграждение за “добрия тон”, който ще имаш в писанията си за нас.  Знам, че не си изключение в това отношение. Но не мога да проумея, кой ти внуши, че можеш да бъдеш моралния рупор на обществото!  А само преди няколко дена, когато започна да провокираш поредната си манипулационна атака срещу ДПС, за един ден ме потърси шест пъти по телефона, и когато не ти отговорих, ми пусна sms, че “можеш да омекотиш и най-тежките удари, които получавам”.  Браво, Мадам В. Много е яко, нали? В случая деликатният въпрос е: от колко места ти плащат за подобни “поръчки”? Или, може би, самосиндикално задаваш неприятната ситуация и притискаш  жертвата? Разбира се, срещу цената за “омекотяване на удара”.  Не знаеш, че това е подсъдно, нали? А за морал, да не говорим…  …  А. Доган” (цялото писмо на Доган  ).  След публикуването на писмото на Доган, Валерия Велева се разконспирира сама като Мадам В., защото се яви в един ден в сутрешните блокове и по Нова тв, и в бТВ и обяви, че, ще съди Доган. Друга журналистка от “Труд”, починалата неотдавна Милена Бойчева, написа роман “Вестникът един ден”, в който има описания на героинята Корнелия, вероятен прототип на Валерия Велева (виж   откъс).", "date": "2018.05.30", "title": "Коя е Мадам В.* и защо събра освиркванията във Фейсбук. Съчинението й, оценено от читатели"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382519-%D0%BF%D0%B5%D1%87%D0%B0%D0%BB%D0%BD%D0%BE-%D0%B7%D0%B0-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0-%D0%BD%D0%B0%D0%B4-%D0%BF%D0%BE%D0%BB%D0%BE%D0%B2%D0%B8%D0%BD-%D0%BC%D0%B8%D0%BB%D0%B8%D0%BE%D0%BD-%D0%B1%D1%8A%D0%BB%D0%B3%D0%B0%D1%80%D0%B8-%D1%80%D0%B0%D0%B1%D0%BE%D1%82%D1%8F%D1%82-%D0%B7%D0%B0%D0%B4-%D0%B3%D1%80%D0%B0%D0%BD%D0%B8%D1%86%D0%B0,-%D0%B2%D1%81%D0%B5%D0%BA%D0%B8-%D1%82%D1%80%D0%B5%D1%82%D0%B8-%D0%BE%D1%82-%D1%82%D1%8F%D1%85-%E2%80%93-%D0%B2%D0%B8%D1%81%D1%88%D0%B8%D1%81%D1%82", "text": "Повече от половин милион българи на възраст 20-64 г. живеят и се трудят в други страни членки на Европейския съюз (ЕС), показват данни от анализ на Евростат за трудоспособните европейци в тази възрастова категория, които през 2017 г. са живели в страна на ЕС, различна от тяхната родина.   Според анализа около 4% от гражданите на ЕС са пребивавали през миналата година в страна, различна от тяхното гражданство. Според данни на НСИ през миналата година населението у нас на възраст 20-64 г. е наброявало около 4,5 млн. души.   Анализът на Евростат отчита, че около 12% са били българите в тази възрастова група, които са пребивавали през 2017 г. в друга страна-членка на ЕС, което означава, че близо 550 хил. българи са живели и работили извън пределите на родината си през миналата година.     Този брой се е увеличил повече от два пъти за последните 10 години, тъй като през 2007 г. извън страната са били около 5% от трудоспособните българи (около 220 хил.), докато през 2017 г. процентът е нараснал до 12 на сто, или повече от 550 хил. българи, живеещи и работещи извън пределите на страната ни.   Според анализа на Евростат около 30 на сто от българите, живеещи извън пределите на страната ни през м.г. са били с висше образование или почти всеки трети наш сънародник, пребиваващ в друга страна на ЕС, е бил висшист, предаде БТА.   Освен това около 70% от българите, живеещи в друга страна на ЕС, са били трудово заети, или всеки 7 от 10 пребиваващи в чужбина наши сънародници, е работел в някоя друга страна на ЕС.   Близо 4% от населението на ЕС (510 млн. души през 2017 г.) или около 20 млн. души, са пребивавали в страна, различна от тяхната родина, показва анализът на Евростат.   Най-висок дял от граждани на една страна, които са пребивавали в друга страна на ЕС, е регистриран при румънците – близо 20 на сто от гражданите на северната ни съседка на възраст 20-64 г. са живели и са се трудили в различна страна от Румъния.   Следващите страни с висок процент трудоспособни граждани, пребиваващи в друга страна на ЕС, са били: Литва, Хърватия и Португалия – по 14%, Латвия – 13%, България – 12%.   Най-нисък дял на трудова мобилност е регистриран сред гражданите на Германия и Великобритания – по около 1%, както и в Швеция и Франция – и двете по 1,3 на сто.   Въпреки ниския дял на мобилност, французите имат най-висок дял на висшисти, работещи в страна, различна от Франция – близо 63 на сто са били,, висшисти.     Най-висок дял на трудова заетост е бил регистриран при словенците, които са били извън родината си – 80%, или 8 от 10 словенци са били на трудов договор в друга страна на ЕС.", "date": "2018.05.30", "title": "Печално за държавата: Над половин милион българи работят зад граница, всеки трети от тях – висшист"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382520-%E2%80%9E%D0%B2%D0%B0%D1%88%D0%B8%D0%BD%D0%B3%D1%82%D0%BE%D0%BD%D1%81%D0%BA%D0%B8%D1%8F%D1%82-%D0%BA%D0%BE%D0%BD%D1%81%D0%B5%D0%BD%D1%81%D1%83%D1%81%E2%80%9C-%D0%B7%D0%B0-%D1%87%D0%B5%D0%B7", "text": "Комисията „Гинка“ в парламента премълча най-важния въпрос – за делата в търговския трибунал на Световната банка, които напоследък струват на България по над 30 милиона годишно     За два месеца комисията „Гинка“ в парламента установи, че не може да установи нищо съществено и безславно приключи работата си с доклад. В него обаче председателят Жельо Бойчев от БСП изпляска цялата кореспонденция, която е водил с институциите по темата за сделката с ЧЕЗ. Включително всичко онова, което главният прокурор Сотир Цацаров в писмо с подчертани и удебелени букви беше написал, че е само за целите на работата на комисията.    Така от вътрешната информационна система на държавното обвинение, за кеф на тези, които си направиха труда да се поразровят предварително,   се потвърдиха всички приключения на храбрите Славчо и Гинка Върбакови по време на вторичното натрупване на капитала . От приключилите безрезултатно преписки дори изскочиха и още пикантерии, като например неизплатено „Ферари“ на лизинг. Междувременно офисът на „Инерком“ стана оект на журналистически интерес на списание за интериорен дизайн…     Бойко Борисов не благоволи да бъде изслушан, но в писмото си до Бойчев обясни следното: „моите изявления в конкретния случай биха могли да окажат влияние на арбитражното дело, водено от ЧЕЗ срещу Република България, което не е приключило“. Премиерът препрати въпросите към финансовото министерство, което осъществява процесуалното представителство пред арбитража. Проведено беше закрито заседание, на което министър Владислав Горанов е представил „текущото състояние на международното арбитражното дело между ЧЕЗ, Чешка република и Република България“. Ако изложението му е било формално, то информацията я има и в публичния регистър на делата в Международния център за разрешаване на инвестиционни спорове (International Centre for Settlement of Investment Disputes, ICSID) във Вашингтон.     Там пише, че по заведения на 26 юли 2016 г. иск няма развитие от 27 октомври същата година, когато е бил назначен арбитър, избран от българската стана (тримата арбитри се излъчват по един от двете страни и един по споразумение или служебно назначен от трибунала).   В доклада на комисията пише, че депутатите са питали Горанов за оставката на министъра на енергетиката Теменужка Петкова, за обявеното и оттеглено намерение на държавата да влезе в сделката и прочее въпроси, от които  е произлязло само тривиалното заключение за направени няколко 180-градусови завоя от страна на кабинета .   Ако искаше, Временната комисия за установяване на всички факти и обстоятелства във връзка с приватизацията и планираната продажба на дружествата на ЧЕЗ Груп в България, можеше да установи доста факти и обстоятелства от документ, който не е никаква тайна, има го на сайта на Министерството на финансите. Това е отчетът за изпълнението на програмния бюджет на МФ за 2017 г.     Там пише, че 33 923 309 лв. са разходите във връзка с организирането на защитата на България по образуваните международни арбитражни дела . Парите са основно за адвокатски хонорари и такси по пет висящи дела в трибунала във Вашингтон. България е подсъдима по искове на трите ЕРП, на Генералния държавен резервен фонд на Султаната Оман заради КТБ, а отскоро и на кипърския собственик на фотоволтаична централа ACF Renewable Energy Limited. В сумата влизат и разходите по защита от претенциите на „Финанциария Интернационале Реал Естейт“, „Калиакра Уинд Пауър“ АД, Magnesium.com Inc. и във връзка с преговорите с „Контур Глобал Марица Изток 3“ АД и „Ей И Ес 3-С Марица Изток I” ЕООД (така наречените „американски централи“). През 2016 г. същото перо в бюджета на МФ е било още по-голямо – 35 979 208 лв., сумата е сходна и за 2015 г.    В доклада за 2017 г. са посочени следните размери на претенциите към България: на ЕВН – над 850 млн. евро, на „Енерго-Про“ – над 150 млн. евро, на Султаната Оман – над 145 млн. евро, на „Финанциариа Интернационале“ и други акционери и/или представляващи „Индустриален парк София“ АД (искът не е във Вашингтон) – 56 млн. евро.  За делото на ЧЕЗ за поредна година в отчета пише, че е в начален етап и ищецът все още не е определил размера на претендираното обезщетение, „но то най-вероятно също ще се равнява на стотици милиони евро“.  Документът на финансовото министерство сочи, че претенциите на другите две ЕРП набъбват с всяка изминала година – през 2016 г. са били 750 млн. евро от ЕВН и 140 млн. евро от „Енерго-Про“.   По данни на Вашингтонския трибунал тръгването на едно дело там обикновено започва с около 100-150 хил. долара авансово плащане от всяка от страните. Продължава в зависимост от сложността и броя на проведените процедури, като основната част от разходите е надницата от 3000 долара за всеки от тримата арбитри за всеки ден, в който са ангажирани със случая.    От МФ уверяват, че делата ни излизат изгодно, плащаме по „сравними цени с цените по подобен род международни дела, като за част от сключените договори под пазарните нива“.  Министерството ползва услугите на адвокатското дружество „Томов и Томов“ по всичките три приключени и четири дела в развитие във Вашингтон, по най-новото още няма определени адвокати. Българската кантора работи заедно с американската White & Case по първите пет досегашни казуса и с американско-английската Arnold & Porter Kaye Scholer по спора с Оманския фонд и с ЧЕЗ.   Защо България признава юрисдикцията на този трибунал е от онези въпроси, чийто отговор не се търси, сякаш става въпрос за някаква даденост.  Вярно, признават го 153 държави. Но каква е ползата за страната ни до момента, може съвсем лесно да се провери в базата данни на арбитража.    От единственото дело на български инвеститор там наднича бизнесмен с прякор на хищник, а ответникът е… България.  От 2012 г. до 2015 г. „Новера“ съди държавата заради прекратяването на концесията за сметосъбирането на София. Няма официална информация какво е било решението, но според неофициални данни претенциите на компанията са били сведени до минимум.   България признава търговския трибунал във Вашингтон по силата на решение на 38-то Народно събрание от октомври 2000 г., влязло в сила през май 2001 г.    Трибуналът е автономна институция от Групата на Световната банка, която действа независимо от националните правни системи . Исковете там се завеждат на базата на многостранния Договор за енергийната харта и двустранни договори за взаимно насърчаване и защита на инвестициите, каквито България има, забележете – с 64 държави!    Когато през 2007 г. министърът на икономиката и енергетиката Румен Овчаров е подписвал такъв договор с министъра на националната икономика на Оман Ахмед бин Абдул Наби Макки, дали някой си е представял, че документът ще се превърне в основа за дело, претенциите по което надвишават многократно годишния стокообмен между двете държави…  Иначе за късмет страната ни формално няма загубен арбитраж в ICSID от трите приключили до момента.   През 2008 г. България печели заведеното през 2003 г. първо дело във Вашингтон от „Плама Консорциум Лимитид“. Арбитражът отхвърля изцяло исковете на собственика на фалиралата рафинерия и според съобщение на финансовото министерство осъжда дружеството да заплати „значителна част от разноските по делото“. За делото на „Новера“ вече стана дума по-горе. Заведеният в началото на 2011 г. иск от „Аксешън Ийстърн Юръп Капитал“ АБ и „Мезанин Мениджмънт Суидън“ АБ също е за прекратяването от Столична община на концесионните договори за почистване. 18 месеца ищците не предприемат никакви процесуални действия и делото е прекратено.   Накрая едно уточнение за горещите привърженици на съдебни реформи и евроатлантически,, ценности: Вашингтонският трибунал не предоставя никаква информация за делата, освен  датите, на които са били проведени определени процедури, и не публикува решенията даже и след края на процесите…   А кавичките в заглавието май са излишни, нали?", "date": "2018.05.30", "title": "„Вашингтонският консенсус“ за ЧЕЗ"}
{"url": "http://www.classa.bg/%D1%81%D0%B2%D1%8F%D1%82/item/382511-%D0%B1%D0%B8%D0%B7%D0%BD%D0%B5%D1%81%D1%8A%D1%82-%D1%81-%D1%80%D1%83%D1%81%D0%B8%D1%8F-%D0%B2%D0%B5%D1%87%D0%B5-%D0%BD%D0%B5-%D0%B5-%D1%82%D0%BE%D0%B2%D0%B0,-%D0%BA%D0%BE%D0%B5%D1%82%D0%BE-%D0%B1%D0%B5%D1%88%D0%B5", "text": "Руският пазар вече не е това, което беше – рублата се срива, а руснаците пазаруват все по-рядко и по-малко. Големите германски фирми, активни на руския пазар, разчитат тревожните знаци и бият отбой.             Много германски фирми доскоро смятаха руския пазар за многообещаващ. Но финансовото положение, в което се намира Русия в момента, не е добро, което се пренася автоматично и върху инвеститорите, производителите и търговците на дребно. Всички те се надяваха, че потребителският бум в Русия ще продължи. Голямото изтегляне - напълно или частично   След 12 години Медиа Маркт се изтегля от Русия. Най-голямата верига за електроника в Европа е представена в 14 страни. Концернът вече договаря продажбата на филиалите си в Русия на руския конкурент \"М.Видео\", запазвайки миноритарен акционерен дял в руската компания. Още преди продажбата, германците закриха напоследък шест свои филиала в Русия. Като причина за решението си те посочиха слабата рубла и спадащите приходи на руския пазар.   Тази търговска марка скоро ще изчезне от Русия     Германският търговски гигант Ото Груп напуска руския пазар частично. През април концернът обяви, че през лятото ще закрие два от руските си онлайн-шопове: otto.ru, който е на пазара от 2006 г., и quelle.ru, придобит през 2009 година. Закрива се съответно и каталожната търговия на Ото и Квеле, чиито каталози бяха легендарни в Русия още по съветско време.   Концернът обоснова решенията си с промяна в глобалната си стратегия и желанието да се съсредоточи върху германския пазар. Важна роля за тези решения е изиграла и растящата конкуренция в руската онлайн-търговия. Развитието на интернет е довело до отмиране на класическата каталожна търговия. Според експерти, причина за закриването на двата онлайн-шопа е и слабата рубла и свързаното с това оскъпяване на доставките от Германия. Русия вече не е приоритет за Адидас   Адидас вече закри много от магазините си в Русия   Също и производителят на спортни стоки Адидас ще намали присъствието си на руския пазар. Решението е взето още през 2014 г., когато, след спада на рублата и на покупателната способност на руснаците, концернът радикално коригира много оптимистичните си очаквания спрямо руския пазар.   В началото на това десетилетие Адидас беше обявил Русия и страните от ОНД за един от трите си стратегически региона - наред със Северна Америка и Китай. Броят на магазините на Адидас в Русия и страните от ОНД трябваше да нарасне от 800 на 1200. На моменти руският пазар е носел на германците до десет процента от световните им печалби. Сега обаче те са се свили до едва три процента. Намалялата покупателна способност на руснаците е причина концернът да обяви миналото лято, че ще затвори редица свои магазини в Русия. Междувременно техният брой е спаднал до 600. Изключението Метро   Метро АГ не смята да закрива свои филиали в Русия, където концернът притежава общо 89 филиала на територията на Руската федерация, както и един на анексирания от Русия полуостров Крим. Метро АГ, който е представен в 25 страни по света, дори не изключва да открие и нови пазари в Русия. Руският пазар е много важен за концерна, който междувременно е инвестирал толкова много пари на руския пазар, че не може да си позволи да се оттегли от него.   В средата на май Метро АГ представи обхватен план за реорганизирането на бизнеса си в Русия. Концернът смята да се върне към сделките с малки и средни предприятия, като хотели, ресторанти, кафенета и малки, магазини. Според пресслужбата на компанията, текущите проблеми на Метро в Русия са предизвикани отчасти от \"влошената ситуация на малките и средни предприятия\". Въпреки това руският пазар крие голям потенциал, вярват в Метро АГ.", "date": "2018.05.30", "title": "Бизнесът с Русия вече не е това, което беше"}
{"url": "http://www.classa.bg/%D1%81%D0%B2%D1%8F%D1%82/item/382512-%D1%87%D1%83%D0%B6%D0%B4%D0%B5%D0%BD%D1%86%D0%B8%D1%82%D0%B5-%D0%B2%D1%8A%D0%BD-%D0%B8-%D1%82%D0%BE%D0%B3%D0%B0%D0%B2%D0%B0,-%D0%B8-%D1%81%D0%B5%D0%B3%D0%B0", "text": "Този атентат отпреди 25 години шокира Германия: от ксенофобски мотиви десни екстремисти извършиха умишлен палеж, а в пламъците изгоряха петима. Четвърт век по-късно в Германия отново се чуват призиви \"Чужденците вън\".             В началото на 1990-те години на много места в Германия хората скандираха „Чужденците вън!\". Причините за това развитие бяха многостранни. След Обединението, плановата икономика в бившата ГДР беше колабирала, милиони хора останаха без работа и се чувстваха граждани втора категория. И някои видяха в \"чужденците\" прекрасна възможност да си намерят изкупителна жертва.   В източните провинции живееха значително по-малко чужденци, отколкото в западните. И въпреки това гневът и недоволството на източногерманците се стовариха именно върху хората с различен външен вид. В източната част на страната това бяха преди всичко виетнамците или анголците, които по времето на ГДР бяха привличани с трудови договори. Много германци тогава набедиха именно тези чужденци за всичките си несгоди.   Атентатът   Расистки мотивираните нападения навремето не бяха рядкост и често завършваха със смърт. През август 1992 година бяха подпалени няколко къщи в Росток, в които живееха предимно виетнамци. Разбеснялата се тълпа от хора без всякакви задръжки тогава палеше въпросните жилища под аплодисментите на група любопитни зяпачи. Истинско щастие бе, че всичко се размина без жертви.     Девет месеца по-късно, на 29 май 1993 година, в Солинген беше подпалена къща с гредоред. В пламъците тогава загинаха пет момичета и жени от турски произход. Най-малката от тях беше само на четири години, а най-възрастната на 27. Тази трагедия не беше нещастен случай, а умишлен палеж - под прикритието на нощта десни екстремисти бяха драснали клечката... Три дни по-рано   Само три дни преди палежа в Солинген Бундестагът беше затегнал процедурата за даване на убежище. Управляващата коалиция от ХДС/ХСС и свободните демократи гласуваха промяна на Конституцията, подкрепена също и от опозиционните социалдемократи. Дотогава Германия даваше убежище без ограничение, а с поправката политиците реагираха на значителния ръст на кандидатите за убежище от края на 1980-те години: от по-малко от 100 хиляди на година, на почти 200 хиляди през 1990, та чак до над 438 хиляди две години по-късно.   Кестени растат днес на мястото в Солинген, където преди 25 г. крайнодесни екстремисти погубиха петима души   По това време крайнодесните партии, като републиканците, вече постигаха добри изборни резултати вече и в старите, западни провинции. Така например през 1992 г. в Баден Вюртемберг те спечелиха почти 11 процента от гласовете. А след време те дори вкараха свои представители в местните парламенти на някои източни провинции.   „Отровна атмосфера\"   Анета Кахане, която ръководи антирасистката берлинска фондация \"Амадеу Антонио\", вижда паралели между експлозивните нагласи преди 25 години и сегашната ситуация в страната. Фактът, че на чужденците и бежанците се гледа като на натрапници и чужди тела, отравя атмосферата, казва тя.   През ноември 1990 година произхождащият от Ангола Амадеу Антонио беше пребит до смърт с бейзболни бухалки от група десни екстремисти. Петима от извършителите бяха осъдени на максимум четири години затвор, а някои се отърваха само с условни присъди.   По-тежки присъди за подпалвачите от Солинген   Ръководителката на фондация \"Амадеу Атонио\" Анета Кахане   Извършителите на палежа в Солинген, на възраст между 16 и 23 години, бяха бързо задържани и получиха значително по-тежки присъди: през 1995 година съдът ги призна за виновни за петорно убийство, за опит за убийство в 14 случая и за особено тежък умишлен палеж, и постанови присъди между 10 и 15 години затвор.   „Солинген ще влезе в учебниците по история на следвоенна Германия като апогей на ксенофобията\", заяви на процеса един от адвокатите на пострадалите. Анета Кахане щеше да доволна, ако през 1993 г. политиците не бяха посягали на правото на убежище. „Те разсъждаваха така: след като хората реагират толкова расистки на мигрантите, трябва да се погрижим при нас да не идват толкова много мигранти. Което беше много лош сигнал и към хората в западните, провинции. Защото те вече бяха свикнали с миграцията, но цялата дискусия около затягането на правото на убежище промени и тяхното отношение\", заключава Анета Кахане.", "date": "2018.05.30", "title": "\"Чужденците вън!\" - и тогава, и сега"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/382513-%D0%B5%D1%82%D0%BE-%D0%BA%D0%BE%D0%B9-%D1%82%D1%8A%D0%BF%D1%87%D0%B5-%D1%81%D0%B8%D0%BC%D0%B2%D0%BE%D0%BB%D0%B0-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F", "text": "В други години по това време отбелязваме празника на българската роза. \"Помощ! Загиваме!\", чуваме този път от Долината на розите. Нещата обаче не са такива, каквито изглеждат.             Вече две седмици в безчет сърцераздирателни репортажи сърдити хора, представящи се за розопроизводители, протестират строени пред телевизионните камери, блокират пътища, изсипват чували с розов цвят. \"Мафията стигна и до розите...\"   Днешните изкупни цени ги обричали на фалит. Държавата не правела нищо за тях. Мафията била стигнала и до розите. Но те отказват да продават на безценица и ако не получат компенсации и гарантирана минимална цена, ще бягат в чужбина.   Естествено, земеделският министър веднага е изпроводен при тях. Обещава им помощ - 30 стотинки на килограм. След него пристига омбудсманът и надцаква не само с лев на килограм, но и с обещание да сезира КЗК за картел на розопреработвателите. „Става дума за бранш, който е лицето, образът на страната ни. Жалко е, че сме на път да потъпчем един от най-красивите символи на страната ни - българската роза\", казва омбудсманът.   Вярно е - на път сме. И ситуацията наистина е символична за българската действителност. Само че патосът е фалшив, а адресът на обвиненията е сбъркан. И въобще - нещата далеч не са такива, каквито изглеждат. И с „мафията\", и с „картела\", и със „символа на България - българската роза\", която вече не е съвсем българска. Протестиращите пък са не само и не толкова жертва на ситуацията в бранша, колкото част от проблемите в него.   Защо падат цените   В продължение на няколко години цената на розовия цвят се надуваше като балон, за да стигне до 5-6 лева за килограм. Тази година обаче, както можеше да се очаква, балонът се спука и цената се спихна двойно, че и повече. Това обаче не се дължи на нечия зла умисъл, а на логиката на пазара (не само българския), който от една страна реагира на обективните обстоятелства, а от друга рано или късно наказва неразумното поведение на пазарните играчи.   Първото обективно обстоятелство е усещането за свръхпроизводство, създало се в началото на тазгодишната кампания - в резултат както от климатичните условия, заради които розите разцъфтяха навсякъде и едновременно, така и от взривното увеличение на розовите насаждения. При тоя ръст на цените мнозина решиха, че печалбите ще са бързи и сигурни - и се хвърлиха да гледат рози. Така само през последните две години засадените площи нараснаха с 22%.     Същевременно розоварните са притиснати на своя си, световния пазар. Следвайки цената на суровината (розовия цвят), цената на произвежданото в България розово масло само за последните три години скочи двойно. Затова миналата година значително количество остана непродадено. А клиентите на розоварните (най-големите парфюмерийни и козметични компании), притиснати от конкуренцията на своя си пазар, започнаха да ограничават и дори да изключват розовото масло от рецептурите си.     Гяволък и лакомия   На този фон значителна част от хората, протестиращи днес, де факто са задълбочили съществуващите проблеми с, меко казано, неразумното си пазарно поведение. На по-достъпен език това може да се преведе като гяволък и лакомия. Всъщност, в този бранш ясно се различават два модела на поведение, два паралелни свята, които имат малко общо помежду си. В първия всичко е ясно, документирано и гарантирано. В него са най-големите розоварни, които произвеждат най-качественото розово масло и продават на най-взискателните пазари. Те изминаха сложната процедура и се подложиха на скъпоструващ одит, за да влезе „Българско розово масло\" в регистрите на ЕС като Защитено географско указание.    Те работят изцяло „на светло\", само със сертифициран посадъчен материал и качествена суровина с гарантиран произход, без никакви посредници и прекупвачи. Те притежават собствени розови насаждения и имат дългосрочни договори с фермери, които от своя страна също работят „на светло\". Регистрирани са като земеделски производители, плащат данъци и осигуровки, при тях също всичко е документирано. Интересът на договарящите се е взаимен. Освен повече стабилност и предвидимост, фермерите получават качествен посадъчен материал, ноу-хау и дори финансова подкрепа. Тези розовари и розопроизводители са косвено засегнати от днешната драма, но не са преки участници в нея. Тя е сътворена от пребиваващите във втория паралелен свят в този бранш.   В него всичко е „под масата\", без документи и кеш. Първи по веригата са розопроизводители, които за да не се прецакат, не искат никакви договори и продават „на пътя\" - на черно и без документи. За тях всичко вървеше отлично, докато цените се покачваха и печалбата клонеше към 200-300 процента. Но балонът се пукна и сега искат помощ. И щяха да имат право да я получат, ако се бяха регистрирали като земеделски стопани. Но не са го направили - за да си спестят данъци, осигуровки и други разходи. С което тарикатлъкът им не свършва.    Мнозина са подменили българския сорт маслодайна роза с руска кръстоска - много красива, с много по-високи добиви, но с много ниско съдържание на етерично масло, което рязко понижава количеството и качеството на крайния продукт. По-нататък по веригата са прекупвачите на розов цвят, които обикалят с торбите с пари из полето. Днес и те са се наредили сред протестиращите, правейки се на онеправдани земеделски труженици. И накрая са нароилите се знайни и незнайни розоварни, които с ментетата си само подбиват цената и реномето на истинските производители. Техният трик бил да повишават продукцията си, като добавят евтин внос от Иран или Турция и други химически магии. Кой и за какво плаща   Това е картелът на хитреците. Те са тези, които тъпчат „символа на страната ни - българската роза\". На всичко отгоре настояват някой да им плати сметката. И са на път да го постигнат - в последните дни чиновници обикалят селата, за да регистрират спешно земеделски производители със задна дата, в нарушение на закона. Така държавата, която години наред не е въвела ред, се кани да плати „компенсации\" с парите на, всички останали.   Ако някой поради човешко съчувствие е съгласен да плаща, трябва да знае, че всъщност помага не на розопроизводители, а на некадърни политици да си купуват власт и спокойствие.", "date": "2018.05.30", "title": "Ето кой тъпче \"символа на България\""}
{"url": "http://www.classa.bg/%D1%81%D0%B2%D1%8F%D1%82/item/382514-%D0%BA%D0%BE%D0%B3%D0%BE-%D0%B2%D1%8A%D0%BE%D1%80%D1%8A%D0%B6%D0%B0%D0%B2%D0%B0-%D0%B8%D0%B7%D1%80%D0%B0%D0%B5%D0%BB", "text": "Израел притежава развита военна промишленост, чиито мощности до голяма степен са ориентирани към износ. Естествено държавата с територия, недостигаща и половината от Московска област, и население, едва надхвърлящо броя на жителите в Лондон, не може да конкурира като военен доставчик лидери в износа на оръжия като САЩ и Русия.   От друга страна, Израел десетилетия наред остава на челни позиции в научните и техническите иновации, затова постоянно намира място в шортлистата на страните с най-развито военнотехническо сътрудничество.   По данни на Стокхолмския международен институт за изследвания на проблемите на мира (СИПРИ), през 2017 г. Израел е заел пето място сред страните-износителки на въоръжения, военна и специална техника. Изпреварват го единствено САЩ, Русия, Франция и Германия.   Собствени данни огласи неотдавна и отделът по износа в израелското министерство на отбраната (на иврит съкратено СИБАТ). По негови сведения отбранителният износ на страната е достигнал през 2017 г. 9,2 мииларда долара - с 40 на сто повече, отколкото през 2016-а. Според началника на СИБАТ бригаден генерал Мишел Бен-Барух, “през 2017 г. израелските предприятия, произвеждащи въоръжения, и съответните подразделения на министерството на отбраната са сключили с чуждестранни партньори десетки договори за доставка на различна военна продукция”.   Генералът специално изтъква, че “отбранителните отрасли на Израел се радват на голямо уважение и признание за сигурността им в цял свят благодарение на челни и висококачествени технологии, базирани на уникални решения”.     Израелският министър на отбраната Авигдор Либерман заяви в ефира на местно радио: “За две години Израел увеличи износа на военна техника с десетки проценти; това постижение ни дава възможност съществено да увеличим и средствата за изследователски разработки, създавайки нови работни места във военната промишленост”.   Основни пера в износа на продукция, произведена от израелския военнопромишлен комплекс (ВПК), миналата година бяха изделия на ракетостроенето и системи за противовъздушна отбрана (31 на сто), радари и средства за радиоелектронно противодействие (17 на сто), разузнавателни комплекси и авионика (14 на сто), боеприпаси и пускови установки (9 на сто), телекомуникационни системи и системи за свръзка (9 на сто), системи за разузнаване, използващи информационни устройства и кибертехнологии (5 на сто), различни услуги (3 на сто), дронове (2 на сто), морски системи (1 на сто), а също така сателити и продукция за военния космос (1 на сто).     Данните за износ по географски признак сочат, че Израел продава в Азиатско-Тихоокеанския регион 58 процента от общия износ на военна продукция, в Европа отиват 21 процента, в Северна Америка - 14, в Африка - 5 и в Латинска Америка - 2 процента.     Най-голям пазар за пласмент на израелски оръжия през последните години остава Индия, купила през 2017 г. такава стока за цели 715 милиона долара. Но при все че през последното десетилетие индийските покупки на израелски оръжия са нараснали 7,5 пъти, миналата година те спаднаха с 52 милиона долара спрямо 2016 г. Същевременно Израел, останал през 2017 г. втори по обем износител на оръжия за Индия, рязко изостана от лидера в тази дейност - Русия, продала същата година на тази страна оръжия за 1,9 милиарда долара. На трето място в оръжейните доставки за индийските военни миналата година се класира Франция. Според експерти обаче не е изключено Индия да получава по строго засекретен списък и американски оръжия от рода на кибернетични системи за отбраната, “умни” боеприпаси и др.     Втори по значение вносител на израелска военна продукция е Виетнам, купил през 2017 г. от тази страна оръжия за 142 милиона долара. Но първото място по оръжейни доставки за виетнамския пазар отново заема Русия.   На трета позиция сред най-големите вносители на израелски въоръжения е Азербайджан, купил миналата година стока за 137 милиона долара. И също както в случая с Индия тази сума е по-ниска от платената за израелски оръжия, договорирани от Азербайджан през 2016 г.   Показателно е, че въпреки твърде активните си икономически отношения с Израел, включително във военната сфера, Азербайджан не бърза да открива свое посолство в страната. Но официално се смята, че двете страни са установили дипломатически отношения, тъй като израелско посолство работи още от 1993 г. в Баку.   През 2017 г. Италия бе четвърти вносител на израелски оръжия по общ обем на разходите. А стойността на един само договор (чиито подробности засекретиха и двете страни), предвиждащ италианското министерство на отбраната да получи два самолета за далечно радиолокационно откриване и управление G550 CAEW, достига според оценки 750 милиона долара, 92 на сто от които се падат на израелската система Eiitam, включваща радар и електронни средства за разузнаване и управление на боя, за насочване на самолетите към противникови въздушни, наземни и морски цели.   Точно с тази сделка Италия стана най-големият европейски клиент на израелския ВПК. Такива самолети си поръча и Сингапур, който купи четири броя.     В светлината на постигнатите успехи предприятията от израелския ВПК разработват все така активно високотехнологични системи с военно, предназначение. През най-близките години впрочем Израел ще предлага за продан най-вече не готова продукция, а лицензи за различни иновационни системи и решения.", "date": "2018.05.30", "title": "Кого въоръжава Израел"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382515-%D1%81%D0%B2-%D0%B8%D1%81%D0%B0%D0%BA%D0%B8%D0%B9-%D0%B4%D0%B0%D0%BB%D0%BC%D0%B0%D1%82%D0%B8%D0%BD%D1%81%D0%BA%D0%B8,-%D0%B8%D0%B7%D0%BF%D0%BE%D0%B2%D0%B5%D0%B4%D0%BD%D0%B8%D0%BA", "text": "    Лъжеучението на Арий  особено се разпространило при император Валент. Като приел кръщение от арианския епископ Евдоксий, Валент му се заклел да преследва православието във всички средства и изпълнил обещанието си. Тринадесет годишното му царуване било непрекъснато гонение против православните. Той издал указ, по силата на който, без да се щади ни възраст, ни пол, ни сан, всички да бъдат заставени да приемат арианството, а противещете се да бъдат смъртно наказани. Гонението с особена жестокост свирепсвало в Цариград, където всички православни църкви били затворени, а някои били обърнати в конюшни.     Слухът за страданията на православните християни стигнал далеч до източната пустиня и възбудил ревност и негодувание у благочестивия пустинножител Исаакий. Когато научил за страшните притеснения на православните християни, той побързал да отиде в Цариград. Без да се бои от опасностите Исаакий увещавал християните да остават верни на истината. Неговите думи ободрявали и укрепявали нещастниците, защото Исаакий бил изпълнен с мъдрост и благодат. Той дълбоко скърбял за участта на православните и молел Бог да обърне сърцето на царя и да му внуши милосърдие и справедливост.   При това време Валент тръгнал на война против готите, които били разорили някои области на империята и дори застрашавали Цариград. Когато императорът с войската си излизал от града, Исаакий застанал на пътя му и му казал: - Господарю, отвори православните църкви и Бог ще благослови пътя ти!   Царят не обърнал внимание на думите на Исакий и продължил пътя се. На другия ден Исакий настигнал царя и отново му казал:   - Отвори, господарю, православните църкви и войната ще бъде благополучна, и ти ще се върнеш в мир!   Тия думи поразили царя и той бил готов да се съгласи. Но някои от неговите приближени го отрекли от доброто му намерение и царят заповядал да прогонят стареца. Но Исакий и трети път дошъл при царя, като го застрашил с Божие наказание, ако не престане да преследва православните християни. Той път Валент се разгневил. Близо до пътя имало тинеста яма, обрасла с тръни. Валент заповядал да хвърлят в нея стареца. Но ангел извел оттам Исаакия, който след известно време отново се явил при Валента и му казал:   - Ти желаеше моята смърт, но Господ ме спаси. Послушай, господарю, отвори православните църкви, защото в противен случай ще загинеш!   Валент заповядал на своите приближени Сатурнин и Виктор да затворят стареца в тъмница.   - Ако ти се върнеш от войната, то аз ще бъда лъжец! - извикал Исаакий на заминаващия Валент. - Аз ти казвам, че няма да надделееш враговете, но ще побегнеш от тях и от огън ще загинеш!   Исаакий бил върнат под стража в Цариград, а царят продължил пътя си. Предсказанието на пустинника се сбъднало. Валент, ранен в сражението, се укрил в един плевник от преследването на враговете му. Но готите запалили плевника и царя по такъв начин загинал сред пламъците. Известно време не се знаело в Цариград за неговата смърт и войниците, които пазели Исаакий, му се заканвали със скорошното връщане на императора и с наказание за неговите дръзки думи. Но старецът отговорил:   - Ето вече седем дни, откак усещам смрад от изгорелите от огъня негови кости!   Когато узнали за нещастната смърт на Валент, всички започнали да оказват почет към Исаакий, като го смятали за пророк.   Когато Теодосий Велики встъпил на престола, въдворил мир в Църквата. Успокоен за християните Исакий пожелал да се върне в пустинята си. Но Сатурнин и Виктор, които се каели, че взели участие в гонението против него, склонили го да остане в Цариград. Сатурнин му построил в околностите на града обител, в която скоро се събрали много иноци. Исааий наставлявал братята на добродетелен монашески живот и им давал пример на кротост и милосърдие ,към нещастните.   Той умрял в дълбока старост около 380 г., след като определил заместника си за игумен - един  , от когото обителта по-късно получила своето название, та и нейният основател останал в църковната памет като Исаакий Далматски. Мощите на св. Исаакий били поставени в църквата \"Св. първомъченик Стефан\".", "date": "2018.05.30", "title": "Св. Исакий Далматински, Изповедник"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/382516-30-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1431 г. - Стогодишната война: В Руан, Франция, 19-годишната Жана д'Арк е изгорена на клада от английско ориентирания трибунал.   1498 г. - Христофор Колумб се отправя на третата си експедиция.   1527 г. - Основан е Марбургския университет в Марбург, първият протестантски университет в света.   1814 г. - Наполеоновите войни: Подписан е Парижкия договор, с който френските граници са върнати към състоянието си през 1792 г.   1876 г. - Априлското въстание: Ръководителите на Трети революционен окръг се събират начело със Стоян Заимов във врачанската църква „Възнесение\" и обявяват въстанието. Сформирана е малка чета.   1876 г. - Априлското въстание: Четата на Христо Ботев води сражение на Милин камък.   1876 г. - В Цариград е извършен държавен преврат, ръководен от Мидхат паша. Абдул Азис е детрониран, а за султан е провъзгласен Мурад V.   1913 г. - Подписан е Лондонския мирен договор, с който се слага край на Балканската война. България получава пристанището Дедеагач.   1917 г. - Александрос I става крал на Гърция.   1918 г. - Народнолибералите на Добри Петков напускат правителството и то губи мнозинството си в 17 Обикновено народно събрание.   1922 г. - Във Вашингтон е открит Мемориал на Ейбрахам Линкълн.   1934 г. - Политическият кръг Звено се саморазпуска.   1941 г. - Втората световна война: Германската армия превземат остров Крит.   1942 г. - Втората световна война: Британската авиация извършва бомбардировка над Кьолн с над 1000 самолета.   1949 г. - Приета е Конституцията на Източна Германия.   1966 г. - 300 самолета на САЩ бомбардират Северен Виетнам.   1967 г. - Африканската държава Биафра обявява независимостта си от Нигерия.   1968 г. - Бийтълс започват да записват своя Бял албум.   1968 г. - Президентът на Франция Шарл дьо Гол разпуска парламента в обръщение по радиото. Непосредствено след това близо един милион негови поддръжници излизат на шествие по Шанз-Елизе в Париж.   1971 г. - Програма Маринър: Изстрелян е безпилотният космически апарат Маринър 9, чиято главна цел е картографиране на повърхността на Марс.   1975 г. - В София е открит Домът на съветската наука и култура.   1980 г. - Йоан Павел II посещава Франция за пръв път от 1814 г.   1982 г. - Испания става 16-тата страна-членка на НАТО.   1986 г. - Европейската космическа агенция изстрелва ракетата Ариана-2.   1998 г. - Мощно земетресение в Северен Афганистан отнема живота на над 5000 души.  ", "date": "2018.05.30", "title": "30 май, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/382510-%D0%BA%D0%B0%D0%BA%D0%B2%D0%BE-%D0%B5-%D0%B4%D0%B0-%D1%81%D0%B8-%D0%B6%D0%B5%D0%BD%D0%B0-%D0%B8-%D0%B4%D0%B0-%D0%BF%D1%80%D0%B5%D0%BF%D0%BE%D0%B4%D0%B0%D0%B2%D0%B0%D1%88-%D0%BD%D0%B0-%D0%BC%D0%BB%D0%B0%D0%B4%D0%B8-%D0%B0%D1%80%D0%B0%D0%B1%D0%B8", "text": "Какво е да си жена и да преподаваш на млади мъже от Сирия или Еритрея? Германката Гудрун Мекер от години учи на немски бежанци и мигранти от всички краища на света. Ето какво ни разказа за делника си с тези хора:             ДВ: От 30 години преподавате немски на бежанци и мигранти. Какви са тези хора, как изглежда днес един Ваш клас?   Гудрун Мекер: Моите ученици са от различни страни и различни религии. В часовете това няма значение, освен в отделни случаи - например по време на Рамазана. Тогава някои от учениците си мислят, че могат да изкръшкат, понеже така им е по-удобно. Те не могат и да учат като хората, защото са тежко изтощени - нали цял ден нямат право да пият вода. Отсъствията заради религиозни празници обаче са забранени. Забранено е също така да се молят по време на час. В езиковата школа се намираме в обществено, а не в религиозно пространство. Макар че е частна, тази школа е подчинена на правилата на Федералната служба за мигрантите и бежанците.   ДВ: А какви са по-точно учениците: повече мъже или повече жени? На каква възраст?   Мекер: Много, много повече са младите мъже. Понякога има и мъже около 50-те, но рядко. Жените са относително малко.   ДВ: Вие като жена имате ли някакъв проблем с тези млади мъже?   Мекер: Абсолютно никакъв! Аз дори предпочитам да работя с млади мъже, защото те имат повече чувство за хумор. Разбира се, това си е мое лично мнение. Някои колежки водят чисто женски групи - и там явно е много по-трудно. Жените не учат толкова бързо. Първо, защото повечето от тях (особено жените от Еритрея) обикновено нямат никакво образование. И второ, защото не са амбициозни. Но когато в групата има мъже, те дърпат напред и останалите.   ДВ: Без проблем ли Ви възприемат тези млади мъже като учителка?   Мекер: Без никакъв проблем. Но има колежки, на които им е трудно. Според мен учителката на първо място трябва да се наложи като личност. Това е един труден баланс. Трябва да имаш авторитет, но в същото време е важно да се създаде и забавна атмосфера с учениците. Е, не прекалено забавна, разбира се. И не на последно място - трябва да си човечен. До тази смесица от различни компоненти човек се добира единствено благодарение на дълъг опит. Но умееш ли го това - гледат те в очите. По-младите учителки, които идват директно от университета, в началото срещат големи трудности. Аз отдавна съм осъзнала, че трябва на всяка цена да се наложа. Строга съм, но винаги се вслушвам и в проблемите им. В същото време съм и много предпазлива, защото знам, че не бива да се вярва на всичко, което ми разказват.   ДВ: Значи сте си изградили авторитет, който младите мъже приемат?   Мекер: Е, понякога в началото се бунтуват. Но какво да ги правиш, та те са почти деца, 20-годишни еритрейци без никакъв опит... С младите сирийци обаче е друго. Те от самото начало добре знаят: аз съм учителката, а те са учениците, които искат да научат нещо. Вярно, веднъж имах и ситуация на конфликт. Една млада и много религиозна сирийка не желаеше да ме приеме като учителка и стана дори агресивна. Но, забележете, това беше жена, а не млад мъж.   ДВ: Казахте, че понякога става дума и за лични проблеми...   Мекер: Гледам да се държа настрана от такива разговори. Е, в междучасията понякога възникват и такива въпроси, но не и по време на час. По време на учебните занятия гледам да им говоря за политика, да им обяснявам как изглежда този свят. Че той не се състои само от Сирия и Германия, че има още много други страни. Често разглеждам с тях картата на света и ги карам да ми посочват една или друга държава. И с потрес установявам колко малко знаят, включително и за политиката.      Те просто са щастливи, че са избягали от войната и не искат нищо друго, освен добър живот в Германия. Но как се изгражда този добър живот и че предпоставка за него е да има общество - за повечето от тях това е съвсем нова мисъл. От Германия те просто очакват да им реши личните проблеми, а не да ги включи в едно общество, към което да дават своя принос.   ДВ: А за какво точно си говорите в междучасията?   Мекер: Жените обикновено са по-отворени. Мъжете - като мъжете по цял свят - се държат настрана от личните разговори. Техните въпроси обикновено са практически: кой ще им плати билетите за градския транспорт, как да попълнят един или друг формуляр, който не разбират. Моите ученички и ученици от арабските страни са много гостоприемни и все ме канят на гости. На няколко пъти ходих, но бързо разбрах, че няма смисъл, че това е просто ритуал, че не се установява контакт. Защо го правят изобщо - това и до днес е загадка за мен. Те не желаят да се отворят, а това е тъжно...   ДВ: Може би виждат във Ваше лице единствено учителката?   Мекер: Най-добрият тип учителка, който познавам, е майчинският тип: жени, които въпреки това са и строги. Това е най-ефикасното, то работи най-добре особено при младите мъже: хем майчинско отношение (но в стриктни граници), хем строгост, от която имат нужда. Скръцваш със зъби и казваш: „Всеки ден в 8:00 да си тук!\". И ако той на няколко пъти ти се яви чак в 8:10 - веднага го нанасяш в сводката. Иначе нямаш авторитет.   ДВ: А как им върви с немския?   Мекер: Средно половината ми ученици успяват да вземат заключителния изпит. Но във всеки курс има и безнадеждни случаи. Такива ученици аз просто се опитвам да ги окуражавам, че един ден ще се научат поне да четат. Но не е само езикът - има и още нещо много важно. За тях това е уникална възможност да се съберат с хора от други религии и националности и да образуват заедно някаква общност. Тази общност се оказва за тях нещо наистина ценно.   ДВ: А няма ли между тях и напрежения - политически, етнически, религиозни?   Мекер: В редки случаи има, но аз веднага прекратявам подобни разговори - в това отношение съм много строга. Когато понапреднат с езика, водя с тях и политически разговори - най-вече за разделението между държава и религия и сходни теми. Разбира се, не мога да надникна в главите им и да разбера какво мислят по въпроса. Но те добре знаят какво им е изгодно да говорят - в това отношение не си правя никакви илюзии.   ДВ: Но те може би разговарят и помежду си, на своите езици?   Мекер: По време на час - не. Забранено е. Е, когато нещо не разбират, могат да си помагат взаимно на арабски. Това им разрешавам, но само за малко. И бързо прекратявам такива разговори.   Гудрун Мекер с Александър Андреев от Българската редакция на ДВ   ДВ: По време на часовете става ли дума за германския начин на живот, за такива неща, които учениците навярно не приемат: да се яде свинско месо, да се пие алкохол, а жените да ходят разголени?   Мекер: Дискусии по такива теми не организирам, просто им съобщавам фактите. Казвам примерно: Вие може да не приемате яденето на свинско месо, но у нас всеки яде каквото иска. Мъжете и жените са равни. У нас един мъж или една жена имат право да сключат брак само с един партньор. А децата са длъжни да ходят на училище, иначе полицията веднага ще почука на вратата ви. Накратко: запознавам ги с правилата в това общество.   ДВ: А говорите ли за забрадки и забулване?   Мекер: Не. Ако в курсовете ми се яви изцяло забулена жена (досега не се е случвало), аз просто ще я изгоня. Но дискусии по този въпрос не водим.   ДВ: Звучите като една наистина строга майка...   Мекер: Когато преподавам на 20-годишни, това може и да изглежда така. Много от тези млади хора са оставили майките си у дома, а понеже аз имам за тях голям авторитет, те може и да ме смятат за нещо като ерзац-майка. Но винаги много внимавам, защото това не бива да се допуска. Никога не ги наричам „момчета\", примерно. Опитвам се да се справя с тази ситуция с помощта на малко хумор. Хуморът винаги помага. Ако нямаш чувство за хумор - просто не се захващай с преподаване. Та затова по време на часовете ние често се шегуваме - всички се смеят и работата върви.  ", "date": "2018.05.30", "title": "Какво е да си жена и да преподаваш на млади араби?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382502-%D1%81%D1%8A%D0%B2%D0%BF%D0%B0%D0%B4%D0%B5%D0%BD%D0%B8%D0%B5-%D0%B8%D0%BB%D0%B8-%D1%87%D0%B5%D1%80%D0%BD%D0%B0-%D0%BF%D1%80%D0%BE%D0%BA%D0%BE%D0%B1%D0%B0", "text": "Явно черна прокоба виси над фолкпевицата Емилия. За втори път прескача трапа като по чудо, пише \"ШОУ\". Зверската катастрофа, която стана навръх 24 май на магистрала „Тракия\", е втора за певицата. През 2011 г. изпълнителката на „По-силна ставам\" катастрофира на същото място, по същото време и е цяло чудо, че се отървава с леки охлузвания.    Този път тя и годеникът й Жорж Башур се измъкват с леки коремно-гръдни и лицеви травми. Не такава съдба сполетя доведения син на чалга дивата - 19-годишния Феди Башур, който издъхна в неделя, издадоха от пресцентъра на УМБАЛ „Св. Анна\". Много хубаво май не е на хубаво.    Певицата Емилия тъкмо намери щастието в личен план, за което винаги е мечтала, кариерата й потръгна стремглаво нагоре и една минута малшанс на пътя разруши всичко. Предвид тежкия пътен инцидент Емилия и Жорж се отървават с леки наранявания. Башур е с лицева травма, но синът му Феди бе приет в много тежко състояние. 19-годишният младеж управлявал автомобила на баща си, а причината за катастрофата е навлизането с висока скорост от суха в мокра пътна настилка, което се нарича аквапланинг. Инцидентът се случва на магистрала „Тракия\" навръх 24 май.        Тримата пътуват от Пловдив към Стара Загора за бала на племенника на фолкдивата. Феди Башур бе приет в болничното заведение с черепно-мозъчна травма със сериозно увреждане на мозъка. Два дни го поддържат на апаратно дишане. Още тогава лекарите бяха скептично настроени за евентуалното му възстановяване и подготвиха близките му за най-лошото. Дори прогнозираха, че ако евентуално оцелее, то ще бъде инвалид. Само преди месец – на 26 април, Феди е навършил 19 години. Той има приятелка, която е американка и се казва Деспина.    За успешното му възстановяване са дошли хирурзи от чужбина по настояване на бащата. За огромно съжаление обаче и те не успели да стабилизират младежа, който бил изпаднал в мозъчна смърт. През 2011 г. Емилия прави още една зловеща катастрофа, пътувайки отново по магистрала „Тракия\" на път за Бургас. Тогава звездата на „Пайнер\" била зад волана и карала с 200 км/ч.    „При катастрофата карах с доста по-висока от позволената скорост\", призна тогава Емилия, но явно уплахът е преминал бързо, след като полицаите отново изтъкват, че е превишена скоростта. „Когато полицаите дойдоха, казаха, че при такъв удар в мантинелата тя направо влиза в самата кола и много рядко се случва да останеш без травми или без да се случи най-лошото... Мога да кажа, че живея втори живот...    Аз катастрофирах точно на „Св. св. Константин и Елена\". Преди не вярвах много-много в такива неща, но сега наистина вярвам, че Господ и най-вече тези двама светци са ме пазили. Всички ми казаха, че трябва отсега нататък всяка година на този ден да давам курбан.    Не е случайно, че са точно Елена и Константин – щяла съм да се казвам Елена, така е името на баба ми\", сподели след първия инцидент Емилия. Друго нещо, което накарало Емилия да вярва в свръхестественото, е появата на нейната колежка Камелия на инцидента: „През 2007-а, когато ми ставаше лошо, припадах и беше пак неприятен период от живота ми, Камелия беше до мен – по стечение на обстоятелствата, че бяхме на турне. И като катастрофирах, Камелия пак се появи отнякъде.      Пътуваха с Цветин за участие. Първите ми думи, когато я видях, бяха: „Ками, ти си ми като ангел-пазител\". Казах й, че на този ден повече няма да работя, ще давам курбан и искам всяка година да го празнуваме заедно\", допълва тя. Изпълнителката на „Смелите си имат всичко\" бързо забравя обещанията си. Проверка на наш репортер установи, че звездата е поемала участия на 21 май, когато честваме „Св. св. Константин и Елена\". Тази година също не е направила курбан за здраве и зловещият инцидент се случва само три дни по-късно.      Може би е съвпадение, а може би и свръхсили, които ни напомнят за дадени обещания и ни помагат да се приземим, да ни напомнят, че всичко в живота е преходно, а животът на човек може да си отиде за един миг. От фирма „Пайнер\" са отменили всички участия на певицата. Повечето от тях ще бъдат покрити от нейни колежки, които й влизат в положение и стискат палци всичко да е наред.", "date": "2018.05.30", "title": "Съвпадение или черна прокоба"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382503-%D0%BD%D0%B0-17-%D0%B3%D0%BE%D0%B4%D0%B8%D0%BD%D0%B8-%D0%B7%D0%B0%D0%BF%D0%BE%D1%87%D0%BD%D0%B0%D1%85-%D0%B4%D0%B0-%D1%81%D0%BF%D1%8F-%D1%81", "text": "Възпитателката в детска градина Ана Фулър от Онтарио се запознала със счетоводителя Роб Хънтър в бар, когато празнувала своя 17-и рожден ден. Въпреки разликата във възрастта, двойката започнала да се вижда. По думите на Анна, първоначално всичко било само заради парите, пише в. Дейли мейл.      С течение на времето обаче момичето започнал да изпитва сериозни чувства към своя чичко паричко, който решавал всичките ѝ проблеми, а това на свой ред ѝ позволило винаги да бъде самата себе си. в крайна сметка връзката им навършила своята шеста годишнина и Анна казала заветното \"да\", когато Роб ѝ паднал на коляно с пръстен в ръка по време на почивка в Мексико по-рано този месец.     \"Когато се запознахме, аз излъгах, че съм на 18 години. Първоначално мислех само за парите, защото съм израснала в бедно семейство. Често имах капризи и получавах всичко, което поисках. Но Роб търпеше всичко, а това ме привличаше още повече\", споделя Анна. Фото © Mediadrumworld.com Въпреки предстоящата сватба, двойката не планира да има деца. Роб има две деца от предишни връзки, а Анна е израснала в семейство, в което е имала още пет сестри и братя.       \"Все още обичам да харча пари за себе си и не мисля да ги споделям с който и да е. Роб има две деца, които вече са тийнейджъри.      В отлични отношения сме\", казва Анна.  Най-сложният проблем в отношенията на двойката се оказва не разликата в годините, а неодобрението от страна на семейството на Анна, което живее на четири часа път от двойката. Момичето много тъжи за своето семейство, но конфликтът изглежда вече не подлежи на разрешаване.      \"Първоначално семейството му полудя. Те изпаднаха в ярост. Единственият човек, който прие всичко нормално още от самото начало, бе баба ми. Майка и до сега не се е срещала и говорила с Роб, а и няма никакво желание да го прави\", разказва Анна.", "date": "2018.05.30", "title": "На 17 години започнах да спя с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382504-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-30-%D0%BC%D0%B0%D0%B9", "text": "ОВЕН ( 21 март - 20 април ) Ще си позволите толкова много, че до края на деня, няма да се държите на краката си. Но с парите такива \"екстри\" не се очакват, ще трябва да пестите всеки лев. Стабилността в отношенията с любимия, ще ви радва, но за това трябва да правите компромиси. Вечерта, си позволете да се отпуснете и забавлявате в кръга на старите приятели. ТЕЛЕЦ ( 21 април - 21 май )  Не се препоръчва, да се захващате с всичко наведнъж, в противен случай нищо няма да успеете да свършите. Бъдете горди от себе си, работете и не изпускайте обещаващите оферти. Добър ден за тези, който са решили да сключат брак. Личният ви живот, ще е с приоритет, така че може да се заемете с жилищните и битови въпроси. БЛИЗНАЦИ ( 22 май - 21 Юни ) Може смело да си поставите цели, които преди това са ви плашили. Сега е дошло времето и то ще \"работи\" за вас. Не крийте чувствата си от човек, който е готов за вас на всичко. Във финансовата сфера, няма нищо недостижимо, но ще е необходимо да работите много. Ако във всичко сте последователни и упорити, тогава препятствията ще изчезнат.   РАК ( 22 юни - 23 юли ) Очаква ви труден ден, когато може да станете жертва на измама и да попаднете в кризисна ситуация. Може да бъдете манипулирани от всеки. Между другото, въпреки вашата гордост и властолюбие. В работата, ще трябва да усвоявате нови неща, но лесно ще се справите с информацията. Вечерта, чакайте новини от колега. ЛЪВ ( 24 юли - 23 август ) Ще се наложи да използвате чуждия опит, за да се докажете в професията. Възможна е голяма премия и бизнес пътуване. В личния живот, няма да е лесно да се справите в вашите амбиции, но е необходимо да го направите. Особено, ако сте настроени за сериозна връзка и създаване на семейство. Не си губете времето напразно. ДЕВА ( 24-ти август - 23 септември ) Очаква ви ползотворно сътрудничество с хора, които сте намерили в интернет. Отново ще се уверите, че под лежащ камък, вода не тече. Инициатива и решителност, ще ви трябват в любовта, за да не изпуснете човека, в когото сте влюбени. Трябва да доказвате чувствата си чрез действия, а не с красиви думи. ВЕЗНИ( 24 септември - 23 октомври) Не трябва да изпадате в депресия, дори ако финансовата ситуация се влоши рязко. Всичко може да решите, ако използвате ума си и не се втурвате към крайности. Трябва да пестите пари, но не и чувства. Така че, е време да направите предложение на любимия човек и да сложите всичко на място. Вечерта е благоприятна за пазаруване.   СКОРПИОН ( 24 октомври - 22 Ноември ) Трябва да бъдете по-сговорчиви и лоялни, ако въпросът засяга предложение за работа. Не е нужно да държите на независимостта и да доказвате себе си, ако шефовете ви, въпреки всичко, решат да правят промени. В любовта, ще бъдете толкова упорити, че избраникът ви няма да има избор. Добра вечер за йога, спорт или гости.   СТРЕЛЕЦ ( 23 Ноември - 21 Декември ) Определено може да изпаднете в депресия, ако започнете да се оплаквате още от ранните часове. Имайте предвид, че всичко е във ваши ръце. Може леко да промените стила си на поведение, да си купите модни дрехи или да си направите модна прическа. В семейството е по-добре да не командвате, а да обмислите спокойно ситуацията, която е възникнала. Опитайте се, да отделите време и внимание на децата. КОЗИРОГ (22 Декември - 20 януари ) Препоръчва се, да бъдете честни и искрени, за да не подложите на риск репутацията си. Енергиен спад е възможен, но само за онези, които си позволят да изразходват енергията си за глупости. Заемете се с малките ремонти, купуване на вещи за дома, мебели и пренареждане. В работата, няма да имате достатъчно ентусиазъм за творчески победи. Но и това е поправимо.  ВОДОЛЕЙ ( 21 януари -  19  февруари ) Трябва да обедините усилията си с колегите, за да изпълните важните задачи, възложени ви от шефовете. Ако витаете в облаците, премията ще отиде в по-трудолюбивите служители. Следобед е възможна решаваща среща, след която вече няма да се чувствате самотни. Не преяждайте вечерта, а пазете диета.   РИБИ ( 20 февруари - 20 март ) Един благоприятен ден, когато може да правите, всичко каквото желае. Но ако изберете, да мързелувате цял ден, резултати не чакайте. Препоръчително е, да се заемете с предотвратяването на хронични заболявания, така че да не ви изкарат от строя. Прекомерната суета и гордост в любовта, могат да доведат до раздяла.", "date": "2018.05.30", "title": "Дневен хороскоп 30 май"}
{"url": "http://www.classa.bg/%D1%81%D0%B2%D1%8F%D1%82/item/382505-%D0%B8%D1%81%D1%82%D0%B0%D0%B1%D0%BB%D0%B8%D1%88%D0%BC%D1%8A%D0%BD%D1%82%D1%8A%D1%82-%D1%81%D1%80%D0%B5%D1%89%D1%83-%D0%BF%D0%BE%D0%BF%D1%83%D0%BB%D0%B8%D1%81%D1%82%D0%B8%D1%82%D0%B5-%D0%B2-%D0%B8%D1%82%D0%B0%D0%BB%D0%B8%D1%8F", "text": "  През последните няколко седмици Италия не слиза от страниците на европейските вестници. Няма нищо необичайно във факта, че третата икономика от еврозоната изживява политическа криза. Италианците и европейците отдавна са привикнали с политическите кризи и смените на правителства. В годините след Втората световна война властта на полуострова се е сменяла десетки пъти. Днес Италия отново стана главен нюзмейкър, защото президентът не одобрява новото правителство. В Брюксел се досещат какво може да донесе на Европа властта на популистите.  През последните години Варшава и Будапеща, където може да се каже, че на власт са евроскептици, не оставят еврочиновниците да „скучаят“.       Политиците от Полша и Унгария остро възразяват срещу много от политиките на ЕС, включително за емиграцията, задълбочаването на интеграцията, икономическата политика и т.н. Тези две страни са причина за главоболието на Евросъюза. Това главоболие ще се задълбочи, защото унгарската „Фидес“ и полската „Право и справедливост“ изобщо не могат да се сравняват с коалиционния съюз на партиите „Пет звезди“ и италианската Лига.  Без особен риск да сгрешим, можем да предположим, че Обединена Европа я очакват тежки времена, ако популистите в Италия успеят да свалят неудобния президент и да победят на следващите извънредни избори .   Събитията на Апенините се развиват по познат сценарий. Парламентарните избори на 4 март не донесоха мнозинство на нито една от партиите, което да позволи самостоятелно да формират правителство. Най-много гласове получи дясната коалиция, в която освен дясноцентристката партия на Силвио Берлускони „Форца Италия“, влизат и още няколко десни партии, включително и ултрадясната партия „Северна лига“ (наричана Лигата), ръководена от Матео Салвини. Малка преднина пред десните партии получи популисткото движение „Пет звезди“. И едва накрая, с много нисък процент гласове се класират демократите на експремиера Матео Ренци, които бяха на власт през последните пет години. Съдейки по резултата, демократите на Ренци явно не са успели да покажат на италианските избиратели някакви сериозни постижения през периода на своето управление, заради които да се гласува за тях.   В продължение на два месеца италианските политици безуспешно се опитваха да направят коалиция, която малко или повече да устройва Брюксел, истаблишмънта и въобще политиката на мейнстрийма .    Всички опити за компромис завършваха с провал. Непримирими противоречия не позволиха на демократите да се споразумеят с десните, а още по-малко с популистите. Това ги принуди да преминат в дълбока опозиция. Отначало изглеждаше, че Италия я очакват предсрочни избори. Защото през цялата си кратка история до смяната на „бащата“ на движението и яростен евроскептик Бепе Грило с младия, умерен и харизматичен Луиджи Ди Майо, партията „Пет звезди“ отказваше каквито и да било съюзи, коалиции и споразумения с партиите от мейнстрийма. Изглеждаше, че ако не лятото, то през есента на италианците отново ще им се наложи да се запътят към избирателните урни. Обаче неочаквано за всички Ди Майо заяви, че е готов да разглежда варианти за коалиционно споразумение с отделните партии.    Естествено, не става дума за „Форца Италия“, защото популистите гледат на Берлускони, като на олицетворение на продажната и провалена италианска политика и категорично отказват да имат нещо общо с него.  На популистите от „Пет звезди“ „импонират“, така да се каже, ултрадесните от Лигата, които в навечерието на изборите малко се поуспокоиха и оттеглиха от предизборната си програма най-радикалните точки.   Първото изпитание за все още теоретичния съюз между „Пет звезди“ и Лигата стана изборът на говорители за двете палати на парламента. Изборът обаче премина успешно. В Брюксел се чувстваше известно напрежение, но паника (в края на март) все още нямаше, защото освен сериозните идеологически разногласия, левите и десните бяха разделени и от амбициите на лидерите си – Матео Салвини и Луиджи Ди Майо, които мечтаят за премиерския пост. Тогава президентът на Италия Серджо Матарела, който според конституцията на Италия играе много важна роля за формирането на правителството, заяви, че прави последен опит за намиране на изход от задънената улица и, ако няма споразумение, ще определи дата за предсрочни избори в началото на 2019 г., като междувременно ще назначи временно правителство, което да приеме бюджета на страната. В резултат на това Салвини и Ди Майо забравиха амбициите си и отново седнаха на масата за преговори.     След дълги спорове те се договориха за програмата на управляващата коалиция и издигнаха като общ кандидат за поста министър-председател неизвестния в света на политиката, но добре известен в научните среди Джузепе Конти – 53-годишния професор, юрист и преподавател в университета във Флоренция.     След като бе утвърдена неговата кандидатура от президента, професорът пристъпи към консултации за формиране на правителство с големите политически партии. През изминалата седмица новият състав на правителството беше определен. Предстоеше неговото утвърждаване от президента Матарела, което изглеждаше като формалност. След това правителството трябваше да бъде утвърдено и от парламента. Сериозни притеснения за преминаването през тази процедура нямаше. По всичко личеше, че сценарият се развива според очакванията на популистите.    Но неочаквано за всички се намеси президентът. Връчвайки мандата за формиране на новото правителство, Серджо Матарела, който е бивш съдия от Върховния съд на Италия, подчерта, че на новото правителство му предстои да решава хронични проблеми в икономиката, да укрепи финансовата стабилност, да завоюва доверието на пазарите и да спазва бюджетните правила. По думите на неназован високопоставен чиновник, присъствал на срещата, Джузепе Конти е изразил пълното си съгласие с поставените от президента задачи и многозначително отбелязал:    „Аз много добре разбирам необходимостта Италия да утвърди мястото си в Европа“.  Освен това новият премиер е казал също и, че съгласно програмата на новото правителство, съставена от Луиджи Ди Майо и Матео Салвини, той веднага ще се ангажира да започне преговори с Брюксел по новия бюджет на Евросъюза, реформата в законодателството за емигрантите и финализирането на Европейския банков съюз.  Редица изявления на новия премиер бяха призвани да успокоят Брюксел, а също и пазарите, които при новината за скорошната поява на популистко правителство на Апенините изпаднаха в паника .     Трудно е обаче да се каже, че еврочиновниците ще се упокоят, защото Ди Майо и Салвини се изхитриха в почти непреработен вид да включат в правителствената програма на новия кабинет всички свои основни искания, като например едновременното повишаване на правителствените разходи и намаляване на данъците, което е в пълно противоречие с фискалните правила на Евросъюза .    Ако за минута забравим за политиката, очевидно е, че с утвърждаването на правителството на Конти, в парламента проблемите му сега започват. Икономиката на Италия вече две десетилетия не расте, а тъпче на едно място. Според прогнозите на повечето икономисти, през тази година италианската икономика ще се нареди на последно място в Еврозоната по темпове на растеж. През 2016 г. тя отбеляза ръст едва от 0,9%. А през миналата година растежът беше 1,5%. Тази година според прогнозите на МВФ тя ще остане на същото ниво на растеж, а през 2019 г. той ще се забави и ще спадне до 1,1%. Към това естествено трябва да добавим и липсата на какъвто и да било опит на Джузепе Конти в голямата политика. Между другото, Конти не е за завиждане, защото ще му се наложи да прояви чудеса от ловкост и политическа еквилибристика, за да удържи както личното, така и политическото съперничество между Салвини и Ди Майо.    След създаването на управляващата коалиция съперничеството не е изчезнало, а само е затихнало. За съжаление, Брюксел разчита единствено на съперничеството между двамата лидери в управляващата коалиция. Европейската комисия и Съветът на Европа вярват, че разногласията ще излязат на повърхността, крехкото съгласие ще бъде разрушено и президентът ще определи дата за предсрочни избори. Според еврочиновниците на следващите избори ще победят демократите или дясноцентристите на Берлускони.    Силвио се завръща в голямата политика, защото съдът му разреши да заема изборни постове, т.е. да оглави правителство. Впрочем, ако говорим за партийната принадлежност на Джузепе Конти, вероятно трябва да го причислим към „Пет звезди“. Политическият истаблишмънт за първи път узна за него няколко дни преди изборите, когато Луиджи Ди Майо го обяви за кандидат за поста министър на правосъдието, ако вземат властта. След това стана известно, че Ди Майо го е привлякъл за написването на текста за тази част от предизборната програма на движението, която разглежда въпросите на съдебната власт и юриспруденцията. Говорейки за Конти, трябва да споменем и за упреците към неговото CV. Недоброжелателите твърдят, че той съществено е преувеличил своите научни постижения и заслуги.   В неделя Джузепе Конти представи списък за утвърждаване от президента Матарела на новото правителство. Кандидатите за по-важните постове бяха известни още отпреди. Повечето постове се заемат от представителите на „Пет звезди“ и Лигата. Основният препъни камък, който застави президента да отклони предложения състав на правителството беше кандидатурата за министър на икономиката и финансите. Конти и подкрепящите го за министър Ди Майо и Салвини посочват за министър Паоло Савона, 81-годишен финансист и икономист.    Откровено евроскептичните позиции на Савона и призивите му за отказ от еврото предизвикват в Брюксел и сред политическите лидери в Европа откровен страх . Достатъчно е да кажем, че преди 20 години той участва в съставянето на Маастрихтския договор, но от друга страна, в издадената си наскоро книга обвинява Германия, която нарича „германската клетка“, за намерението й да контролира ЕС. Външен министър на Италия пък трябва да стане 63-годишният бивш дипломат Джампреро Масоло, когото бившият президент на Италия Франческо Косига нарича „фашист-комунист“.    По отношение на Масоло, наблюдателите отбелязват неговите познания по руски език и близките му отношения с Русия. Това, че лидерите на „Пет звезди“ и Лигата се отказват от поста премиер, съвсем не означава, че те се оттеглят и ще стоят в сянка. И Луиджи Ди Майо, и Матео Салвини имат намерението да получат министерски портфейли в новия кабинет. Лидерът на левите популисти иска да получи поста министър на труда, а лидерът на националистите – министър на вътрешните работи. На своя пост Ди Майо има намерение да намали безработицата, която през миналата година достигна 11,3%, а според прогнозите на МВФ през 2019 г. няма да падне под 10%. Що се отнася до Салвини, то постът министър на вътрешните работи трябва съществено да намали болката му от отказа да бъде премиер.    За Салвини, с оглед личното му отношение към емигрантите, това е идеална длъжност. Впрочем, въпросът за емигрантите е един от малкото, по които позициите на двете партии съвпадат . В хода на предизборната кампания популистите обещаваха на своите избиратели да експулсират 500 000 емигранти. Това обещание ще предизвика конфликт с Брюксел и то два пъти по остър, отколкото този с Унгария и Полша, които отказват да приемат бежанци от Африка и Азия.    Въпреки че „звездите“ претендират за редица важни постове в новото правителство, в програмата на кабинета преобладават принципите на Лигата . В това няма нищо изненадващо, ако отчетем, че Салвини е в явен възход. Резултатите от проучванията през миналата седмица сочат, че рейтингът на неговата партия е нараснал, достигайки 25%. Що се отнася до „Пет звезди“, тяхната популярност остава на нивото от март, около 32%. Преди началото на коалиционните преговори рейтингът им дори слабо се понижи. Еврочиновниците в Брюксел прекараха на тръни изминалата седмица. Те са наясно, че между думите и делата даже и при най-фанатичните и радикални политици винаги има пропаст.    Далеч не на всички радикали се удава да преминат през изпитанията на властта.  В историята, включително и в съвременната, се откриват множество случаи, когато идвайки на власт, упорити бунтари неочаквано се успокояват и стават „пухкави“ и любезни . Подобни събития са наблюдавани и в Италия. Каквото и да са говорили в навечерието на изборите, както левите, така и десните популисти, въобще не е сигурно, че няма да променят своите възгледи след идването си на власт. В XXI век всички, включително и Северна Корея, прекрасно разбират, че да живеят в пълна изолация е нереално. В случая с Рим е налице и отрезвяващият пример на Лондон.  Развитието на ситуацията с Брекзит показа какви трудности очакват Италия в случай на напускане даже не на ЕС, а само на еврозоната.  Затова може да се вярва на уверенията на представителите на „Пет звезди“ и на Лигата в навечерието на изборите, че те нямат намерение да напускат зоната на единната европейска валута, а и ЕС като цяло.     Увеличаването на бюджетните разходи и намаляването на данъците може да доведе до драстично увеличаване на и без това огромния държавен дълг, възлизащ на 130%. Той два пъти превишава допустимия в ЕС лимит и е толкова голям, че както в случая с Гърция, Португалия или Ирландия страната не може да бъде извадена от кризата само с помощта на кредити.     Последствията от тези популистки действия са концентричните кръгове във водата, образувани във водата от хвърлен камък, които може да се разпространят в целия ЕС. Сериозно стълкновение между Европейската комисия и Рим може да стане още тази есен, когато трябва да се приеме новият бюджет на страната. Днес Рим изпълнява правилото за 3% дефицит от Брутния вътрешен продукт. През миналата година бюджетният дефицит беше в размер на 2,3% , но доколко може той да нарасне след изпълнение на предизборните обещания на двете партии никой не се наема да прогнозира. Истинското отношение на новото правителство на Италия, ако все пак то се материализира, към ЕС ще стане ясно след известно време, съдейки по реално свършеното от него, а не базирайки се на думи.   На срещата на ЕС в София президентът на Франция Еманюел Макрон заяви, че вижда в управляващата коалиция на Италия съюз от „парадоксални и хетерогенни сили“. Негативното отношение на Макрон към популисткото правителство на Апенините е напълно обяснимо, защото то може да сложи кръст на неговата амбициозна програма за реформиране на еврозоната и на европейската общност като цяло .   Директорът на Центъра за европейски реформи Чарлз Грант е уверен, че:  „Новото правителство в Италия ще послужи като предлог на Германия да не се съгласява с предложенията на Макрон. Идването на популистите на власт повишава опасността от нова криза в еврозоната“.  Миналата седмица министърът на финансите на Франция Бруно льо Мер призова Рим да уважава правилата на ЕС и да не поставя отново в опасност европейската валута. Става дума разбира се за допълнителните разходи на популисткото правителство, които могат да достигнат до 126 милиарда евро. Льо Мер заяви пред радиостанция „Европа 1“:  „Италианците трябва да разберат, че бъдещето на Италия е в Европа и никъде другаде, но за това е необходимо да спазват правилата“.  Що се отнася до отношенията между Рим и Москва, може да се каже, че развитието на ситуацията в Италия не предизвиква в руското правителство резки критики или дистанциране. И „Пет звезди“ , и Лигата не крият своето положително отношение към Русия.  Лигата и преди, и сега продължава да настоява пред Брюксел за отмяна или поне за смекчаване на санкциите спрямо Русия.  През септември италианците могат да блокират автоматичното подновяване на антируските санкции. Единствената слаба утеха за европейските ястреби е, че от коалиционната програма изчезна текстът за  незабавна отмяна  на антируските санкции.    От друга страна остана пункт, в който се казва, че Русия не представлява военна заплаха за Италия и не е враг на Европа. Напротив, Москва е наречена естествен партньор . Брюксел трябва да издигне паметник на президента Серджо Матарела, защото той обърка плановете на националистите и популистите, и образно казано, спаси Европа, или поне й даде възможност да се подготви за следващата схватка с коалицията, ако тя дойде на власт.    Днес, благодарение на президента Матарела Италия навлезе в 84-тия ден от политическата криза, най-дългата в следвоенната история на страната. Кризата, за която се считаше, че е приключила, избухна с нова сила след като в неделя вечерта президентът отказа да утвърди предложения от Джузепе Конти състав на правителството на Италия. Конти заяви, че при тази обстановка е невъзможно да сформира правителство, а Матарела в понеделник покани в президентския дворец на среща бившия високопоставен сътрудник от МВФ Карло Котарели.    Очаква се, че на тази среща Матарела ще му възложи съставянето на служебно правителство и подготовката на извънредни избори. На Паоло Савона не му помогнаха публичните уверения, че е привърженик на пълното прилагане на Маастрихтския и Лисабонския договор и възнамерява да намали държавния дълг за сметка на ръста на икономиката. По този повод Серджо Матарела заяви следното:     „Неопределеността на нашето положение в еврозоната разтревожи италианските и чуждестранни инвеститори, които влагат пари в акции на компаниите. Ръстът на лихвите по облигациите увеличават нашата задлъжнялост и намаляват нашите възможности да харчим средства за социални нужди. Неопределеността стапя ресурсите и спестяванията на компаниите и усилва опасността и риска за италианските семейства“.    Президентът добави, че е взел решението за отхвърляне на новото правителство с „леко сърце“ и както и преди е готов да направи всичко възможно за формиране на правителство от партиите „Пет звезди“ и Лигата.  Решението на Серджо Матарела доведе до ярост и левите, и десните популисти. Те предложиха да започне процедура по импийчмънт на президента, обвинявайки го в държавна измяна . Впрочем, Силвио Берлускони със своята партия се обяви в защита на президента. Опитният политик разбира се е наясно, че решението на държавния глава ще доведе до предсрочни избори и това му дава още един шанс. Матео Салвини коментира ситуацията като заяви:  „Италия не е колония. Ние не сме роби на германците и французите…“.     Луиджи Ди Майо пък каза:  „Решението на Матарели е непостижимо. Истината е в това, че те не искат в правителството да има представители на „Пет звезди“. Аз съм страшно ядосан, но обещавам, че това още не е краят…“.   Действително, това още не е краят. Остава да чакаме развитието на събитията, като не е изключено да станем свидетели на още един сюрприз, като този в неделя вечерта. Изглежда сега обичайната италианска политическа криза придобива нов, цвят. Популистките партии обявиха война на президента. Те искат да получат неговата оставка и естествено се надяват на победа на новите избори.    ", "date": "2018.05.30", "title": "Истаблишмънтът срещу популистите в Италия"}
{"url": "http://www.classa.bg/%D1%81%D0%B2%D1%8F%D1%82/item/382506-%D0%BC%D0%BE%D0%BA%D1%80%D0%B8-%D0%BF%D1%80%D0%BE%D1%82%D0%B5%D1%81%D1%82%D1%8A%D1%80%D1%81%D0%BA%D0%B8-%D1%81%D1%8A%D0%BD%D0%B8%D1%89%D0%B0-%D0%B7%D0%B0-%D1%80%D0%B5%D0%B2%D0%BE%D0%BB%D1%8E%D1%86%D0%B8%D1%8F", "text": "    Америка е изправена пред парадокс. Ситуацията в страната се подобрява, но суровата омраза към президента Тръмп продължава да се изостря. Желанието на елитите да премахнат демократично избран политик безпроблемно преминава всякакви рационални граници и оперира отвъд историческите паралели. Икономиката расте, безработицата намалява, консуматорската увереност се покачва, нелегалната миграция спада, границите са по-сигурни.     Въпреки усещането за хаос и twitter изцепките на Тръмп неговата администрация постига много повече резултати от почти религиозно почитания кабинет на Барак Обама.  В международен план милиардерът с непредвидим характер и странна прическа се опитва да демонтира наследството на своя прогресивен и обожаван от медиите предшественик като прави по-рисковани ходове. Тръмп ядоса европейските партньори на САЩ като развали ядрената сделка с Иран, договорена от Обама, но това беше част от предизборната му кампания. Историческата среща на американския президент с лидера на Северна Корея Ким Чен Ун, насрочена за 12 юни в Сингапур, беше на път да се провали след като Тръмп обяви, че няма да присъства заради „враждебната реторика“, идваща от Пхенян. После обаче поднови преговорите и прати делегация в Сингапур, за да подготви срещата.       При всички положения днес Северна и Южна Корея изглеждат по-близо до разбирателство от когато и да е било.  Още в края на април президентът на Южна Корея Мун Дже-Ин каза, че Тръмп заслужава Нобелова награда за мир за своята роля в неочакваното затопляне на отношенията между двете държави. Само допреди няколко месеца медиите твърдяха, че Тръмп може да предизвика трета световна война и ядрен конфликт с режима на Ким Чен Ун. Обама получи Нобел за мир още със своето избиране и на основа на намеренията си. Два мандата по-късно стана ясно, че това е една от най-незаслужено дадените награди в историята на шведската организация.   Но въпреки всички тези успехи, а може би и точно заради тях, ожесточението на медийните, културните, академичните и политическите елити към Тръмп расте.  Още при избирането му за президент опозицията се самонарече „Съпротива” в пълен разрез с реалността, историята и добрия вкус.  Днес „Съпротивата” изглежда отчаяна, безсилна и особено агресивна – като смъртно ранена и агонизираща змия, която изстрелва сляпо напред отровата си и хапе всичко наред в последните си моменти. Сякаш, за да завлече колкото се може повече живи организми заедно със себе си към бездната на небитието. Някои анализатори в консервативни издания вече си задават въпроса:  „Ще стигне ли либералната „Съпротива” срещу Тръмп до улично насилие?”.     Разследването на Конгреса за проглушилото ушите на всички, но неподкрепено с нито едно доказателство „съглашателство” между Тръмп и Русия окончателно приключи преди дни. Изводът е, че такова е нямало. В същото време враговете на Тръмп все още залагат всичко на продължаващото разследване на специалния прокурор Робърт Мюлър. То обаче все повече затъва в скандали и се отдалечава от първоначалната цел.    Скандалът с порно звездата Сторми Даниелс и нахлуването на ФБР в дома на адвоката на Тръмп Майкъл Коен отново накара прогресивните либерали и медиите да подушат кръв във водата. Ала публиката остана по-скоро втрещена от саморазправата с Коен, а рейтингът на Тръмп се вдигна.   Екипът на Мюлър все още търси възможно съглашателство между Русия и хора от кампанията на Тръмп. Тази следа няма как да не отведе до кампанията на Клинтън, откъдето са извадили пари за досието с недоказани компромати срещу Тръмп, изготвено от шпионина Кристофър Стийл, гражданин на чужда държава, с помощта на руски източници. Това отвежда жегата към Клинтън, а от „Съпротивата” със сигурност не желаят да се отива в тази посока.   Медиите възвестяваха, че специалният прокурор Робърт Мюлър е събрал „дрийм тийм”, който със сигурност ще открие доказателства за съглашателство между Тръмп и Русия. Година по-късно разследването не разполага с нищо и мандатът на специалния прокурор изглежда все по-безсмислен.    За да прави нещо, Мюлър се насочи към потенциално възпрепятстване на разследването срещу бившия съветник на Тръмп генерал Майкъл Флин. Последва нов завой с проучването на възможността да се формулират някакви обвинения в измама и рекет. Поредната метаморфоза е душенето на ФБР около адвоката на Тръмп Майкъл Коен и споразуменията с порно звездата Сторми Даниелс, превърната в медийна икона заради твърденията, че е имала афера с Тръмп повече от десет години.   Във все повече хора се утаява усещането, че службите само търсят нещо, за което да се хванат и да оправдаят колосалното медийно доверие и инвестираните средства от данъкоплатеца. Тръмп няколко пъти нарече действията срещу него „лов на вещици”. Дори легендарният либерален адвокат, автор и академик Алън Дършовиц рискува да стане смъртен враг на „Съпротивата”, като подкрепи твърденията на Тръмп.  Без да е фен или избирател на президента, той детайлно и артикулирано защити тезата, че това, което се случва, е безпрецедентно юридическо и разузнавателно безобразие с двойни стандарти и една-единствена цел – политическа саморазправа.   „Мюлър продължава да промушва собствената си репутация, а разследването му все повече прилича на фарс. След серия от оставки, преназначавания и оттегляния на кадри на Обама, останали в правосъдното министерство и ФБР, имиджовият проблем на разузнавателното и юридическото крило на „Съпротивата” се влошава”, пише историкът и политически коментатор Виктор Дейвис Хансън.   Според него службите не са понесли добре триумфа на Тръмп. Бившият шеф на ЦРУ Джон Бренън и бившият директор на националното разузнаване Джеймс Клапър нападнаха яростно Тръмп в медиите и социалните мрежи. Но и двамата имат проблем с репутацията си, защото и двамата са лъгали под клетва в миналото, а със сегашните си действия дискредитират самата идея за разузнавателен елит във Вашингтон.   Действията на Мюлър допълнително привличат вниманието върху всички онези фигури от службите и така наречената „Съпротива”, които могат да бъдат подведени под отговорност за нарушаване на закона. Разследването на специалния прокурор е замърсено от политически предразсъдъци. В същото време администрацията на Тръмп отбелязва постижения на международния фронт и във вътрешен план.  Добрите новини за САЩ са лоши новини за „Съпротивата” и продължаващите усилия на нейните представители да спрат законно и демократично избран президент.  Тези опити не са преставали от 2016 година и до сега винаги са завършвали с провал.   „Целта на така наречената „Съпротива” срещу Доналд Тръмп е прекратяването на неговото управление с всякакви средства преди изборите за президент през 2020 година. Най-малкото протестърите и активистите желаят окончателното делегитимиране на Тръмп и превръщането му в политически импотентен фигурант в Белия дом”,  смята Хансън. Няма още година и половина от встъпването на бизнесмена в длъжност, а революционната треска вече да изгаря сърцата и мозъците на „съпротивляващите се” политици, журналисти, знаменитости, активисти, преподаватели, студенти и обикновени протестъри.   Всяко тяхно усилие идва с предварителния дизайн на ожесточената омраза и желанието за пълно унищожение на врага с леко оранжев тен. Хансън твърди, че американското общество навлиза в „непознати води”. От една страна, ситуацията в САЩ се подобрява и юридическите позиции на противниците на Тръмп отслабват, но, от друга, настървението на „Съпротивата” само се увеличава, а пропагандата на либералните медии вече дори не спазва елементарни, базови правила и норми.   Хронологията на усилията на „Съпротивата” да премахне Тръмп представлява каталог на провала и радикализацията. Прегледът на събитията ни снабдява и с представа докъде може да стигнат тези хора, ако целта продължава да им се изплъзва.   Първо дойдоха абсурдните съдебни дела за евентуална намеса в машините за гласуване веднага след изборите в края на 2016 година. След това избирателите на Тръмп и неутралните наблюдатели се смяха с глас на обречената кампания на истерични холивудски знаменитости за убеждаване на така наречените електори от електоралната колегия на САЩ да не следват своя предписан от Конституцията дълг и в пълно противоречие с досегашната история на страната да не избират Тръмп за президент. Виктор Дейвис Хансън припомня, че ако този гамбит бе успял, това е щяло да бъде фактическо унищожаване на американската конституция.   По-късно дойде време и за жалките бойкоти на конгресмени от Демократическата партия, които шумно декларираха, че няма да присъстват на официалната церемония по встъпването в длъжност на новия президент.  Паралелно с тях страната бе скована от национални протести на активисти и студенти, които истерично крещяха, че няма да се върнат в час, докато Тръмп не бъде премахнат.   След това „Съпротивата” вкара в употреба безумни опити за ранен импийчмънт на Тръмп. Противниците на президента изкарваха нови и нови съмнителни основания за процедурата и цитираха евентуални негови конституционни нарушения. След като това не проработи, в обращение влязоха обвиненията в психическа нестабилност. „Съпротивата” се опита да докаже, че Тръмп е ментално неспособен да управлява и трябва да бъде премахнат на основание на 25-ата поправка в Конституцията. Медиите, които свирепо атакуваха всеки, който поставяше под съмнение здравето на Хилъри Клинтън по време на кампанията, сега изляха в публичното пространство купища крайни спекулации за здравето на Тръмп.   Всички тези усилия се случваха на фона на неетични действия на кадри в Министерството на правосъдието, Съвета за национална сигурност и ФБР, останали от администрацията на Обама. Тези лоялни на бившия президент служители постоянно пускаха течове с вътрешна информация към свои приятели и доверени лица в медиите и саботираха президентски заповеди.   „Съпротивата” скача от един план към друг, като игнорира серията от провалени усилия, забравя всичко и не научава нищо. Съдебните дела срещу правителството са се превърнали в седмичен акт на революция и вече не са просто прахосване на пари на данъкоплатеца. Отказът на определени щати да изпълняват федералните закони доскоро се приемаше като реликва от времето на Конфедерацията с потенциално опасни последствия. Но сега са преформатирани като смели прогресивни инструменти за промяна и съпротива”,  пише Хансън.   Интелектуалците, журналистите и активистите от две отделни фракции – анти-тръмписти и никога-тръмписти – пишат коментари и анализи за неизбежната катастрофа в Белия дом. За тях Тръмп е най-лошото нещо, което някога се е случвало на Америка, Запада, света и човечеството. Сравненията с Мао, Мусолини, Хитлер и Сталин са медийно ежедневие.   Няколко проучвания показаха, че над 90% от отразяването на Тръмп в мейнстрийм медиите е негативно, което е безпрецедентен рекорд.  Основната задача на прогресивните журналисти, локализирани в комфортни редакции във Вашингтон и в урбанистичните центрове по двете крайбрежия, е да внушат на публиката, че The Donald не е легитимен президент. Медийните наблюдатели още помнят, че по време на кампанията журналисти от „Ню Йорк Таймс” и „Уошингтън Поуст” обявиха, че в ерата на Тръмп неутралното и безпристрастно отразяване е неморално, а задачата на четвъртата власт е да изобличи милиардера популист.   „Културните и медийните институции се трансформираха в авенюта на омразата”,  смята Хансън. Според него всеки цикъл на истерията изисква появата на нов. Състезанието е до дъното. Знаменитостите и представителите на политическата опозиция се надпреварват да измислят най-крайното и вулгарно определение за президента.   Патологичната параноя на съвременните прогресивни либерали приема все по-тревожни измерения. Суровата омраза на западното мултикултурно „сошъл джъстис” ляво се излива в директни и завоалирани заплахи за живота на американския президент, неговото семейство и неговите избиратели. Журналисти, активисти и знаменитости фантазират физическото премахване на Тръмп, нормализират призивите за атентати срещу него и членовете на неговата администрация, композират демонизиращ, дехуманизиращ наратив, в който всеки несъгласен с тяхната авторитарна представа за политическия пейзаж заслужава да падне под боядисания в цветовете на дъгата ботуш на възбудения либерален гняв.   Преди месеци комедиантката, актриса и ко-водеща на новогодишната програма на CNN Кати Грифин участва във фотосесия, която напомни за клиповете с обезглавявания на мюсюлманската терористична групировка „Ислямска държава”. Тя позира пред обектива с окървавена маска, направена да изглежда като току-що отрязаната глава на Доналд Тръмп. Рапърът Снуп Дог пусна клип, в който убива клоун, стилизиран като 45-ия президент на САЩ. В продължение на месеци трупата на „Пъблик тиътър” в Ню Йорк играеше на открито пиесата на Шекспир „Юлий Цезар”, в която Цезар е докаран едно към едно с Тръмп.     На финала има дълга сцена, в която Цезар/Тръмп e намушкан от жени и представители на малцинства. Кръвта му бавно изтича, той агонизира пред погледа на жена си, която е решена като двойничка на Мелания Тръмп, а публиката, съставена предимно от либерали от горната средна класа на Ню Йорк, се тресе в оргия от еуфория. Пиесата бе спонсорирана от вестник „Ню Йорк Таймс”.     За представителите на „Съпротивата” това не е просто някаква художествено компрометирана и провокативна модерна интерпретация на класическо Шекспирово произведение. За тези хора това е възможност да съпреживеят реалистична репрезентация на съкровената си фантазия – убийството на Доналд Тръмп. Пиесата се явява нещо като извратен симулакрум на колективното публично бълнуване по насилствената смърт на президента.     Много анализатори извън прогресивния балон останаха втрещени от лекотата, с която се нормализира поривът за покушение срещу действащ държавен глава на най-старата и стабилна демокрация на планетата.     Явлението беше дефинирано като „анти-Тръмп порнография на насилието”. Много либерални журналисти и общественици изказаха своето възхищение от представлението, а един водещ от CNN дори го определи за „шедьовър”.   Извън опитите за намиране на художествени основания и вдъхновения за физическото премахване на демократично избран президент в реалния живот кръвта вече тече по авенютата на властта. Миналата година ултралевият анти-Тръмп активист Джеймс Ходжкинсън стреля по републикански конгресмени във Вашингтон и рани тежко един от тях – Стив Скалис. После полицията откри в дома на Ходжкинсън списък с републиканци за екзекутиране. Фейсбук стената на психясалия прогресивен левичар е пълна с призиви срещу Тръмп, вижда се, че той редовно е следял и харесвал либерални мейнстрийм медии и предавания, които истерично атакуват администрацията на президента и Републиканската партия.   Режисьорът на филмовия блокбастър „Отмъстителите” и водещ холивудски либерал Джос Уедън написа преди време в своя профил в Туитър, че желае да види как „носорог изнасилва до смърт” водещия републиканец и говорител на конгреса Пол Райън.    Актрисата Сара Силвърман призоваваше армията да свали Тръмп с въоръжен военен преврат. Авторът и активист Дан Савидж написа, че желае „всички републиканци да са мъртви”. Мадона каза, че иска да взриви Белия дом. Сценаристът Дейвид Саймън призова хората да грабнат тухлите. Водещият Лари Уилмър бръщолевеше как би „удушил Тръмп с възглавница”. Друг водещ – Стивън Колбърт – пусна колаж с главата на речописеца на президента Стивън Милър, набучена на кол.    Оргията от либерална омраза срещу Тръмп се разгръща и разлива в статии, предавания, клипове, филми, сериали, статуси, пиеси, песни… Американският политически и културен живот не помни подобна освирепяла, озъбена пропаганда срещу един човек.   Дали следващата стъпка от еволюцията на „Съпротивата” не е по пътя на уличното насилие в духа на Френската революция? Дебатът пред враговете на Тръмп от света на поп културата и „Съпротивата” не е дали Тръмп трябва да бъде физически премахнат, а как.    Кати Грифин го „обезглави”, Дейвид Кросби го „изпепели”, Снуп Дог го „застреля”, Мадона го „взриви”, Джони Деп си представи класически атентат в духа на убийството на Линкълн, а сенатор Камала Харис помечта президентът да бъде погубен в инцидент с асансьор. Прогресивни професори от двете крайбрежия се задоволиха с доброто старо „обесване”.    Процесът на нормализация на насилието срещу демократично избран президент е твърде напреднал, според Хансън. Ако всички опити да се дискредитира Тръмп пропаднат, „Съпротивата” вероятно ще се радикализира. Последната голяма надежда са междинните избори за Конгреса на САЩ в края на 2018-а. Демократите разчитат на масивна победа, която ще им позволи да си възвърнат контрола върху Камарата на представителите и да стартират процедурата по импийчмънт на Тръмп. „Но ако и това не се случи, може да се стигне до насилие”, предупреждава Хансън. Анти-Тръмп тълпата в сърцето на „Съпротивата”, изглежда, няма намерение да се съобразява с конституционната рамка на изборите. За тях е мъртва традицията изгубилата партия да позволи на спечелилата партия да представи своите аргументи за оставане на власт пред публиката.   „Вместо това точно като френските революционери анти-тръмпистите нямат нищо против да изгубят доверието на публиката със своята злоба и грубост. Те се спускат по спиралата на отчаянието с всеки провал на легална или паралегална инициатива за премахване на президента”, пише Хансън. Той припомня предишни цикли на истерия от времето на Буш – през 2005-а и 2008-а. Тогава културният пейзаж също бе залят от книги и филми срещу администрацията, а знаменитости и активисти призоваваха за атентат срещу президента. През 2009-а либералите призоваха за завръщане към нормалния политически дискурс с избирането на Барак Обама. Благодарение на него Америка трябваше да получи втори шанс, бълнуваха те. От злодеи и инкубатори за военнопрестъпници ЦРУ и ФБР бяха внезапно преобразени като агенти на промяната.   Сега разузнавателните служби отново са идолизирани от либералите, доколкото са видени като инструменти на анти-Тръмп кампанията. В момента, в който те спрат да служат на тази кауза, отново ще бъдат редуцирани до „зловещи лаборатории за заговор и военни престъпления”.   Съпротивата систематично унищожава протоколите за допустимо поведение. Без каквито и да е било реални причини и аргументи те се опитват да превърнат политическите и културните пейзажи на Америка в революционни територии. Насилието е оправдано, щом е насочено срещу чистото зло. А Тръмп и неговите привърженици са чистото зло. Това е грозният и брутален алгоритъм на „Съпротивата”. Медиите халюцинират фашизъм във всяка про-Тръмп проява и дават платформа на най-радикалните елементи от прогресивното ляво. За тях успешното завършване на мандата на Тръмп не е опция. Условията за улично насилие са налице. Парадоксът продължава – добрите новини ще са лоши новини. Изобщо не е изключено евентуалният Нобел на Тръмп да бъде посрещнат с бунтове в големите американски градове. Разбира се, либералната организация в Швеция едва ли ще присъди наградата на „омразния оранжев, популист”.   Плаването в непознати води продължава, а „Съпротивата” прави всичко възможно да направи колкото се може повече самоубийствени пробойни в корпуса на кораба.    ", "date": "2018.05.30", "title": "Мокри протестърски сънища за революция"}
{"url": "http://www.classa.bg/%D1%81%D0%B2%D1%8F%D1%82/item/382507-huffpost-%D1%81%D0%BD%D0%BE%D1%83%D0%B4%D1%8A%D0%BD-%D1%82%D1%80%D1%8A%D0%BC%D0%BF-%D0%BE%D0%B1%D0%BE%D0%B6%D0%B0%D0%B2%D0%B0-%D0%BF%D1%83%D1%82%D0%B8%D0%BD,-%D0%B5%D0%B4%D0%B8%D0%BD-%D0%BF%D0%BE-%D0%B4%D0%BE%D0%B1%D1%8A%D1%80-%D1%81%D0%B2%D1%8F%D1%82-%D0%B5-%D0%B2%D1%8A%D0%B7%D0%BC%D0%BE%D0%B6%D0%B5%D0%BD", "text": "В симпатията на президента на САЩ Доналд Тръмп към руския му колега Путин няма никакви съмнения. \r\n   Но, според Едуард Сноудън, американците не бива да възлагат твърде големи надежди на разследването на спецпрокурора Робърт Мълър, пише . \r\n   Изданието припомня, че преди пет години Сноудън публикува секретни данни за дейността на Агенцията за национална сигурност на САЩ. \r\n   Оттогава разобличителят живее «в изгнание» в Русия. \r\n   \r\n   Но «хората искат твърде много, когато се надяват, че разследването на Мълър ще открие неопровержими доказателства срещу Тръмп», счита той. \r\n   \r\n   Бившият сътрудник на Агенцията за национална сигурност не се впечатлява от човек, който може да е бил привлечен в резултат на сложни шпионски операции. \r\n   Според Сноудън, това не означава, обаче, че американският лидер не иска да си сътрудничи или да прави всичко, което е по силите му, за да получи предимство. \r\n   Освен това, Сноудън призова американците да не се предават и да не се задоволяват с постигнатото, а да се борят за промени. \r\n   \r\n   За да се промени светът към по-добро, трябва да се рискува, да се работи усърдно и да се правят жертви, добави той. \r\n   \r\n   \r\n   \r\n   \r\n", "date": "2018.05.30", "title": "Huffpost | Сноудън: Тръмп обожава Путин, един по-добър свят е възможен"}
{"url": "http://www.classa.bg/%D1%81%D0%B2%D1%8F%D1%82/item/382508-neues-deutschland-%D0%BB%D0%B5%D0%B2%D0%B8%D1%82%D0%B5-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D1%82%D0%B0%D0%BC,-%D0%BA%D1%8A%D0%B4%D0%B5%D1%82%D0%BE-%D1%81%D1%82%D1%8A%D0%BF%D1%8F%D1%82-%D1%82%D0%B0%D0%BD%D0%BA%D0%BE%D0%B2%D0%B5%D1%82%D0%B5-%D0%BD%D0%B0-%D1%81%D0%B0%D1%89,-%D0%B7%D0%B0%D0%BF%D0%BE%D1%87%D0%B2%D0%B0-%D0%B2%D0%BE%D0%B9%D0%BD%D0%B0", "text": "На руската граница с Полша, Литва, Латвия и Естония е разположена американска механизирана бригада, пише    . \r\n Тя е там от 2017 година. \r\n   Всеки девет месеца се извършва ротация на войските заедно с танковете и другата техника, пояснява немското издание. \r\n   Дойде времето за поредната смяна на караула, затова през Бранденбург се възобнови транспортирането на военни. \r\n   Както и в началото на 2017 година, членовете на Лявата партия на Германия са на мястото си, за да протестират срещу увеличаване на напрежението. \r\n   \r\n   \r\n   В протестите участваха около 150 човека. Един от представителите на левите Норберт Мюлер е възмутен, че властите крият информацията за маневрите, позовавайки се на военната тайна. \r\n   Но той е свикнал с това поведение на властта спрямо опозицията. \r\n   Най-силно го дразни самото прехвърляне на войските, логистичната подкрепа от страна на бундесвера и надпреварата във въоръжаването. \r\n   Според него, това е «безотговорно» поведение. \r\n   \r\n   Мюлер е убеден, че «играта на военни мускули» е изгодна не за немския и полския народи, а само за десните власти във Варшава, които се правят на защитници от «руската заплаха». \r\n   Той е убеден, че ротацията — това не е просто смяна на контингента, а проверка на логистичните възможности на НАТО за бързината на прехвърлянето на голям брой войски на Изток. \r\n   Неговата версия се потвърждава от факта, че едновременно с ротацията в Полша и страните от Прибалтика ще бъде изпратен и допълнителен контингент от 20 държави за провеждането на ученията  Saber Strike. \r\n   \r\n   \r\n   \r\n   \r\n", "date": "2018.05.30", "title": "Neues Deutschland | Левите в Германия: Там, където стъпят танковете на САЩ, започва война"}
{"url": "http://www.classa.bg/%D1%81%D0%B2%D1%8F%D1%82/item/382509-%D0%B4%D0%B8%D0%B2%D0%B8-%D1%81%D1%82%D1%80%D0%B0%D1%81%D1%82%D0%B8-%D0%BE%D0%BA%D0%BE%D0%BB%D0%BE-%D0%B8%D0%B2%D0%B0%D0%BD-%D0%B3%D1%80%D0%BE%D0%B7%D0%BD%D0%B8", "text": "Атаката с нож срещу картината „Иван Грозни убива сина си\" не е просто вандализъм. Нападението е символичен акт, който буди сериозна тревога, твърди писателят Виктор Ерофеев.             Руската история е един голям вулкан. При това действащ, клокочещ, а не спящ. Какво изригва този вулкан? - Около тази тайна се вихрят безспирни страсти. А един от централните сюжети в бурната история на Русия е Иван Грозни.   И днес, повече от четири века след смъртта си, този руски цар е център на внимание. 37-годишен вандал, пристигнал от Воронеж в Москва, нападна с нож известната картина на Иля Репин „Иван Грозни убива сина си\". Както е казал пред полицията, той смятал, че картината не е исторически достоверна, тъй като нямало никакви научни доказателства за това, че царят действително е убил сина си.   Ние никога няма да узнаем какво се е случило в действителност. Съвременното изследване на тленните останки на царския син не даде никакъв резултат. Въпросът обаче не е в историческия факт на убийството, а в спора около символа, в който се е превърнала личността на Иван Грозни, буквално разпнала Русия на кръста на нетърпими страдания. Според историка Карамзин, версията за убийството на царския син (по политически или битови причини) е преди всичко призив за борба срещу тиранията.   Иван Грозни - Разединителят   Иля Репин също протестира срещу произвола на единовластието и самодържавието, изобразявайки през 1883-1884 Иван Грозни като садист, дребен тиранин и убиец. Картината въздейства поразително на зрителя - човек запомня за цял живот не само безумните очи на Грозни, но и жертвеното, окървавено лице на жертвата. Репин кръщава творбата си „Кървава картина\". Днес тя изглежда по-актуална от всякога.   Навремето оберпрокурорът на Светия синод Константин Победоносцев открил в нея революционен дух и помолил Александър Трети да забрани публичното ѝ излагане. Императорът се съгласил, но забраната не продължила дълго. Оттогава отношението към Иван Грозни окончателно разединява руското общество: държавниците, православните радикали и националистите виждат в Иван Грозни идеала на руския владетел, а либералите - спирачка в руската история. Това е била и същността на конфликта между Сталин и Айзенщайн по повод филма „Иван Грозни\".   Изглежда трябва да причислим вандала, осъществил атаката, към лагера на православните противници на картината, които през 2013 година бяха призовали министъра на културата да свали картината от Третяковската галерия. Изобщо, вандализмът е характерен за общуването на руските националисти с изкуството: те възприемат художествения дискурс само като пропаганден материал - делят го на „наше\" и „не наше\". И ако вътрешно усещат, че изкуството не е „наше\", тоест „тяхно\", книгата, картината и скулптурата подлежат на забрана и унищожение. Тези деятели не се различават особено от националсоциалистическите борци срещу „дегенеративното изкуство\" от 1930-те години. Още тогава, обаче, историята показа, че подобни гледни точки неумолимо водят до исторически крах. Историята се повтаря   Виктор Ерофеев   Картината на Репин е пострадала на три места - както през 1913 г., когато някой си Балашов също пробожда с нож картината на три места. Навремето неговата „акция\" е предизвикала сериозна обществена полемика, в която се е включил и самият художник. Балашов протестирал с акцията си срещу „твърде кървавата картина\". Либералите тогава нарекли осквернителя „наемник на царизма\".   Специалистите смятат, че повредената картина ще бъде поправена, както и преди 100 години - ще я реставрират и тя ще оживее отново. Много по-трудно ще бъдат излекувани обаче оглупелите от казионния патриотизъм самозвани „отмъстители\", борещи се срещу „поругаването\" на, националната история. Всъщност те не разбират нито от патриотизъм, нито от художествено творчество.    ", "date": "2018.05.30", "title": "Диви страсти около Иван Грозни"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382501-%D0%BD%D0%B0%D1%88%D0%B0-%D0%B5%D1%80%D0%BE%D1%82%D0%B8%D1%87%D0%BD%D0%B0-%D0%BC%D0%BE%D0%B4%D0%B5%D0%BB%D0%BA%D0%B0", "text": "Обявената наскоро за притежателка на най-сексапилното тяло у нас Стела Тейлър нажежи мрежата с нова фотосесия, пише hotzona.bg Стела показва завидни форми, дълги крака и секси барабанче.      Сесията е дело на топ фотографа и режисьор Dario Jankovic от Македония, с който преди месец засне сесия за тамошното издание \"Starlet\".      Наскоро Стела взе награда и за Секси Стайлинг от модно събитие, а с тези кадри със сигурност красавицата достойно защитава приза си.", "date": "2018.05.30", "title": "Наша еротична моделка"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/382500-%D1%80%D1%8A%D0%BA%D0%B0-%D0%B2%D0%BC%D0%B5%D1%81%D1%82%D0%BE-%D1%81%D1%83%D1%82%D0%B8%D0%B5%D0%BD", "text": "Моделка от Инстиграм поддържа най-горещата тенденция от миналото лято \"ръка вместо сутиен\". Абигейл Ратфорд пусна в мрежата многобройни доказателства, че е фенка на този метод.                  В същото време за нея тенденцията може да се нарече истинско предизвикателство, тъй като природата й е дала наистина изключително добри форми.    Фото: abigailratchford/ instagram", "date": "2018.05.30", "title": "Ръка вместо сутиен"}
