{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/383291-%D0%BF%D0%B8%D0%B1-%D0%BE%D1%82%D0%BD%D0%BE%D0%B2%D0%BE-%D0%BA%D0%B0%D0%BF%D0%B8%D1%82%D0%B0%D0%BB%D0%B8%D0%B7%D0%B8%D1%80%D0%B0-%D0%BF%D0%B5%D1%87%D0%B0%D0%BB%D0%B1%D0%B0%D1%82%D0%B0-%D1%81%D0%B8", "text": "Печалбата на Първа инвестиционна банка (ПИБ) за 2017 година в размер на 92 млн. лв. ще бъде капитализирана. Това стана ясно на проведеното днес общо събрание на банката. От отчета на мениджмънта пред акционерите се разбра, че общият размер на активите на ПИБ възлиза на 8,9 млрд. лв. През 2017 г. нетният доход от такси и комисиони нараства с 10,8% спрямо предходната година. Подобен ръст се наблюдава и при нетните приходи от търговски операции – 10%. През миналата година ПИБ е увеличила пазарните си позиции в банкирането на дребно и кредитирането на МСП, като се повишава и тежестта им в кредитния й портфейл, стана ясно още от отчета. Балансовият собствен капитал на банката също се увеличава с 10,6%. Базовият собствен капитал от първи ред (CET1) запазва темповете си на нарастване и достига 12,87%. Ръст се регистрира и по отношение на капитала от първи ред до 15,87% и общата капиталова база до 15.89%. С гласуването да капитализират печалбата за 2017 година, акционерите спазват няколкогодишна тенденция да не разпределят дивидент. С последното решение капиталовите показатели се очаква да надминат 13,5% за базов собствен капитал от първи ред и 16,5% за обща капиталова база на консолидирана основа.", "date": "2018.06.22", "title": "ПИБ отново капитализира печалбата си"}
{"url": "http://www.classa.bg/%D1%81%D0%B2%D1%8F%D1%82/item/383285-5-%D1%82%D0%B5-%D0%BC%D0%B5%D1%80%D0%BA%D0%B8-%D0%BD%D0%B0-%D0%B0%D1%80%D0%B6%D0%B5%D0%BD%D1%82%D0%B8%D0%BD%D1%81%D0%BA%D0%BE%D1%82%D0%BE-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE-%D0%B7%D0%B0-%D1%81%D0%B4%D1%8A%D1%80%D0%B6%D0%B0%D0%BD%D0%B5-%D0%BD%D0%B0-%D0%B4%D0%BE%D0%BB%D0%B0%D1%80%D0%B0", "text": "Тези дни доларът в Аржентина затвори на рекордна цена от 28,85 песос. Ден по-рано правителството на Морисио Макри реши да замени президента на Централната банка и мястото му пое досегашния министър на финансите Луис Капуто. Последният предприе пет мерки, за да се опита да ограничи покачването на американската валута.   Това се очаква да стабилизира валутния пазар, който предизвиква загриженост както за изпълнителната власт, така и за населението от няколко месеца. И тази нестабилност доведе до подписването на споразумение с Международния валутен фонд (МВФ) за 50 милиарда долара, от които първите 15 трябваше да пристигнат в сряда.   Петте мерки: 1. Ликвидация на реколтата На първо място, както се посочва в специализирания портал \"Ámbito Financiero\", Капуто постигна споразумение с компаниите за износ на зърнени култури, да започнат да продават тяхната реколта. Досега земеделските производители са пазили производството си, докато чакат доларът да продължи да расте и по този начин да получат по-голяма печалба.   2. Валутен търг Централната банка ще пусне част от резервните си долари в продажба в края на деня, като по този начин ще увеличи предлагането.   3. Намаляване на мандата на долари на банките Понастоящем банките, разположени в Аржентина, трябва да имат поне 10% от своите резерви във физически долари. Сега те ще бъдат намалени отново до около 5%. По този начин ще има и повече циркулиращи долари и ще намалее натискът върху цената им в песос.   4. Увеличаване на банковите резерви За разлика от предишната мярка ще се увеличи така наречената \"дантела\". Това е частта от депозитите, които трябва да бъдат обездвижени, което води до по-малко количество песо в обращение и намалява натиска върху цените, включително на долара.   5. Обмяна на Lebacs за облигации И накрая, беше договорено с частните банки да обменят т. нар. Писма на централната банка (Lebacs), за нови облигации, издадени от Националната хазна за една или две години. Очаква се обмяната на повече от 500,000,000 песос (18,000,000 долара) в Lebacs.   За икономиста професор, Мартин Калос тези мерки, предприети от Аржентина и икономическия екип и използването на всички инструменти в съгласие с Централната банка и МВФ, трябва да помогнат за стабилизирането на обменният курс в краткосрочен план, което е целта.", "date": "2018.06.22", "title": "5-те мерки на аржентинското правителство за сдържане на долара"}
{"url": "http://www.classa.bg/%D1%81%D0%B2%D1%8F%D1%82/item/383286-%D0%B8%D0%B4%D0%B5%D0%BD%D1%82%D0%B8%D1%84%D0%B8%D1%86%D0%B8%D1%80%D0%B0%D1%85%D0%B0-%D1%80%D0%B0%D0%BA%D0%B5%D1%82%D0%BD%D0%B8%D1%8F-%D0%BF%D0%BE%D0%BB%D0%B8%D0%B3%D0%BE%D0%BD,-%D0%BA%D0%BE%D0%B9%D1%82%D0%BE-%D0%BA%D0%B8%D0%BC-%D1%87%D0%B5%D0%BD-%D1%83%D0%BD-%D0%BE%D0%B1%D0%B5%D1%89%D0%B0-%D0%BD%D0%B0-%D1%82%D1%80%D1%8A%D0%BC%D0%BF-%D0%B4%D0%B0-%D1%83%D0%BD%D0%B8%D1%89%D0%BE%D0%B6%D0%B8", "text": "Севернокорейският лидер Ким Чен-ун обеща да унищожи космодрума Сохае - пункт за изстрелване на сателити, който Пхенян използва и за изпитване на ракетни двигатели. Това беше заявено анонимно пред Ройтерс от американски служител.   Информацията идва повече от седмица след срещата на Ким с Доналд Тръмп, след което американският президент - без да споменава конкретното местоположение - потвърди ангажимента на Северна Корея да унищожи тестовата зона на ракетните двигатели.   \"Северна Корея е използвала този обект за тестване на двигатели с течно гориво за своите балистични ракети с голям обхват\", заяви официалният представител. Той каза, че Ким обещал да извърши разрушаването \"скоро\", въпреки че Пхенян не потвърди това намерение.   Полигонът е създаден през 2008 г. в Сохае, разположен в северозападния край на полуострова и включва кула за подкрепа на балистични ракети. Полигонът е използван за тестване на двигатели, предназначени за задвижване на междуконтинентални ракети като Hwasong-15.", "date": "2018.06.22", "title": "Идентифицираха ракетния полигон, който Ким Чен-ун обеща на Тръмп да унищожи"}
{"url": "http://www.classa.bg/%D1%81%D0%B2%D1%8F%D1%82/item/383287-%D1%82%D1%80%D1%8A%D0%BC%D0%BF-%D0%BF%D0%BE%D0%B4%D0%BF%D0%B8%D1%81%D0%B0-%D0%B7%D0%B0%D0%BF%D0%BE%D0%B2%D0%B5%D0%B4-%D0%B7%D0%B0-%D0%BF%D1%80%D0%B5%D0%BA%D1%80%D0%B0%D1%82%D1%8F%D0%B2%D0%B0%D0%BD%D0%B5-%D1%80%D0%B0%D0%B7%D0%B4%D0%B5%D0%BB%D1%8F%D0%BD%D0%B5%D1%82%D0%BE-%D0%BD%D0%B0-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%B0-%D0%BD%D0%B5%D0%BB%D0%B5%D0%B3%D0%B0%D0%BB%D0%BD%D0%B8-%D0%B8%D0%BC%D0%B8%D0%B3%D1%80%D0%B0%D0%BD%D1%82%D0%B8", "text": "Президентът на САЩ Доналд Тръмп подписа изпълнителна заповед, целяща да сложи край на разделението на семействата на мигрантите на границата.   Тръмп казва, че изпълнителната заповед ще \"реши проблема\" за разделяне на семействата. \"Ние поддържаме семействата заедно\", каза президентът, но добави, че политиката на \"нулева толерантност ще продължи и ще сме сигурни, че имаме силна и много солидна граница\".   \"Остава нулевата толерантност, ще имаме нулева толерантност към хората, които влизат незаконно в нашата страна\", каза той.   \"Аз не исках да видя разделянето на семейства. Това е проблем, който се точи в продължение на много години и много администрации и никой не е имал политическата смелост да поеме отговорността за настоящият проблем от повече от 60 години\".   На 18 юни Върховният комисар на ООН по правата на човека Зейд Раад Ал Хюсеин в рамките на реч на 38-та сесия на Съвета на ООН по правата на човека призова американските власти. да прекратят практиката на принудително отделяне на деца от имигрантски семейства, които незаконно влизат на територията на САЩ през границата с Мексико. Ал Хюсеин описа тази практика на администрацията на Тръмп като \"непоносима злоупотреба с деца, която може да причини непоправими щети за цял живот \". От своя страна Детският фонд на Обединените нации (UNICEF) също осъди положението на децата мигранти в Съединените щати. Ръководителят на агенцията, Хенриета Фор, заяви, че арестуването и разделянето на семейството \"са травматични преживявания, които генерират токсичен стрес.\"", "date": "2018.06.22", "title": "Тръмп подписа заповед за прекратяване разделянето на семейства нелегални имигранти"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383288-%D0%B1%D0%BE%D1%80%D0%B8%D1%81%D0%BE%D0%B2-%D0%B1%D0%B0%D0%BB%D0%BA%D0%B0%D0%BD%D0%B8%D1%82%D0%B5-%D0%B2%D0%B5%D1%87%D0%B5-%D0%BD%D0%B5-%D1%81%D0%B0-%D0%B1%D0%B0%D1%80%D1%83%D1%82%D0%B5%D0%BD-%D0%BF%D0%BE%D0%B3%D1%80%D0%B5%D0%B1", "text": "„На Балканите се случват неща, различни от старото твърдение, че са барутен погреб\", каза при откриването на Пловдивския икономически форум премиерът Бойко Борисов. „България и Македония проявиха воля, Гърция и Македония проявиха воля, Хашим Тачи и Александър Вучич си стиснаха ръцете\", каза българският премиер Бойко Борисов. Според него нещата се случват благодарение на усилията, които се полагат от всички страни. В тази връзка той коментира пътната инфраструктура, която по думите му е еднакво важна както за Гърция, за Румъния, за държавите от Западните Балкани. Като пример посочи транспортните връзки по които за часове се стига от Пловдив до Солун; коридор 8, който свърза София – Скопие – Тирана, както и коридор 10 – от Истанбул през Пловдив и София до Любляна и Братислава. Какво повече би желал бизнесът, подчерта Борисв и допълни – прекрасни места да се развиват цехове, да се разширяват производства – природа и енергийни ресурси. Борисов добави, че в неделя в Брюксел, където трябва да се вземе решение за спирането на мигрантската вълна, ще бъде много трудно и изрази съжаление, че колегите му не са приели неговото предложение от преди 4 години. Според него мигрантската вълна „мина и отнесе цели политически системи и политически партии\". Борисов бе категоричен, че спираме на 100 процента мигрантите към Европейския съюз, с изключение на тези, които бягат от войната. „Останалите се връщат в своите държави, да работят за възстановяването им, добави премиерът. Държавите на предната линия като България, Гърция, Италия, Испания трябва да се подкрепят, да се осигурят външните граници на ЕС и тогава да се мисли какво ще се прави с тези, които вече са в Европа\", коментира Борисов. Пловдивският икономически форум се провежда днес и утре в града и се организира от Делфийския икономически форум, Атина, Гърция, и от Център за либерални стратегии в София. Форумът ще коментира предизвикателствата пред България, региона и Европа.", "date": "2018.06.22", "title": "Борисов:Балканите вече не са барутен погреб"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383289-%D0%B5%D1%80%D0%B4%D0%BE%D0%B3%D0%B0%D0%BD-%D0%B7%D0%B0%D0%B3%D0%BE%D0%B2%D0%BE%D1%80%D0%B8-%D0%B7%D0%B0-%D0%BA%D0%BE%D0%B0%D0%BB%D0%B8%D1%86%D0%B8%D1%8F", "text": "За първи път преди предсрочните парламентарни и президентски избори в Турция тази неделя президентът Реджеп Тайип Ердоган допусна възможността да не спечели мнозинство в парламента, а да направи коалиция. Според някои проучвания на общественото мнение може да се стигне до втори тур на президентските избори, а на парламентарните избори управляващата ПСР може да загуби мнозинството си в 600-местния парламент. „Ако имаме под 300 места в парламента, може да се наложи търсене на коалиция\", каза Ердоган снощи в интервю за радио Крал ФМ. Вероятно Ердоган ще спечели изборите за президент още на първия тур, предаде специалният пратеник на bTV Рада Домусчиева. Възможно е обаче Мухаррем Индже от Републиканската партия да стигне до балотаж. Симпатизантите на републиканците раздават на метростанциите в Бурса гъби за миене на чинии с идеята с тях да се измие образът на Ердоган. Според съюзника на Партията на справедливостта и развитието – Партията на националистическото действие , са възможни още едни избори. Лидерът на ПНД Девлет Бахчели заяви на 18 юни, че нов вот може да се състои, ако коалицията на ПСР с ПНД не успее да формира парламентарно мнозинство след изборите в неделя. Думите му противоречат на казаното от премиера Бинали Йълдъръм, който изключи тази възможност. „Не, няма нужда от нови предсрочни избори. Не може постоянно да занимаваме хората с избори\", каза Йълдъръм в интервю за телевизия „Стар\".", "date": "2018.06.22", "title": "Ердоган заговори за коалиция"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383290-%D0%B5%D0%BA-%D0%BF%D1%80%D0%B5%D0%B4%D0%BB%D0%BE%D0%B6%D0%B8-%D1%81%D1%8A%D0%B7%D0%B4%D0%B0%D0%B2%D0%B0%D0%BD%D0%B5-%D0%BD%D0%B0-%D0%B3%D1%80%D0%B0%D0%BD%D0%B8%D1%87%D0%BD%D0%B0-%D1%81%D0%BB%D1%83%D0%B6%D0%B1%D0%B0", "text": "Европейската комисия предложи днес граничната служба на ЕС, известна доскоро като Фронтекс, да прерасне в европейска гранична полиция. Предложението бе представено на пресконференция от еврокомисаря по миграцията Димитрис Аврамопулос. Той отбеляза, че това е един от въпросите, чието обсъждане предстои на срещата в неделя между няколко държави от ЕС, посветена на миграционната криза. Аврамопулос уточни, че решения на тази среща няма да бъдат приемани. Еврокомисарят коментира, че въпросите около миграцията поставят под въпрос съществуването на Шенген и на ЕС. По неговите думи постигнатото в последните десетилетия е под заплаха, а едностранните действия не са отговор и могат да го унищожат. Аврамопулос съобщи, че ЕС води преговори с държавите от Северна Африка да приемат мигрантите, отправили се с кораб към Европа. По неговите думи северноафриканските държави изразяват ясна готовност да сътрудничат. Еврокомисарят отказа да посочи дори една африканска страна, която е готова да приеме обратно мигрантите, докато молбите им за убежище в ЕС бъдат оценени. Дума не може да става за обособяване в Европа на затвор за мигранти като Гуантанамо, против съм, заяви Аврамопулос. Той настоя, че в африканските преходни миграционни центрове ще бъдат установявани подлежащите на закрила и ще се предлага доброволно връщане по родните им места на икономическите мигранти. Еврокомисарят отбеляза, че африканските страни от Магреба ще получават помощ от ЕС за охрана на границите. Аврамопулос отбеляза, че засега европейският фонд за Африка отчита недостиг от над един милиард евро и призова на предстоящото заседание на Европейския съвет следващата седмица да бъде постигнато решение. Той добави, че държавите от ЕС, които решат доброволно да участват в разселването на мигранти, ще получат пари в замяна. Еврокомисарят отново призова за бързо и пълно изпълнение на решенията за връщането на мигранти, за които е постановено, че нямат право на закрила в ЕС. Той подкрепи продължаването на споразумението с Турция, за което са необходими още три милиарда евро. Миграционната ни политика трябва да остане изградена на европейските ценности – съпричастност, отговорност и уважение към човешкото достойнство. Не трябва да се обвиняваме взаимно и да пресичаме черти, от които няма връщане назад, призова Аврамопулос. По неговите думи вътрешните гранични проверки в Шенген не може да траят вечно. Насърчен съм от това, че миграцията отново е във водещите заглавия. Това означава, че нараства политическата воля за намиране на решения. Миграцията ще остане въпрос за дълги години, каза Аврамопулос. Много популисти в Европа дължат съществуването си на този проблем. Носим историческа отговорност, младите ще ни обвинят, ако не опазим европейските постижения. Никога в живота си не съм работил така усилено, както в последните три години. Връщането на границите в ЕС ни праща обратно към тъмните страници от историята, коментира еврокомисарят.", "date": "2018.06.22", "title": "ЕК предложи създаване на гранична служба"}
{"url": "http://www.classa.bg/%D1%81%D0%B2%D1%8F%D1%82/item/383282-%D0%BD%D0%B0%D0%B9-%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D0%BF%D1%83%D1%81%D1%82%D0%B8%D0%BD%D1%8F-%D1%81%D0%B5-%D0%B8%D0%B7%D0%BF%D1%8A%D0%BB%D0%BD%D0%B8-%D1%81-%D0%B5%D0%B7%D0%B5%D1%80%D0%B0", "text": "Преминаването на тропическия циклон Мекуну през май през Оман и Йемен ще бъде запомнено с проливните дъждове и бедствията, причинени от него. Освен това, в допълнение към причиняването на смъртта на поне пет души и повече от 30 изчезнали, той също остави странен пейзаж, невиждан от десетилетия.   На юг от Арабския полуостров е пустинята Руб ал Джали, най-голямата в света, която получава само три сантиметра дъжд за година. Нейните характеристики, обаче, се промениха радикално след преминаването на тропическия циклон и както се вижда от снимки на НАСА, сега тя блести с безброй езера, които покриват равнините, разположени между дюните.   Особените образи на вода сред пясъка бяха снимани от Оперативния земен апарат на американската космическа агенция, три дни след бурята в източната част на пустинята в Саудитска Арабия, близо до границата с Оман. За тази цел се използваха различни филтри, които позволяват да се прави разлика между различните повърхности и да се открие наличието на влага.   Градът, който бе най-засегнат от урагана с категория 3, с пориви между 170 и 180 км / ч и пик от 200, е Салала, най-големият пристанищен квартал в Оман. Там, между 25 май и 26 май, са паднали валежи над два пъти повече от това, което се получава в рамките на една година.   Това причини хаос на Йеменския остров Сокотра, където са загинали 20 души.", "date": "2018.06.22", "title": "Най-голямата пустиня се изпълни с езера"}
{"url": "http://www.classa.bg/%D1%81%D0%B2%D1%8F%D1%82/item/383283-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D0%BD%D0%B0-%D0%BF%D0%BE%D1%80%D1%82%D1%83%D0%B3%D0%B0%D0%BB%D0%B8%D1%8F-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8-%D1%88%D0%B0%D0%BC%D0%BF%D0%B8%D0%BE%D0%BD-%D0%B5-%D0%B5%D0%B4%D0%BD%D0%BE,-%D0%BD%D0%BE-%D1%81%D0%B2%D0%B5%D1%82%D0%BE%D0%B2%D0%B5%D0%BD-%D1%88%D0%B0%D0%BC%D0%BF%D0%B8%D0%BE%D0%BD-%D0%B5-%D1%80%D0%B0%D0%B7%D0%BB%D0%B8%D1%87%D0%BD%D0%BE", "text": "Президентът на Португалия, Марсело Ребело де Соуса, говори ексклузивно с RT в центъра на Москва за впечатленията си от Световната купа и ролята на националния отбор.   Президентът описа срещата между Португалия и Мароко като \"много трудна\", защото африканският отбор е играл \"много добре\". По отношение на гола на португалската звезда в четвъртата минута на мача, Де Соуса заяви, че \"Кристиано Роналдо е изключителен, уникален и неповторим за нас.\"   Президентът обаче прогнозира, че следващата среща между португалците и отбора на Иран ще бъде още по-сложна, сочейки изпълнението на иранците срещу Испания и способността им да достигнат до втория кръг, водени от португалския треньор Карлос Кйерош.   Въпреки това, президентът твърди, че на световното \"няма лесни или трудни отбори, всички са много добри и има нужда да останем спокойни и разумни\" при предвиждането на следващите резултати, въпреки че Португалия стана европейски шампион през 2016.   \"Европейски шампион е едно нещо, а световен шампион е друго, това е по-трудно\", каза той. Де Соуса подчерта благоприятни условия създадени от Русия като домакин на този турнир.", "date": "2018.06.22", "title": "Президентът на Португалия: \"Европейски шампион е едно, но световен шампион е различно\""}
{"url": "http://www.classa.bg/%D1%81%D0%B2%D1%8F%D1%82/item/383284-%D0%BD%D0%B5%D0%B7%D0%B0%D0%B1%D0%B5%D0%BB%D0%B5%D0%B6%D0%B8%D0%BC%D0%B8%D1%82%D0%B5-%D0%B1%D0%B0%D0%B2%D0%BD%D0%B8-%D0%B7%D0%B5%D0%BC%D0%B5%D1%82%D1%80%D0%B5%D1%81%D0%B5%D0%BD%D0%B8%D1%8F-%D0%B2-%D1%80%D0%B0%D0%B7%D0%BB%D0%BE%D0%BC%D0%B0-%D1%81%D0%B0%D0%BD-%D0%B0%D0%BD%D0%B4%D1%80%D0%B5%D0%B0%D1%81-%D0%B1%D0%B8%D1%85%D0%B0-%D0%BC%D0%BE%D0%B3%D0%BB%D0%B8-%D0%B4%D0%B0-%D0%BF%D1%80%D0%B8%D1%87%D0%B8%D0%BD%D1%8F%D1%82-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0", "text": "Сеизмичният риск в Калифорния може да е по-висок от предполагаемия, предупреждават учени, които са открили неочаквани движения в централната зона на разлома Сан Андреас.   Изследователи от Държавния университет в Аризона (САЩ) разкриват, че в тази част на разлома, която е около 145 километра, има \"бавни земетресения\", които не могат да бъдат възприемани от хората, но могат да предизвикат мощни земетресения в бъдеще.   Досега се смятало, че бавните и стабилни движения в тази област позволяват да се освободи натрупаната в разлома енергия, но новото изследване, публикувано в Nature Geoscience, показва, че тектоничните движения са по-интензивни и спорадични.   \"Ние открихме, че в тази част от разлома има средно движение от около три сантиметра годишно\", казва Мостафа Хошманеш, един от изследователите. \"Но понякога движението спира напълно, а друг път се движи с до 10 сантиметра годишно\", предупреждава той.   \"Тези епизодични бавни земетресения водят до увеличаване на налягането в затворените сегменти на разлома на север и на юг от централната част\", обяснява той. Учените си спомнят, че тези секции вече са претърпели две земетресения с магнитуд 7,9: през 1857 г. във Форт Тейон и през 1906 г. в Сан Франциско.   \"Въз основа на нашите наблюдения смятаме, че сеизмичният риск в Калифорния е нещо, което варира с времето и вероятно е по-висок, отколкото хората са мислели досега\", казва ученият. Той добавя, че е важно да се включат точни оценки на тази променлива опасност в операционните системи за прогнозиране на земетресения.   Според сегашните модели, има 75% вероятност земетресение с магнитуд 7 или повече да се случи в южната и в северната част на Калифорния през следващите три десетилетия.", "date": "2018.06.22", "title": "Незабележимите \"бавни земетресения\" в разлома Сан Андреас биха могли да причинят катастрофа"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/383281-%D0%B1%D1%80%D0%B0%D0%B2%D0%BE-%D0%BD%D0%B0-%D0%B4%D1%8F%D1%81%D0%BD%D0%BE%D1%82%D0%BE-%D0%BD%D0%B0%D0%B4%D0%B5", "text": "Надежда Нейнски най-сетне се осмели да направи това, което себеподобните й не смеят вече години наред - разпусна партията си. „Синьо единство“ беше една от многото, които се тълпяха в дясното пространство с амбицията да го олицетворят, обединят и поведат.   Разбира се, в   за разпускане на „Синьо единство“ не звучи онова покаяние, което очакваме да чуем от всички отломки от славната „автентична“ десница.    В документа звучи по-скоро съжаление, че, видите ли, въпреки всичко ние сме последните отговорни десни и като такива не можем да живеем в тази атмосфера на безпринципност, налагана от дребни ренегати, готови да продадат идеалите си за депутатска заплата все едно под какво знаме (прочетете го, добре е казано).   Но въпреки това в декларацията се отбелязват много верни неща като например това че позата „анти“ (било Цацаров, Борисов, Русия или Белене) може да е позиция, може даже да е правилна позиция, но не е политика. Също (и което е по-важно), че в настоящите условия нова единна дясна партия е невъзможна.   И действително, за да се тръгне към създаването на нова партия, трябва да е налице нова значима обществена прослойка, нуждаеща се от представителство – например едри индустриалци, рентиери, крупни земевладелци, бенефициенти на европейски фондове, висши администратори, представители на мултинационални корпорации, инвеститори и други подобни, които са се появили сравнително скоро и имат интереси в процеса на законотворчеството и управлението.   Това е единият повод за създаване на нова партия.   Другият повод е някаква хипотетична ситуация на нетърпимост, на доказана неспособност на съществуващите партии да се справят с катастрофалната ситуация в страната. В момента нито има някаква катастрофална ситуация (икономиката и благосъстоянието на гражданите са във възход, независимо по какви причини), нито пък т.нар. „статукво“ е показало кой знае каква неспособност да се справя с управлението – в момента голямото мнозинство избиратели не се нуждае и не желае излишни трусове и промени.   Четвъртият повод може да бъде политическо инженерство от страна на някоя от партиите във властта, която иска да увеличи влиянието си при следващи избори чрез лансирането на контролиран от нея (и различен от нея) политически проект за освежаване на фасона. Ако е така, то подобен проект ще се случи с или без нашата благословия.   И петият повод да се върви към създаване на нова партия е екзистенциалната тревога на безработни партийни лидери, които искат на всяка цена да шават и да коват всевъзможни конфигурации за влизане в Парламента, където да рентират усилията и професионализма си.   За жалост, неизкушените граждани, онези, които искат само да гласуват, за да получат нормална среда, в която да си вършат работата, без да ги занимават с глупости, в мотивите на деятелите от „автентичната“ десница виждат само този, петия повод.   Обаче вече не остана дори и теоретически възможна комбинация между съществуващите „автентични“ сили, която да убеди някого, че е нещо „ново“. Пък и безработните лидери така или иначе няма да се разберат помежду си, което г-жа Нейнски знае болезнено добре.   Вместо да мирясат, безработните лидери на „автентичната“ десница не спират да проектират Франкенщайновски чудовища, които за пореден (десети или петнайсети), но този път вече наистина последен път ще ударят с юмрук по масата на историята и ще ни покажат как се случват нещата.   Тези чудовища са сглобени от най-разнообразни и често причудливи юридически и физически лица, които нямат нищо общо помежду си философски, идеологически, а често и културно и естетически. Но още по-лошото е, че тези чудовища, освен че нямат идеология, нямат и политика.   Те не казват как ще се промени курсът на управление, ако случайно дойдат на власт, те казват, че ще правят все пак това, което трябва да се прави, но ще го правят по-добре от онези, които вече го правят, само защото са по-умни и по-кадърни от тях. Крехко и неубедително.   Затова Надежда Нейнски и „Синьо единство“ са честни в позицията си – нека всички „автентични“ и „модерни“ партии, чиито активисти са по-многобройни от избирателите им, да се разпуснат, а ако политиците, които ги съставляват са толкова достойни, те ще бъдат достойни и като безпартийни.    От коалиции между пресметливи лидери на хората им писна, а и струва ми се, ако се опитат да си представят някого от тях в ролята на министър-председател, избухват в спонтанен смях.   Целият този резил започна с разсипването на СДС – който от вас има нерви, нека се връща назад в миналото и да търси причини и виновници. След него настъпи ера на люспене, отлюспване и прелюспване, които докараха хиляди десни избиратели до справедливо омерзение.   Сега, когато в лицето на ГЕРБ има не само алтернатива на социалистите, но и тази алтернатива е на власт (с всички свои плюсове и минуси), когато Реформаторският блок проигра шанса да бъде в управлението и разчисти този терен за патриотите, „автентичните“ люспи изпаднаха в нова екзистенциална криза, която тласна най-отчаяните от тях в обятията на зелените. Егати десницата!   Ерата на люспите трябва да се закрие с поредица от достойни разпускания на партии. Браво, Наде! Браво, Нейнски! Браво, „Синьо единство“! Показахте първи успешен опит за достойно поведение от много време насам.   Ако пък някой все пак реши да прави „нов десен проект“ – нека. Но първо смело да се определи идеологически:  капиталист или синдикалист; предприемач или активист; работодател или работник; свободен или регулиран пазар; голяма или малка държава; екстензивна или интензивна администрация; социални дейности или образование; Европа или Евразия; патриотизъм или интернационализъм; лични или групови права; свобода или слободия; модернизъм или традиционализъм и т.н.   Но преди всичко сам на себе си да отговори – готов ли е да влиза в битки за принципи или ще се ослушва сакън да не обиди някого и да не изгуби „гласчета“; готов ли е да говори каквото мисли, а не каквото очакват да чуят от него, готов ли е да бъде редови партиен член с името и фамилията си, а не непременно вожд на избираемо място в листите.   И последно: важно е не само какво ще се каже, но и кой ще го каже. И най-великото послание няма да стигне до мен, ако излезе от някой стар партиен апаратчик, който години наред е вършил пред очите ми всякакви унизителни безобразия.    Той може да се е променил, може да се е обърнал, може да му е просветнало в последния момент, само че аз няма да му повярвам. Освен това мисля, че Картаген трябва да бъде разрушен.", "date": "2018.06.22", "title": "Браво на дясното Наде!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383278-%D0%B3%D0%BB%D1%83%D0%BF%D0%BE%D1%81%D1%82%D1%82%D0%B0-%E2%80%9C%D0%BB%D0%B8%D1%87%D0%BD%D0%B0-%D0%B8%D0%BD%D0%B4%D0%B8%D0%B2%D0%B8%D0%B4%D1%83%D0%B0%D0%BB%D0%BD%D0%B0-%D0%B3%D1%80%D0%B8%D0%B6%D0%B0%E2%80%9D-%D0%B7%D0%B0-%D0%B2%D1%81%D0%B5%D0%BA%D0%B8-%D0%B8%D0%BD%D0%B2%D0%B0%D0%BB%D0%B8%D0%B4,-%D1%81%D0%B8%D1%80%D0%B0%D0%BA,-%D1%81%D1%82%D0%B0%D1%80%D0%B5%D1%86-%D0%B8%D0%BB%D0%B8-%D0%BA%D0%BE%D0%B9%D1%82%D0%BE-%D0%B8-%D0%B4%D0%B0-%D0%B1%D0%B8%D0%BB%D0%BE-%D0%B7%D0%B0%D0%BA%D1%8A%D1%81%D0%B0%D0%BB%E2%80%A6", "text": "Покрай протестите на майките на деца с увреждани, обществото стигна до момент, в който може би, а може би не, ще трябва да осъзнае изначално абсурдния и грешен път, по който е поело.   Път, в който ни вкара “атлантическата ориентация” и копирането без мисъл, не всевъзможни чужди практики.   Една от тези практики е на “личната индивидуална грижа за всеки нуждаещ се”. И тук не става дума само за инвалидите, будната кома, церебралната парализа или аутизма. Тук става дума за пропагандата за “достъпна среда” за хората в колички, а също и за… приемните семейства за сираци.   Всичко това е ЕДНА ОГРОМНА ГЛУПОСТ.   Обществото не разполага с ресурси за това да осигури индивидуална закрила и помощ за всеки такъв човек. Но насилственото въвеждане на тези правила води до ескалиращи очаквания за още, за които просто няма пари.     НЯМА ПАРИ! Това е краткият и достатъчен отговор към майките. В момента, по признание на омбудсмана, около 160 милиона лева отиват за “индивидуални грижи” за около 10 хиляди хора с увреждания. Т.е. плащаме по 16 хиляди лева на такъв човек, за да бъде обгрижван.   Ами то това са 1300 лв. на месец. С 50% повече от средната работна заплата.   Разумно ли ви изглежда подобно нещо? Прикрепяме 1 човек на заплата, за да се грижи за 1 инвалид. Т.е. инвалидът лишава обществото от труда на този човек, т.е. губим един път това, и после – събираме още заплата и половина, т.е. труда на още човек и половина, за да плащаме на “гледача”.   Очевидно това е вопиюща глупост, но е наложена.   Правилното решение е “колективната грижа”. Подобно на детските градини. До всяко дете там няма гледачка. Една лелка гледа 20 деца.   Същото следва да е и с инвалидите. Те трябва да се отглеждат в “институции” (това го обърнахме вече на обидна дума след няколко петилетки на пропаганда) и 1 професионалист (лелка) да се грижи за 10 или 20 човека.   Обществото може да е хуманно, но хуманността следва да се съобразява с възможностите.   В момента за 10 хиляди души харчим пари, с които можем да гледаме 100 хиляди, по “колективен начин”.   Мая Манолова иска към тези 160 милиона лева да се добавят още 100 милиона. Защото сега помощта не стигала.   Ами как ще стигне? 10 хиляди души наистина са твърде малко. Но като изядат помощите, за останалите няма.   С още 100 милиона Манолова щяла да разшири помощта до 70 хиляди души. А защо не и до всички 500 хиляди, дето имат “инвалидност”.   Как ще стане това? Ако на 60 хиляди раздадеш нови 100 милиона, това прави по 1600 лв. Не са 16 хиляди. 10 пъти по-малко.   Трябвало обаче “според потребностите и индивидуалната нужда”. Т.е. трябва преразпределение. В същото време Манолова твърди, че “няма да допусне никой да загуби помощта си”. Т.е. преразпределение няма да има…   Нека превключим обаче за малко от инвалидите. Нека идем на “приемните семейства”.   С цел извеждане на децата от “институциите” се въведе супер скъпият западен модел на “приемните семейства”. Да растели в по-добра среда. Близка до семейната.   Само че…   Само че това се превърна в огромен бизнес, и децата вече се разглеждат като банкомати. Като държавата даде 700 лв. за гледане на едно дете, тях ги взима приемният родител, и не е ясно колко отиват за детето. Ако даде 700 лв. в “институция”, все пак повечето ще идат за детето (макар че и там има кражби).   Порочният модел на приемните семейства, който на запад се превърна вече в терор – вземат се деца, само за да се усвоят парите на държавата за гледането им, се пренесе и тук. У нас все още социалните служби нямат чак такива права, но натам вървим.   И защо?   Защото в началото на Прехода държавата изостави контрола над интернатите, и те от място за възпитание и отглеждане, се превърнаха в средище на разврат и наркотици.   Но значи ли това, че идеята за приют, интернат, институция, значи ли, че самата идея е порочна? Добрият интернат лошо място ли е?   В момента цели села, съставени предимно от цигани, се издържат с “приемна грижа” за циганета, изоставени от други цигани (често съседите)…   Нека погледнем и една друга пропаганда – достъпната среда. Заради нея, на всяко училище сложиха рампа за качване на инвалидна количка. Тази рампа стои неизползвана, ръждясва и е завита с найлони. Но трябвало да има “достъпна среда”.   Добре. Дори да допуснем, че някой ползва рампата, какво следва после?   Детето се добира по 1-я етаж. Рампа на дългото стълбище нагоре няма. Няма и асансьор.   Т.е. направили сме една чудовищна глупост – милиони са отишли за непотребни рампи.   А какъв е правилният модел?   Той е децата в инвалидни колички да учат в специализирани училища, където имат условия за това. Мантрата всички да учат заедно е абсолютна глупост. Тя само създаде проблеми на инвалидите, като ги лиши от старите училища, построени специално за тях.   И да се върнем сега на “индивидуалната грижа”. Стоварят се 100 инвалидни колички, разпънат се 50 палатки, и… давайте пари.   Ама от къде идват тия пари?   Изгърчено от всякъде от данъци, такси и ниски доходи, работоспособното население се изнася. Ами то като на всеки работник се пада по 1 пенсионер (в бъдеще 3-4), 1 инвалид, 1 ром и неясен брой болни, то ако се пада така, той как ще диша? Как ще изкара толкова пари, че да плати на всички? Няма да изкара. Ще избяга. И без това са ниски доходите, а в момента те и допълнително се изстискват – пряко или косвено, за да се пълни хазната. И да се плаща за всякакви такива разходи.   И какво правим? Гласуваме си закони, а тия дето трябва да платят сметката на тия закони, емигрират…   Така съвсем нормално, майките на децата с увреждания получиха един голям “среден пръст”. Просто държавата и в момента е на “минус” – трупа по 2 милиарда нов дълг всяка година. И кой и каквото и да поиска, ще получи “среден пръст”. Защото парите са разпределени, кредиторите повече от това няма да дадат, а скоро и ще спрат да дават, и ще си поискат обратно заемите.   Моделът на “индивидуалната помощ” е тотално сбъркан и той временно приложим единствено в много богати общества. Т.е. общества, които имат огромни излишъци (например от петрол, от колонии, от силни корпорации, от индустриална конюнктура и пр.), и които могат да си позволят подобна хуманност. Но дори и там е само временно, и подобна супер-скъпа концепция ще банкрутира.   Ние обаче не сме дори такова общество. И опитът да се приложи това тук единствено води до влошаване. Защото ликвидираме “институциите”, и кадрите в тях, и вместо това обещаваме “нещо по-добро”. Само че то не идва, и накрая – нито институции, нито лична грижа.   Може би най-абсурдният пример в това отношение е, че вече… нямаме лудници. Лудите са по улиците, никой не се грижи за тях, няма къде да ги настанят. Психиатриите или са закрити, или не стигат за нищо. Издръжката е смешна. Само че – няма и индивидуална грижа за лудите… Нито едното, нито другото.   Истината е, че правилното решение е да преоткрием колективната грижа, и да възстановим добрата стара социалистическа практика, в която имаше реална мисъл и реални условия за ощетените от съдбата. Настоящият капитализъм и лъжите за “лична грижа”, обективно погледнато, са нова гавра с тях…    ", "date": "2018.06.22", "title": "Глупостта “лична индивидуална грижа” за всеки инвалид, сирак, старец или който и да било закъсал…"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383279-%D0%B1%D0%BE%D0%B9%D0%BA%D0%BE-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D0%B7%D0%B0%D0%BF%D1%83%D1%88%D0%B8-%D1%83%D1%81%D1%82%D0%B0%D1%82%D0%B0-%D0%BD%D0%B0-%D0%BA%D0%BE%D1%82%D0%B8%D0%BB%D0%BE%D1%82%D0%BE-%D1%81%D0%B8,-%D0%BD%D0%B0%D0%B9-%D0%B2%D0%B5%D1%87%D0%B5-%D0%BD%D0%B0-%D0%B7%D0%B0%D1%85%D0%B0%D1%80%D0%B8%D0%B5%D0%B2%D0%B0", "text": "  НАИВНОСТТА БЪЛГАРСКА   Важният въпрос е, кога нашите Властници ще се научат да разпознават онова, което е полезно за България – истински полезно, а не някаква гримаса или оригване от онова, което днес минава за „европейска политика“.   Само преди месец Бойко обяви: „Егоизмът на Балканите изчезна“!  Човек направо да се разплаче от умиление – и няма как да се сдържи, щом е изчезнала най-отвратителната черта на Балканската Същност.  А Бойко просто бе подведен от вечно ухилената физиономия на скопянина Зоран Заев и не по-малко усмихнатия Ципрас.   Обаче егоизъм с усмивки не се заличава.  И нашият човек си го получи: дори не го поканиха да присъства на подписването на договора между Гърция и НезнамкаквасиМакедония…  А направи много, за да осигури поне човешки контакт между двамата Екс-Егоисти.   Балканският Егоизъм с лафове не може да бъде преборен.  Големите приказки са за наивници, например, тази: Договорът отварял пътя на НеЗнамКакваСиМакедония към Европейския съюз, само чакали да го подпишат, ратифицират и пр.  Тогава да вземат направо да я вкарат и в Шенген и Еврозоната – макар че Македония, с име или без име, изобщо не е готова за нищо, какво остава за ЕС.   Засега тя има успехи единствено като противен асимилатор на чужда история, нищо повече.   Нахиленият Ципрас поне успя да изкрънка от Нахиления Заев известна амнистия за гръцката история.  Към нашата скопяните ще си останат все толкова безжалостни, дори и повече.   Договорът има някаква стойност, единствено защото открива възможност да притурят НеЗнамКакваСиМакедония в НАТО.  Целта на вещиците/пророчици е да подразнят Руската Мечка.  Никакви македонци не ги интересуват.  Тъй че, големите приказки са си, всъщност, част от менюто за балами.   Въпросът е, доколко ще навирят гребена скопяните, и то по отношение на нас.  10 месеца след подписването на Договора /България – Македония/, не си мръднаха пръста да изпълнят поне някои от клаузите му.  Вместо това, направиха направо уличен номер, като по някое време, в преговорите с гърците, предложиха името „Илинденска Македония“ – колкото да ни кажат, че пет пари не дават за нас и ще си останат рецидивисти в присвояването на История.  Това беше отличен пример за изчезването на Балканския егоизъм.   И какво ще последва сега?  След като избутаха встрани нашия човек и не го извикаха поне за една обща снимка, смятате ли, че скопяните няма да доизбутат вън от Българската История всичко, което все още не е прибрано в меланжа, който минава за тяхна история?   И какво, НАТО ли ще ни пази от този грабеж?  Соломон, Кукуригото на НАТО, вече се изплю върху българското православие – не е трудно да се досетим, какво е наговорил на Чорбаджиите си и за нашите разправии със скопяни.  Очаквайте скоро да каже „Майната й на Българската История!“   Ако бяхме по-пресметливи, а и търпеливи, ние трябваше да играем ролята на Гърка – и да измъкнем от скопяни задължението да нямат повече никакви претенции към личности и събития от Българската История – както гърците ги принудиха.  Не го направихме.   Между другото, започват да стават опасни фантазиите/мераците да раздаваме безразборно българско гражданство на екс-македонците.  Ние за нашите хора не можем сносно да се грижим, какво остава за още външни прошляци.  И какво – „Новите революционери“ ли ще ги наричаме, по лафа на онзи Кръстев, така нарече той нашествениците/уж бежанци и остави едно блестящо свидетелство за изстъпленията на либералната лигоч.   Като се омотаха около тезата за изчезналия „балкански егоизъм“, само ни подсетиха за егоизма, който тук разяжда отношенията между Власт и Народ – както все още наричат масата, която е забелязвана и калкулирана само по време на избори.   Макар и в края на Председателството, Бойко трябва да запуши устата на котилото си, най-вече на Захариева – финалните глупости имат най-голям шанс да бъдат запомнени.  Захариева има неоспоримия талант да говори като провинциална прогимназиална учителка: като тръгне да дрънка за „бъдеще“ или „шанс“, може да изкара от равновесие и човек, който е на тройна доза реланиум.   На нея всичко й е до пищялите – пак тия дни сподели, съвсем неегоистично, че „Новото име /на Македония/ не създава риск за териториални претенции“.  Честна дума? Честна дума!  Ако не друго, Бойко трябва да накара флората край него да прочете поне неговите твърдения – понеже преди време той беше казал тъкмо обратното.  С екзалтациите си тази женица превръща властта в посмешище – съвсем неегоистично.  ", "date": "2018.06.22", "title": "Бойко трябва да запуши устата на котилото си, най-вече на Захариева"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/383280-%D0%B7%D0%BE%D1%80%D0%B0%D0%BD-%D0%B7%D0%B0%D0%B5%D0%B2-%D0%B7%D0%B0%D1%88%D0%BB%D0%B5%D0%B2%D0%B8-%D0%B1%D0%BE%D1%80%D0%B8%D1%81%D0%BE%D0%B2-%E2%80%9D%D0%BD%D0%B8%D0%B5-%D1%81%D0%BC%D0%B5-%D0%BC%D0%B0%D0%BA%D0%B5%D0%B4%D0%BE%D0%BD%D1%86%D0%B8,-%D0%B5%D0%B7%D0%B8%D0%BA%D1%8A%D1%82-%D0%BD%D0%B8-%D0%B5-%D0%BC%D0%B0%D0%BA%D0%B5%D0%B4%D0%BE%D0%BD%D1%81%D0%BA%D0%B8%E2%80%9D", "text": "ЗОРАН ЗАЕВ ЗАШЛЕВИ БОРИСОВ: “НИЕ СМЕ МАКЕДОНЦИ, ЕЗИКЪТ НИ Е МАКЕДОНСКИ” ЗА КАКВО ТОГАВА ЩЕ ПРЕГОВАРЯ СМЕСЕНАТА КОМИСИЯ?     Македонският премиер направи изказване в парламента, което е поредно доказателство за истинската му същност на радикален македонист, отричащ всичко българско. “Сбъдваме вековните мечти на предците – да бъдем македонски народ, който говори македонски език. Имаме договор с ясно признаване на македонския език и идентичност. Защитихме идентичността за векове“, заяви Зоран Заев…   Прав е македонистът Заев! С гръцко-македонския договор и българо-македонското споразумение от 1 август м.г. се сбъдна мечтата на сръбските шовинисти да отродят българите в Македония от Майка България.   Сбъдна се мечтата на Илия Гарашанин и Стоян Новакович да наложат чужда идентичност на македонските българи и им дадат написан на сръбска пишеща машина “македонски език”.   Сбъдна се мечтата на гръцките андарти да обезбългарят с реки от кръв Егейска Македония.   Сбъдна се мечтата на диктатора Тито и сръбските комунисти Вардарска Македония да е вечен враг на България.   Както Димитров се прегърна с Тито и македонизира Пиринския край по заповед на Сталин, така Борисов и Заев удушиха българската кауза в Македония по команда от Брюксел.   Само едно не е ясно след днешното изявление на Заев: След като няма никакъв отказ от антибългарския македонизъм, за какво ще преговаря смесената българо-македонска комисия за учебниците?    ", "date": "2018.06.22", "title": "Зоран Заев зашлеви Борисов: ”Ние сме македонци, езикът ни е македонски”"}
{"url": "http://www.classa.bg/%D1%81%D0%B2%D1%8F%D1%82/item/383274-%D1%82%D1%80%D1%8F%D0%B1%D0%B2%D0%B0-%D0%BB%D0%B8-%D0%B4%D0%B0-%D0%BF%D1%80%D0%B0%D1%82%D0%B8%D0%BC-%D0%BE%D0%BE%D0%BD-%D0%BD%D0%B0-%D0%B1%D1%83%D0%BD%D0%B8%D1%89%D0%B5%D1%82%D0%BE-%D0%BD%D0%B0-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0", "text": "САЩ излизат от Съвета за човешките права към ООН поради нежелание да подкрепят една “лицемерна организация”. Генералният секретар на НАТО предупреждава в статия, че алиансът може да се разпадне заради разприте между САЩ и Европа.   Най-простият отговор защо става това, е да посочим с пръст президента на САЩ Доналд Тръмп и неговата политика. Това обаче съвсем не изчерпва нещата.   Западните институции, създадени след Втората световна война в подкрепа на съществуващия ред - ООН, Европейският съюз, НАТО - са в криза, при все че още е рано да ги оплакваме, смята Джон Лаф, експерт от Кралския институт за международни отношения.   Проблемът е как се схващат и определят принципите и ценностите, залегнали в основата на тези организации. Студената война помагаше да се държи във фокус истински важното, без отклонения от базовите принципи на следвоенния западен свят.   През последните десетилетия обаче тези принципи претърпяха видима ерозия. Стана ясно, че с много страни може да се работи, при все че управляващите режими там явно не отговарят на западните демократични и социални норми.   Сред тях е и Русия - както се смяташе в началото на 90-те, страната е поела по пътя на демокрацията от западен тип, преживява труден преход и заслужава по-меко отношение, що се отнася до разстрела на парламента и други “престаравания”.   А за саудитските “излишества” например се търсеше обяснение в регионалната специфика - при това кралството оставаше верен съюзник на Запада в Близкия изток, за капак осигуряваше и петрола на западния свят.   Междувременно пък довтаса и Фукуяма със своя “край на историята”. След падането на съветския режим и бавните, но наглед необратими пазарни преобразования в Китай победата на демокрацията в цял свят изглеждаше в кърпа вързана.   Прекомерно еластичното прилагане на основополагащите принципи на западната хуманистична демокрация в угода на моментни тактически съображения създаде в политическото поле почва за появата на Доналд Тръмп, който според Джон Лаф изобщо не проумява тези принципи.   Внезапно се разбра, че връзките, сплотяващи западните демокрации, не са тъй здрави, нито пък вечни сами по себе си. Поддържането им изисква големи усилия; никой сякаш не оспорва нуждата от тях, но не бърза да се включи и той самият.   Външнополитическият вектор на новото американско правителство, сменил многостранните съюзи в международните отношения с лозунга “Америка над всичко”, строго погледнато, не е изобретен от Тръмп. А и политическото поле на Запад се сегментира не от вчера.   По време на най-топлите отношения с Русия многомилиардните разходи за отбрана и самото съществуване на НАТО може да са изглеждали анахронизъм, но важността на общоевропейското единство не подлежеше на съмнение. ЕС се разширяваше под звуците на фанфарите, съпровождащи триумфалното шествие на западните ценности - докато не се сблъска с “арабската пролет” и миграционната криза.   Тогава пролича, че мнозина извън “златния милиард” не искат да използват западните рецепти за благоденствие, а доста хора от “милиарда” нямат желание да споделят това благоденствие с пришълци, макар признавайки (теоретично) правата им върху него.   Общите принципи на западното световно устройство все така не се подлагат на съмнение, но хората имат все по-малко желание да доверят на международни организации претворяването им в дела. Оттук всъщност идват и Брекзитът, и европейският национализъм. Днешните събития са опасни, не защото действията на САЩ “ще разклатят лодката”, разцепвайки западния свят на дребни регионални парченца - запасът от якост на демократичните институции май още не е изчерпан. Естествено ако бъдат поддържани в работно състояние.   Но с действията си американското правителство демонстрира: някои базови принципи на западния световен ред може да се тълкуват свободно - това няма да срути света. И този пример може да стане заразителен.   Понякога изглежда, че светът постепенно се връща към времената на лорд Палмерстън - страните нямат приятели и врагове, но имат интереси. Подобна политика води днес Китай, който създава тактически съюзи, избягвайки по възможност открита конфронтация. И не се занимава с износ на ценности, предпочита да действа с икономически лостове.   Проектът “Един пояс, един път” впрочем може да се разглежда като един вид аналог на ЕС; мнозина обаче виждат в него не твърде добре маскиран локомотив на китайската икономическа експанзия. Най-мрачно настроените анализатори допускат дори по релсите, прокарани в рамките на този проект, един ден да тръгнат вагони с китайски войници.   За обикновения гражданин глобалните институции олицетворяват глобалния дневен ред, в който няма място за него самия. Освен това глобализацията, представяна едва ли не като панацея за всички обществено-политически неуредици, не реши проблема с имущественото разслояване: богатите станаха по-богати, а бедните - по-бедни. Според някои социолози именно липсата на видимо подобрение в обозрим период (каквото явно не би имало и в идеални условия) е подкопала доверието в западния модел за развитие и благополучие. Казано по-просто, на хората им е втръснало да чакат, докато парите почнат да растат по дърветата. Покрай това си патят и институциите, осигуряващи въпросното развитие.   Следвоенните поколения в западния свят са забравили несгодите и ужасите на войната, коментира политологът Фьодор Лукянов. Малцина вече помнят, че при създаването на ЕС целта бе да не се допусне нов военен сблъсък на европейския континент - бившите съпернички да се обвържат с икономически връзки.   За реда в следвоенния свят се очакваше да бди ООН. Тя обаче се превърна в свръхобширна бюрократична организация и голяма част от човечеството не изпитва към нея особен пиетет.   В тази светлина е обяснимо защо САЩ напускат още една агенция на ООН, смята Джон Лаф. Международните организации, бранещи базовите ценности и принципи, явно имат нужда от реформа, а имиджът им - от сериозен ретуш. Както впрочем признават и те самите.   Нещо повече, реформите не бива да се протакат, защото по много позиции кредитът от доверие към тези институции вече е стопен.   Въпросът е доколко има смисъл да съборим цялата конструкция от международни отношения, за да я градим после наново - на пепелището след поредна световна война.", "date": "2018.06.22", "title": "Трябва ли да пратим ООН на бунището на историята"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383275-%D1%81%D0%B2-%D1%81%D0%B2%D0%B5%D1%89%D0%B5%D0%BD%D0%BE%D0%BC%D1%8A%D1%87%D0%B5%D0%BD%D0%B8%D0%BA-%D0%B5%D0%B2%D1%81%D0%B5%D0%B2%D0%B8%D0%B9,-%D0%B5%D0%BF%D0%B8%D1%81%D0%BA%D0%BE%D0%BF-%D1%81%D0%B0%D0%BC%D0%BE%D1%81%D0%B0%D1%82%D1%81%D0%BA%D0%B8", "text": "Свети Евсевий бил епископ на град Самосат, който се намирал под управлението на антиохийския патриарх. Той бил правоверен мъж, благочестив, изпълнен с ревност по Бога, постоянен и непоколебим в православното изповедание във времето, когато ереста на Арий се усилвала, нанасяла голяма вреда и силно смущавала Божията Църква, която се разклащала като кораб сред морето по време на буря.   След смъртта на светия велик цар Константин в източната половина на царството се възкачил на престола неговият син Констанций, който бил арианин и започнал да помага във всичко на арианите. Затова, по време на неговото царуване, православните преживели голямо гонение и притеснение от арианите, от които и свети Евсевий понесъл не малко страдания заради своята ревност по православието. Ревността на свети Евсевий за Христовата Църква станала известна на всички при следното събитие. Когато Евдоксий, антиохийският патриарх, който бил арианин, заради богатства отишъл на цариградския престол, в Антиохия бил направен събор на всички сирийски епископи, за да изберат патриарх на мястото на Евдоксий. Тъй като ариани имало не само сред народа, но и много от епископите били арианстващи, защото следвали нечестието на царя, вероучението на новоизбрания патриарх било от голямо значение за православната Църква. Затова се погрижил и свети Евсевий, който на събора заемал едно от първите места между епископите. Той познавал добре севастийския епископ в Мелетий и знаел, че е православен и твърдо държи на символа от първия вселенски Никейски събор, и съветвал всички да изберат него за патриарх. Арианстващите не знаели, че Мелетий е православен, и като мислели, че той ще бъде техен съмишленик, охотно послушали съвета на Евсевий. Те съставили общо писмо за Мелетий, като го потвърдили с подписите си и го дали на съхранение при свети Евсевий. След това, когато получили съгласието на царя за този избор от името на епископите било отправено известие за избирането на свети Мелетий, и той бил доведен в Антиохия, където го посрещнали с голяма радост. Свети Мелетий, вече в сан на патриарх, започнал да учи своето паство преди всичко на благочестив и добродетелен живот. С това той се опитвал да изглади за упоритите сърца пътя към правилната вяра. Светецът се надявал, че като изправи злите нрави и изтръгне плевелите и тръните, ще може с по-голям успех да посее семената на православието сред своето паство. След като изминало малко време, народът поискал да разбере към какво изповедание се придържа новият патриарх, и започнали да го молят да се изкаже. Във връзка с това свети Мелетий произнесъл проповед в църквата, в която възхвалявал православната вяра, утвърдена на първия Вселенски събор в Никея, и изповядвал Сина вечносъществуващ и единосъщен с Отца, несътворен и Творец на цялата твар. След тази всенародна проповед арианите се смутили и силно се разгневили, а православните се зарадвали, като видели на апостолския престол такъв православен архиерей. Арианите с ярост изгонили от църквата патриарха на тридесетия ден от неговото встъпване на патриаршеския престол и започнали навсякъде да го хулят, като казвали, че е привърженик на еретика Савелий. След това по тяхна молба, Мелетий бил осъден от царя на заточение и през нощта бил изпратен извън Антиохия. На негово място арианите избрали своя единомишленик арианина Евзой. Свети Евсевий Самосатски, като видял какво вълнение са предизвикали еретиците в антиохийската църква, а така също и незаслужените подигравки, на които арианите подлагали новия архиепископ Мелетий, без да казва нищо на никого, напуснал Антиохия и се отправил към своя град. След пристигането на Мелетий, арианите си спомнили, че в Евсевий се намира на съхранение подписаната от епископите грамота за избора на Мелетий. Като си спомнили за това, те много се притеснили, защото се страхували да не би на събора Евсевий да ги изобличи, че сами, по своя воля са си избрали архиепископ и след това са го изгонили. Затова арианите започнали да молят царя, който тогава бил в Антиохия, да изпрати при Евсевий хора с молба да върне поверената му грамота. Царят веднага изпратил при Евсевий бързоходец за грамотата. Пратеникът, като отишъл при епископа, му показал царската заповед, на което свети Евсевий отговорил така: - Аз не ще дам общото решение, което ми е поверено, дотогава, докато всички, които са ми поверили грамотата, не се съберат заедно на събор. Посланикът се върнал без нищо, за което царят силно се разгневил. Той отново го изпратил, като написал строга заповед - ако епископът не се покори, да му бъде отсечена дясната ръка. Последното царят написал, за да уплаши светеца. Той не се осмелил да заповяда на пратеника да извърши това. Когато царският бързоходец догонил епископа и му показал страшното послание, свети Евсевий, след като го прочел, протегнал и двете си ръце за отсичане с думите: - Не само дясната ръка, но и лявата отсечете. Въпреки всичко аз няма да дам решението, което изобличава злобата и беззаконието на арианите. Пратеникът отново се върнал без решението и разказал всичко на царя. Царят, като чул отговора на светия епископ, много се удивил на безстрашното му мъжество и твърдост, за които по-късно го възхвалявал пред мнозина. След няколко години злочестивият цар Констанций умрял, а след него се възкачил Юлиан Отстъпник.Този цар отначало върнал свети Мелетий от заточение на антиохийския престол, но после отново го изгонил. По време на царуването на Юлиан Христовата Църква преживяла още по-големи злини, отколкото при Констанций. Към арианската ерес, която смущавала всички православни по света, се присъединило гонение от идолопоклонниците. Самият цар се отрекъл от Христа и започнал открито да принася жертви на идолите. Срещу Христовата Църква било повигнато гонение, което било насочено главно срещу духовенството. Тези гонения довели до това, че много православни църкви по това време останали без служителите си, а светителските престоли - без архиереи. Едни от тях били умъртвени, а други - прогонени или от арианите, по времето на Констанций, или от идолослужителите - през царуването на Юлиан. Било толкова тежко, че ако Господ не бил прекратил живота и царуването на Юлиан, едва ли би останала някоя църква със служителите ѝ. В такова страшно време свети Евсевий скрил епископския си сан, облякъл се във войнишки дрехи и започнал да обхожда Сирия, Финикия и Палестина, като утвърждавал християните в православната вяра. Където намирал църква без служители, ръкополагал свещеници и дякони и други клирици и навсякъде поставял за епископи само тези, които отхвърляли ереста на Арий и вярвали православно. Ето каква ревност по Христа, какъв труд, старание и грижа имал великият Божий архиерей Евсевий за Христовата Църква в онези времена. След позорната смърт на Юлиан започнал да царува благочестивият и христолюбив цар Иовиан, при когото свети Мелетий отново бил върнат на своя престол. В това време Евсевий и останалите православни архиереи, без да се боят от езичниците, започнали с дръзновение да управляват своето паство. По съвета на свети Евсевий, Мелетий направил поместен събор в Антиохия, на който дошли 27 епикопи. Сред тях пръв след Мелетий бил Евсевий. На този събор бил Пелагий, Лаодикийски епископ, за чиито непорочен и свят живот разказват следното: В своята младост Пелагий бил убеден от родителите си да встъпи в брак, но когато го въвели в брачния чертог, той убедил годеницата си да запазят девството си в чистота. Така под вид на съпружество той пребивавал с жена си в непорочно девство - като брат и сестра. Освен това той се отличавал с много други добродетели, заради които бил почетен от Бога и хората със светителски сан. Пелагий хранел голяма любов към Мелетий и Евсевий, бил техен единомислен приятел и заедно с това поборник на благочестието. На споменатия поместен антиохийски събор светите отци заповядали на всички да изповядват и православно да се придържат към единосъщието на Сина с Отца, а също и това вероучение, което било утвърдено на Първия вселенски събор. Към това определение се присъединили арианите и положили подписите си, макар да направили това лицемерно, само за известно време - за да угодят на православния цар, а най-вече, защото се бояли от православните архиереи - светите Мелетий, Евсевий и Пелагий, които се ползвали с голямото уважение на царя. Благочестивият цар много обичал тези църковни стълпове заради тяхното правоверие и свят живот и ги слушал за всичко, затова те били страшни за еретиците, които поради страх от тях се присъединявали към църквата. След смъртта на недълго царувалия Иовиан, на престола се взкачил Валент и еретиците отново се върнали към своето зловерие, като псета на бълвотината си, преди всичко като примамили царя към арианството чрез жена му арианката Домника. Православната Църква отново започнала да търпи притеснения и епископите ѝ били прогонвани. Свети Мелетий бил изгонен в Армения, Пелагий в Арабия, а свети Евсевий бил осъден на заточение в Тракия. Несправедливата заповед на неправедния цар за изгонването на Евсевий била донесена в Самосат вечерта. Свети Евсевий, като узнал за това, извикал царския пратеник и му казал: - Сега мълчи и на никого не казвай причината за твоето идване, защото народът ще узнае и като се възмути, може да се разбунтува и да те убие, и тогава аз ще бъда виновник за смъртта ти. Свети Евсевий извършил вечерната молитва и през нощта съобщил известието на един от своите верни слуги. Щом всички заспали, светителят заедно със слугата излезли от архиерейския дом. Слугата взел постеля и книга за епископа. Когато дошли до река Ефрат, която течала край градските стени, те се качили на лодка, за да отплуват до град Зевгма, където пристигнали на другия ден. Жителите на Самосат, като разбрали, че светият архиерей ги е оставил, се натъжили много и започнали да разпитват дали някой не знае къде е отишъл светителят. Един от тях видял как светителят се качва в лодката и чул, че нарежда да го откарат в град Зевгма, за което разказал на народа. Веднага мнозина от жителите се качили на лодки, бързо заплували след светителя и го настигнали в Зевгма. Те застанали със сълзи пред светителя и се опитвали да го убедят да се върне в техния град. Светителят отказал. Молели го всякак, увещавали го, падали в нозете му, само и само да се върне на своя престол. Свети Евсевий им напомнил следните апостолски думи: \"- Всяка душа да се подчинява на върховните власти, защото няма власт, която да не е от Бога; и каквито власти има, те са от Бога наредени. Затова, който се противи на властта, противи се на Божията наредба. А ония, които се противят, ще навлекат върху си осъждане\". Привеждайки тези апостолски думи, светителят казвал: - За мен е невъзможно да бъда противник на царската заповед, а и за вас не е безопасно да се противите на царската воля. След тези думи те разбрали, че няма да успеят да убедят светителя да се върне обратно и тогава започнали да му дават за пътуването един - злато, друг - сребро и дрехи, като на човек, заминаващ за далечна страна. От предлаганото свети Евсевий взел съвсем малко. Когато се прощавал с тях, светителят ги поучавал да държат православната вяра и апостолските догмати, помолил се на Бога на всички и като ги благословил, се отправил на път за Тракия, където бил осъден на изгнание. Докато свети Евсевий се намирал в Истра, достигнал слух, че в Тракия са нахлули готи и силно я опустошават. Затова светителят не отишъл по-нататък, но останал в Истра, където живял до смъртта на злочестивия цар Валент. На мястото на Евсевий в Самосат бил назначен епископът арианин Евномий. Когато Евномий пристигнал в град Самосат, за да управлява паството, никой от жителите на града не излязъл да го посрещне. Целият град, който бил православен, не желаел да почете еретическия епископ, нито да приеме неговото благословение, нито дори да го види. Евномий приел управлението на епископията посредством царската власт и започнал да служи в съборната църква. Народът не ходел в тази църква, нито в архиерейския дом, защото не обичал епископа еретик. Така Евномий постоянно бил сам, като се изключат тези, с които бил дошъл. За него разказват, че макар и да бил еретик по вяра, по своя нрав бил добър, кротък, тих, смирен и към всички внимателен. За неговото добронравие разказват следното: Ведъж той влязъл да се мие в общата баня и слугите според обичая на тази страна затворили вратите, за да не влизат други там, където се мие епископът. Евномий, като узнал, че мнозина чакат пред вратата и искат да се измият, заповядал на слугите да отворят и да пуснат желаещите да се мият заедно с него. Тези, които влезли в банята, като видели епископа, който седял в топлия купел, не пожелали да седнат, като му оказвали с това почест. Епископът им предлагал да влязат в същия купел, където бил той, но дошлите отказвали. Тогава епископът разбрал, че те стоят заради него и не искат да се мият. От това той силно се опечалил, излязъл от купела и напуснал банята, защото не искал да му оказват такава почит. Останалите в банята веднага излели водата от купела, защото била осквернена от измиването на еретик, а самия купел почистили добре, защото се гнусели от еретика, и вече след това сгрели нова вода и напълнали купела. Като разбрал за това, Евномий окончателно се убедил, че не може да привлече към себе си самосатския народ, оставил епископията и напуснал града. След оттеглянето на Евномий арианите поставили в Самосат епископ Лукий, явен вълк и враг на Христовите овци. Гражданите не оказвали почести и на този епископ - както и на първия (Евномий), и той общувал само с тези, които дошли с него, защото никой от православните не ходел при епископа. Христовите овци, макар да били и без своя пастир Евсевий, добре помнели неговото учение и пазели непорочна светата вяра. Доколко православните се гнусели от еретическия епископ, се вижда от следния случай: Веднъж няколко момченца играели на топка на улицата, като си я подавали едно на друго. В този момент оттам трябвало да мине епископът. Случайно топката попаднала под конете и колесницата на епископа. Децата, като видели това, започнали да викат: \"топката се оскверни от еретичеството, топката се оскверни от еретичеството...\" Като чул виковете, епископът накарал един от слугите си да узнае какво става и защо така силно викат. Децата запалили огън и започнали да търкалят топката през пламъка, като мислели, че така ще я очистят от еретичеството. Ето как не само възрастните хора, но и малките деца се гнусели от еретичеството на епископа, който бил като мерзост на запустението на свято място. Като узнал за това, Лукий не последвал кротостта на Евномий, но се разгневил и изпратил на заточение много свещени лица в отдалечени места. Племенника на Евсевий - блажения Антиох, най-достоен свещеник, богоугоден и боговдъхновен, изкусен в книжната премъдрост, изпратил в Армения. Известния църковен служител дякон Еволкий прогонил в Оасимската пустиня. Самосат бил постигнат от печал и скръб. След страшната кончина на злия цар Валент, започнал да царува благоверният цар Грациан. Той освободил всички архиереи и другите свещени лица, изгонени заради православната вяра, и заповядал да им бъдат върнати предишните престоли. Тогава се върнали: свети Мелетий - в Антиохия, свети Пелагий - в Лаодикия, свети Евсевий - в Самосат. Заедно с Евсевий в Самосат се върнали и всички изгонени от арианина Лукий, в тяхното число и свещеникът Антиох от Армения и дякон Еволкий от Оасим. За православните това била голяма радост, а за нечестивите - голям срам. След завръщането на предишното му място свети Евсевий заедно с останалите епископи, и особено заедно със свети Мелетий, започнал да се грижи за църковното благоустрояване.    Преди всичко той се постарал да избере на архиерейските престоли, освободени след низвергването на епископите ариани, мъже достойни и твърди в православието. Светецът посветил в архиерейски сан и поставил следните епископи: честния Акакий - във Вирея, добродетелния Теодот - в Иерапол, едноименника си Евсевий - в Халкида, Исидор - в Кир, в Едеса, след преставянето на светия архиерей Варса, възвел на престола изповедника Евлогий. Самият свети Евсевий отишъл в град Долихина с богоугодния Марин, който бил избран за епископ на този ариански град. Светителят искал да очисти и там църквата от ереси и да постави на престола този наново избран православен архиерей. Когато свети Евсевий влязъл в града, една жена - арианка, хвърлила върху него от покрива глинен съд и разсекла главата на светеца. От тази рана свети Евсевий се разболял и се преставил в Господа. Умирайки, той заклинал всички, които били при него, да не отмъщават на жената, която го наранила. В този случай той подражавал на своя Владика, Който се молил за тези, които Го разпъвали, като казвал: \"Отче! прости им, понеже не знаят, що правят\", и на свети Стефан, който се молел за тези, които го убивали с камъни. Така мъченически загинал великият Божий угодник Евсевий от арианска ръка, като пострадал за Сина Божий, вечносъществуващ с Отца и единосъщен с Него. Светото му тяло било върнато в град Самосат, където било погребано с чест, със сълзите и риданието на целия християнски народ. На мястото на Евсевий бил възведен споменатият блажен Антиох, син на сестрата на свети Евсевий. Самосатската църква процъфтявала в православието, като славела благочестно Отца и Сина и Светия Дух, Единия в Троица Бог, на Когото и от нас да бъде слава, чест, благодарение и поклонение, сега и в безкрайните векове. Амин.", "date": "2018.06.22", "title": "Св. свещеномъченик Евсевий, епископ Самосатски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383276-22-%D1%8E%D0%BD%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "168 г. пр.н.е. - Битка при Пидна: Римляните предвождани от Луций Емилий Павел Македоник побеждават и залавят македонския цар Персей, с което приключва Третата македонска война.   813 г. - Битка при Версиникия: Българската войска, водена от хан Крум побеждава армията на Византия край дн. село Маломирово (Ямболско).   1377 г. - Ричард II става крал на Англия на 10-годишна възраст.   1671 г. - Османската империя обявява война на Полша.   1675 г. - Кралят на Англия Чарлз II основава обсерваторията в Гринуич, приемайки меридианът, който минава над обсерваторията за нулев (това става международна норма едва в края на 19 век).   1772 г. - В Англия е отменено робството.   1815 г. - След загубата на френската армия в битката при Ватерлоо Наполеон Бонапарт абдикира.   1889 г. - Германия въвежда първите в Европа пенсии.   1910 г. - В Германия е открита първата в Европа редовна въздушна пътническа линия - между Дюселдорф и Фридрихсхафен, по която лети дирижабъл.   1916 г. - Първата световна война: Германската армия използва за първи път отровен газ (БОВ) - фосген.   1933 г. - С декрет на канцлера на Германия Адолф Хитлер са забранени опозиционните политически партии.   1940 г. - Втора световна война: Франция е принудена да подпише второ Компиенско примирие с Нацистка Германия.   1941 г. - Втора световна война: Нацистка Германия напада СССР в Операция Барбароса.   1948 г. - Съветската окупационна власт в Източна Германия провежда парична реформа.   1957 г. - От полигона Капустин Яр Съветският съюз изстрелва за първи път балистичната ракета Р-12 Двина.   1960 г. - Настъпва разривът между СССР и Китай, след като Никита Хрушчов нарича публично Мао Дзъдун „сталинист\".   1963 г. - Започва понтификата на папа Павел VI.   1973 г. - ГДР и ФРГ стават членове на ООН.   1978 г. - Американският астроном Джеймс Кристи открива Харон, естествен спътник на планетата-джудже Плутон.   1986 г. - По време на четвъртфиналите на Световното първенство по футбол на стадион Ацтека в Мексико, аржентинският футболист Диего Марадона отбелязва в рамките на три минути срещу Англия два гола, първият от които с ръка (наречена по-късно от него \"Божията ръка\"), а вторият като гол-шедьовър е определен за \"Голът на века\". Англия успява да върне само едно попадение чрез Гари Линекер,а Аржентина печели втората си футболна корона.  ", "date": "2018.06.22", "title": "22 юни, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/383272-%D1%82%D0%BE%D0%B9-%D0%BD%D1%8F%D0%BC%D0%B0-%D0%B1%D0%B8%D1%82%D0%BA%D0%BE%D0%B9%D0%BD%D0%B8,-%D0%BD%D0%BE-%D0%B7%D0%BD%D0%B0%D0%B5-%D0%B7%D0%B0-%D1%82%D1%8F%D1%85-%D0%BF%D0%BE%D0%B2%D0%B5%D1%87%D0%B5-%D0%BE%D1%82-%D0%B2%D1%81%D0%B5%D0%BA%D0%B8-%D0%B4%D1%80%D1%83%D0%B3", "text": "Ладислав Месир е 57-годишен компютърен програмист, който живее в чешкия град Ийчин близо до столицата Прага. Той има двама внуци и до седмици очаква раждането на трети.   Спокойният му и премерен изказ го различава от типичните маниаци на тема биткойни, но за сметка на това Месир е най-активният редактор на тематичната страница в Wikipedia.   В Чехия криптовалутите са много популярни, но въпреки това самият той никога не е добивал такива.   Всъщност Месир не притежава биткойни или друг вид виртуални пари. Целта му е да пише за хората, които не разбират нищо от тази материя и нямат необходимите знания. Те най-добре могат да оценят написаното в енциклопедията.   Чехът открива чара на Wikipedia през 2000-а в момент, в който се опитва да смени професията си. По това време той е гимназиален учител по математика и се затруднява да издържа семейството си с не много високата си заплата. Когато започва да кандидатства по обяви за работа като програмист, той прилага знанията си, придобити от обиколките му из виртуалната енциклопедия, и успява.     За първи път чува за биткойн през 2012-а и веднага решава, че това изобретение ще промени всичко. Месир е изненадан, че подобно нещо дори е възможно да съществува и е твърдо решен да разучи как функционират криптовалутите.   Разбира се, обръща се към все по-разрастващата се страница в Wikipedia и така научава, че темата за виртуалните пари е много актуална в страната му.   Чехия е родината на някои от най-запалените фенове на криптовалутите и е една от първите държави, в които започва масовото им добиване.   За да придобиете представа за мащабите - Alza, чешки онлайн магазин подобен на Amazon, приема плащания и в биткойни. Месир започва да отделя средно по два часа на ден - първоначално за да чете, а после и да редактира материалите за биткойн на чешки и на английски. Семейството му непрекъснато се шегува с него заради странното му хоби.   Месир обаче има своите аргументи зад заниманието си. Той е израснал в Източния блок и неведнъж лично се е сблъсквал с цензурата и ограниченията в разпространението на информация. Университетът, в който следва например, забранява четенето и изучаването на научни текстове, които не са одобрени от режима.   В наше време дори и криптовалутите да бъдат забранени от някое правителство, страницата в Wikipedia ще продължи да съществува.   Една от основните задачи на Месир е да опазва статията в онлайн енциклопедията от набезите на виртуални злосторници. Статията за биткойн е изтривана много пъти като той предполага, че зад кибер-вандализма стоят така наречените \"анти-биткойнъри\", които мислят, че виртуалните пари са измама, създадена да лъже невинни хора.   Други редактори казват, че биткойните са \"Схема на Понци\" и по тази причина не бива да им се оказва честта да имат легитимна страница в Wikipedia.   Месир не е съгласен и приема всичко това като съвременни опити за налагане на цензура.   Факт е, че криптовалутите минават през неблагоприятен период. Стойността на биткойн - първата децентрализирана валута в света - спадна с 60% в сравнение с декември миналата година.   Този месец Coinrail, южнокорейски сайт за обмяна на криптовалути, обяви, че е бил обект на хакерска атака и повдигна отново въпросите за липса на сигурност и регулации на глобалните крипто-пазари.   Но интересът към биткойн се запазва висок. Статията за тях в Wikipedia се посещава над 64 хил. пъти дневно.   Месир вече има направени 1276 редакции по материала, голяма част от които премахват фалшива информация за това кой е създал биткойн. Криптовалутата е изобретена от човек или група от хора, използващи псевдонима Сатоши Накамото.   До момента Накамото остава анонимен, но кибер-вандали често посещават енциклопедията и правят редакции, с които твърдят, че именно те са изобретателите на биткойн. Анонимен редактор с гръцки IP адрес например променя текста като в него посочва сам себе си за създателя на виртуалната валута.   Въпреки че не е технически невъзможно, Месир смята, че е малко вероятно Накамото да разкрие самоличността си точно чрез промени в текста в Wikipedia.   Чехът е направил поне дузина редакции, след като някой се провъзгласява за изобретателя на биткойн. Вандализмът по страницата намалява чувствително след промени от октомври 2017-а, благодарение на които редакции по материала не могат да бъдат правени от нерегистрирани потребители и IP-та, както и от акаунти на по-малко от четири дена.   Когато не се занимава с това да трие фалшива информация, Месир се стреми да обогати информацията за биткойн. Той е изключително горд с диаграмите, които сам създава, за да илюстрира публикуваните данни.   Освен това смята, че криптовалутите са важен икономически експеримент, който сравнява с дейността на ЦЕРН. За да функционира, лабораторията изисква инвестиции от по 1 млрд. долара годишно, въпреки че откритията й все още нямат масово приложение.   По същия начин виртуалните валути имат нужда от огромни капиталовложения, въпреки че ползите за обществото все още не са напълно известни.   Във форума на Wikipedia обаче мнозина обвиняват Месир, че \"адвокатства\" в полза на криптовалутите, без да разбира напълно от тях, и си въобразява, че страницата за биткойн е негова еднолична собственост. Някои искат създателите на онлайн енциклопедията да забранят на чеха да поддържа материалите за криптовалути.   Той от своя страна не се притеснява от подобна перспектива, според него е постигнал целта, към която се е стремил. На въпроса дали съжалява, че не е инвестирал в биткойни през 2012-а, когато цената на един биткойн беше около 2 долара, Месир отговаря, че е по-скоро предпазлив по характер и предпочита да влага средствата си в по-стабилни инвестиции като това да изплаща ипотеката на къщата си.   Въпреки че не е плащал никога за биткойни, той смята, че е до огромна степен инвеститор в криптовалутата. Вложил е време, а наученото през този период не може да му бъде отнето от никого.", "date": "2018.06.22", "title": "Той няма биткойни, но знае за тях повече от всеки друг"}
{"url": "http://www.classa.bg/%D1%81%D0%B2%D1%8F%D1%82/item/383273-%D0%BA%D0%B8%D1%80%D1%81%D1%82%D0%B5%D0%BD-%D0%BD%D0%B8%D0%BB%D1%81%D0%B5%D0%BD-%D0%BB%D0%B8%D1%86%D0%B5-%D0%BD%D0%B0-%D0%BD%D1%83%D0%BB%D0%B5%D0%B2%D0%B0%D1%82%D0%B0-%D1%82%D0%BE%D0%BB%D0%B5%D1%80%D0%B0%D0%BD%D1%82%D0%BD%D0%BE%D1%81%D1%82-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0", "text": "Американският министър на вътрешната сигурност Кирстен Нилсен се оказа на първа линия, за да оправдае крайно оспорваното разделяне на нелегални имигранти на границата, действия, особено критикувани от пет специални майки: първи дами в САЩ.   С викове “Засрамете се!” във вторник активисти прекъснаха с трясък вечеря на Нилсен в мексикански ресторант във Вашингтон. В десетминутен видеоклип, разпространен в социалните мрежи от социалистическа организация, може да се видят няколко активисти и руса жена, седнала на маса в ресторант, навела глава в сумрак.   “Министър Нилсен, как може да се наслаждавате на мексиканска храна докато депортирате и затваряте десетки хиляди хора, дошли да поискат убежище в САЩ?”, възкликва мъж срещу нея.   На пресконференция, организирана припряно в понеделник след обяд в Белия дом, тази елегантна русокоса жена се утвърди като лицето на “нулевата толерантност”, застъпвана от Доналд Тръмп.   Правителството “ще приложи всички закони, с които разполага”, дори това да означава децата да бъдат отделени от родителите им, отсече Нилсен в отбранителна позиция.   46-годишната държавната служителка обаче е известна с това, че не подкрепя тази мярка, която предизвика национално възмущение и бе осъдена дори от законодатели републиканци, което ще рече от партията на президента.   Но адвокатката по професия, която беше неизвестна за обществеността до януари 2017 г., знае как да прояви вярност към Тръмп.   Кирстен Нилсен го направи като повтори дума по дума аргумента, според който Конгресът трябва задължително да действа, за да избегне разделянето на деца/родители, макар че законът не го изисква.   Тя го направи и през януари, като свидетелства под клетва, че не е чувала президентът да използва израза “мръсна дупка” за държави, особено африкански, на среща, на която тя също е присъствала.   Отношенията между милиардера и неговия министър, протеже на началника на кабинета в Белия дом Джон Кели, винаги са били белязани от недоверие.   Президентът имаше съмнения за способностите на тази жена да оглави департамента за вътрешна сигурност (DHS), суперминистерство с огромен бюджет и около 200 000 служители.   Създадено след атентатите на 11 септември 2001 г., министерството на вътрешната сигурност е шапката на различни клонове на федералната изпълнителна власт, от Сикрит сървис до граничната полиция, от бреговата охрана до агенцията за реакция при извънредни ситуации.   През последните месеци президентът не криеше раздразнението си, изправен пред растящия брой нелегални имигранти, пристигащи на южната граница на САЩ и от липсата на напредък по проекта му за стена срещу нелегалните мигранти. Нилсен е на горещия стол.   Днес министърът е изправена пред задача, която става още по-трудна в много силна емоционална обстановка, изострена от образи на деца, затворени зад оградите на центрове за задържане.   Председателката на демократическото малцинство в камарата на представителите Нанси Пелоси поиска оставката на Нилсен в туит, споделен 36 000 пъти.   “Тя позволява на Тръмп безпощадно да държи уязвими деца като заложници, да ги използва като разменна монета. Това е нещо повече от морално осъдително”, посочи Пелоси.   Четирите бивши първи дами, които са живи, и сегашната, Мелания Тръмп, заедно обявиха, че са шокирани, че децата са отделени от родителите им.   Розалин Картър, съпругата на Джими Картър, нарече “позорна” мярката, която е “срам за Америка”.   “Тази политика на нулева толерантност е жестока. Тя е неморална. Разбива ми сърцето”, написа Лора Буш, съпругата на бившия президент републиканец Джордж Буш син.   Мишел Обама, която я наследи като първа дама, й отдаде почит като сподели текста с коментар: “Понякога истината отива отвъд партиите”.   Накрая Хилари Клинтън потвърди, че “разкъсването на семействата” е в разрез с ценностите на САЩ. В държава, където политиците много обичат да показват семейството си, Кирстен Нилсен запазва най-голяма дискретност за личния си живот.   На неотдавнашна вечеря в Белия дом, дадена в чест на френския президент Еманюел Макрон, родената в Колорадо и израсла във Флорида жена пристигна под ръка с един от подчинените си. Знае се, че тя не е омъжена и че баща й е със скандинавски корени.   На изслушването преди утвърждаването й в Сената, Нилсен обаче не показа големи познания за скандинавските страни, когато беше попитана за желанието на Доналд Тръмп да приеме повече норвежки мигранти.   “Норвегия е преобладаващо населена с бели, нали?”, я попита сенаторът демократ Патрик Лийхи. “Не зная, господине”, отговори Нилсен. “Но предполагам, че е така”.", "date": "2018.06.22", "title": "Кирстен Нилсен - лице на \"нулевата толерантност\" на Америка"}
{"url": "http://www.classa.bg/%D1%81%D0%B2%D1%8F%D1%82/item/383271-%D0%BD%D0%B5%D0%BE%D1%87%D0%B0%D0%BA%D0%B2%D0%B0%D0%BD%D0%B8%D1%8F%D1%82-%D1%84%D0%BB%D0%B8%D1%80%D1%82-%D0%BD%D0%B0-amazon-%D1%81-%D0%BA%D0%BE%D0%BD%D1%81%D0%BF%D0%B8%D1%80%D0%B0%D1%82%D0%B8%D0%B2%D0%BD%D0%B8%D1%82%D0%B5-%D1%82%D0%B5%D0%BE%D1%80%D0%B8%D0%B8", "text": "Amazon Studios може да са се прицелили в големи проекти като предисторията на Арагорн от \"Властелинът на пръстените\" и евентуални сериали по \"Тъмната кула\" и \"Колелото на времето\", но това са проекти най-рано за след няколко години. В настоящето си компанията на Джеф Безос и стрийминг платформата Amazon Prime все още се борят с гигантите на пазара на развлекателно съдържание.   И един от по-малко очакваните козове в ръцете им са конспиративните теории.    В стрийминг платформата могат да бъдат намерени множество филми от известни теоретици на конспирация, в които се твърди, че правителствата са контролирани от получовеци и рептили, както и че глобалните елити тайно планират да унищожат по-голямата част от населението на света.   По-голямата част от тези псевдо-документални филми се занимава с присъствието на извънземни на Земята и НЛО, но някои от тях се фокусират в конспиративните теории за рептилите - гущероподобна раса, умееща да променя външния си вид, когато контролира човечеството от хиляди години насам.   Дигиталният гигант харчи милиарди за големи бюджетни драми и спортни права в опита си да колиниализира холовете на зрителите по света.   Наравно с тях обаче се разпространяват и фантасмагориите на крайнодесния американски водещ Алекс Джоунс, известен с публичните си, силно емоционални избухвания срещу правителството, както и на бившия британски спортен коментатор и настоящ професионален борец срещу конспирациите Дейвид Айк.   В момента Джоунс е съден от родителите на убитите при стрелба в училище \"Санди Хук\" деца, след като той твърди, че въпросното нападение е постановка, целяща да прокара контрол върху притежаването на оръжия.     В около половин дузина филми в Amazon Prime могат да се видят твърденията на Джоунс, че администрацията на бившия американски президент Барак Обама е била подкрепена от Новия световен ред с цел принуждаването на американския народ да приеме \"глобалното робство\". Паралелно с това той редовно лансира анти-социални, анти-еврейски, анти-арабски, анти-имигрантски и въобще анти послания.   Макар мнозинството от американците да приема Джоунс за модерен клоун, не са малцина и феновете му, които вярват на почти всичко, което той казва. А зад цялото това предприятие, основано на конспирации и безпочвени обвинения, се крие добре обработен бизнес модел и медийна платформа с над 60 души екип.   Другият класик на конспиративните теории - Дейвид Айк - е бивш футболист и спортен коментатор, който обаче ще остане известен най-вече с твърдението си в интервю за Тери Уоган през 1991 г., че е син Божи.    Оттогава насам той си гради кариера на конспиративен теоретик. Основната му теза е, че светът се управлява от няколко могъщи семейства, включително от британското кралско семейство, които са се съюзили с извънземна рептилска раса.   Тази теза може да се види в един от филмите на Айк, качен на платформата Amazon Prime.   Основният проблем с разпространяването на подобен род съдържание от Amazon е, че компанията печели от това. Филмите не са налични за директна покупка или изтегляне, но са включени в платформата за стрийминг на компанията, която е достъпна за всички абонати на Amazon Prime само за 8.99 долара на месец.   Най-парадоксалното е, че хора като Алекс Джоунс и Дейвид Айк едва ли биха били доволни от идеята, че филмите им са именно в платформата на Amazon.    Джоунс води своята едностранна война срещу собственика на Amazon Джеф Безос като според водещия Безос е част от технологичния елит, който прокарва модерното робство по света.   Една от теориите му дори включва това, че интелигента система с гласово управление Alexa работи всъщност за интересите на ЦРУ, снабдявайки американското разузнаване с информация за потребителите на Amazon.   На фона на все по-строгите регулации и проблеми, които социалните мрежи имат с разпространяването на фалшиви новини, вече се чуват все повече гласове в посока и на платформите за развлекателно видеосъдържание.   Въпреки това конспиративните филми в Amazon повдигат някои важни въпроси за това какво услуги за съдържание като Amazon, Netflix и Hulu искат да популяризират.    В надпреварата за осигуряване на най-добро съдържание, което може да се очаква от хората, със сигурност ще има някои съмнителни филма, заредени и пуснати на разположение.   Междувременно стана ясно, че Amazon Prime също така съдържа и колекция псевдодокументални филми на анти-ваксърска тематика. От поне година в библиотеките на Netflix, Amazon Prime и Hulu има филми, които обясняват, че 11 септември е акция на американските власти, целяща да вкара САЩ във война с Ирак.   Допълнителен аспект на проблема е и фактът, че платформите не само съдържат такива филми, но и ги популяризират пред потребителите чрез алгоритмите си за препоръчване на съдържание като дори и само при един отворен филм на такава тематика изкарва на преден план множество други.   Компании като Amazon, Netflix, Google и Hulu ще трябва да се изправят пред един важен избор:  Искат ли наистина да пропагандират такива крайни и конспиративни клипове и филми, които изказват опасни твърдения, без да прилагат за тях реални доказателства, или си струва да се премахне това съдържанието с риск да си навлекат обвинения в цензура и нарушаване на свободата на словото? А отговорът на този въпрос вероятно се крие в простата дилема - кое ще коства по-малко щети на технологичните гиганти.", "date": "2018.06.22", "title": "Неочакваният флирт на Amazon с конспиративните теории"}
{"url": "http://www.classa.bg/%D1%81%D0%B2%D1%8F%D1%82/item/383266-%D1%81-%D1%82%D0%B5%D0%B7%D0%B8-%D0%BE%D1%81%D0%B5%D0%BC-%D0%BD%D0%B5%D1%89%D0%B0-%D1%80%D1%83%D1%81%D0%B8%D1%8F-%D0%B5-%D0%B8%D0%B7%D0%B2%D0%B5%D1%81%D1%82%D0%BD%D0%B0-%D0%BF%D0%BE-%D1%86%D1%8F%D0%BB-%D1%81%D0%B2%D1%8F%D1%82", "text": "Русия е известна по цял свят със своята литература и музика, с балета и киното си, с водката и матрьошката. Но дали тези типично руски неща са наистина чисто руски? Нека видим:         Руската водка   Руският балет   Руската матрьошка   Руската литература   Руската кухня   Руската музика   Руският филм   Руското изкуство", "date": "2018.06.22", "title": "С тези осем неща Русия е известна по цял свят"}
{"url": "http://www.classa.bg/%D1%81%D0%B2%D1%8F%D1%82/item/383267-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%B5-%D1%81%D0%BF%D0%B5%D1%87%D0%B5%D0%BB%D0%B8%D0%BB%D0%B0-%D0%BC%D0%B8%D0%BB%D0%B8%D0%B0%D1%80%D0%B4%D0%B8-%D0%BE%D1%82-%D0%B3%D1%80%D1%8A%D1%86%D0%BA%D0%B0%D1%82%D0%B0-%D0%BA%D1%80%D0%B8%D0%B7%D0%B0", "text": "Закъсала Гърция бе избавена общо три пъти от държавен фалит. Но и спасителите ѝ извлякоха ползи: от 2010 година насам Германия е спечелила близо 3 милиарда евро от помощите за Гърция. Ето числата:           Германия очевидно извлича огромни ползи от милиардните помощи за Гърция: от 2010 година насам в германския бюджет са се влели общо 2,9 милиарда евро печалби от лихви. Това става ясно от отговор на федералното правителство на запитване на Зелените.   Откъде идват тези близо 3 милиарда?   Ето и конкретните числа: германският бюджет е спечелил най-много от покупките на гръцки държавни облигации в рамките на програмата \"Securities Market Programme\" (SMP). Печалбите от покупката на облигации, натрупани до 2017 година в германската Бундесбанк, възлизат на 3,4 милиарда евро. Само през 2013 и 2014 година печалбите са били преведени на европейския спасителен фонд ESM и на самата Гърция. Така под черта остава чиста печалба в размер на 2,5 милиарда евро. Към тази сума се прибавят 400 милиона евро печалби от лихви по кредит на държавната банка за възстановяване и развитие KfW.     \"Противно на всички разпространявани митове, Германия очевидно е извлякла огромни ползи от гръцката криза\", казва в тази връзка германският политик от партията на Зелените Свен-Кристиан Киндлер. Не е нормално германското правителство да санира държавния бюджет с печалби, натрупани покрай кризата в Гърция, добавя експертът по бюджетните въпроси.   От 2010 година насам Гърция е зависима от финансовата подкрепа на МВФ и на европейските си партньори. В замяна на по-евтини кредити в размер на близо 274 милиарда евро страната се задължи да въведе строги мерки за икономии и да проведе структурни реформи. По данни на ЕК, само през последните три години в Гърция са били осъществени 450 такива мерки.   Край на помощите   Срокът на сегашната помощна програма в размер на 86 милиарда евро изтича на 20 август, а днес (21 юни) финансовите министри от еврозоната договарят условията за окончателно прекратяване на помощите. Междувременно Гърция отново отбелязва стопански прираст и дори бюджетен излишък. Ако изключим, естествено, обслужването на дълговете. Въпреки това икономическото положение е всичко друго, но не и розово: всеки пети грък е безработен, а държавните дългове представляват около 180 процента от БВП.", "date": "2018.06.22", "title": "Германия е спечелила милиарди от гръцката криза"}
{"url": "http://www.classa.bg/%D1%81%D0%B2%D1%8F%D1%82/item/383268-%D1%82%D1%83%D1%80%D1%86%D0%B8%D1%8F-%D0%BC%D0%B5%D0%B6%D0%B4%D1%83-%D1%80%D0%B0%D0%B7%D1%83%D0%BC%D0%B0-%D0%B8-%D0%B1%D0%B5%D0%B7%D1%83%D0%BC%D0%B8%D0%B5%D1%82%D0%BE", "text": "Твърде много хора в Турция вече не искат да играят по свирката на Ердоган, макар че тъкмо той поръчва музиката. За първи път от близо 20 години насам се усети, че този път оркестърът може и да не го послуша.           Броени дни преди парламентарните и президентски избори в Турция, с които президентът Ердоган бърза да заздрави властта си, най-оспорваните дискусии в социалните мрежи се въртят около съдбата на едно захвърлено осакатено кученце, комуто някой е отрязал лапите. Повечето хора са шокирани от тази крайна проява на жестокост. Но както повечето други неща в днешна Турция и този сюжет беше политизиран: представители на управляващите обявиха, че ставало дума за \"истерия\", докато опозицията е на мнение, че проявите на жестокост в страната са станали ежедневие след 16-те години управление на ръководената от Ердоган \"Партия на справедливостта и развитието\" (ПСР).   Хора с най-различни политически предпочитания - от крайно ляво до крайно дясно - се дистанцират от сегашната политическа система в страната. Те знаят, че един авторитарен режим не се задоволява само с това да си присвои цялата държавна власт и да разруши политическата система. Подобни режими искат много повече - опитват се да овладеят човешката душа и да натрапят на обществото своите отровни и измамни ценности. Създават система на неправди и безогледност, изискват абсолютно послушание и почти религиозно благоговение пред своя политически водач.   В социалните медии - единственото място, където турските граждани могат да изразяват публично мненията си - дебатът всъщност изобщо не е за осакатеното черно кученце, а за това как да бъдат съхранени разумът и хуманистките ценности на страната, така че хората да не бъдат превръщани в послушни поданици.   \"Надеждата е онова, което ни изтощава, а не болката\", бях написала веднъж в една публикация. Това изречение сега отново се разпространява в социалните медии. Защото хората очакват с надежда изхода от изборите на 24 юни. Фактът, че те успяха да съхранят своята надежда, макар и отлично да знаят, че и тези избори ще бъдат манипулирани, се дължи на ентусиазма и страстта, с които опозицията този път се опитва да удари по масата. С обединени сили срещу режима   Кандидатът на социалдемократите Мухарем Индже води с истински плам своите предизборните изяви; лидерката на националистите Мерал Акшенер предизвиква Ердоган с огнените си речи, а кандидатът на прокюрдската Демократична партия на народите (ДПН) Селяхатин Демирташ се бори от затвора, където го държат като политически заложник от вече 20 месеца насам. Дори и консервативната ислямистка Партия на добродетелта се обявява против някои несправедливости. Откакто тези партии обединиха силите си срещу Ердоган, те поведоха битката със зъби и нокти. Посланието им е ясно: страната няма бъдеще, ако тези избори срещу едноличния режим на Ердоган бъдат загубени.     А турските избиратели в момента са принудени да понасят и цялата политическа помия, с която ги заливат. Появи се например едно видео от среща на Ердоган със съпартийци, на която той открито ги зове да манипулират изборните резултати; както и информации, че емисари на правителството обикалят с автомати в ръце из кюрдските региони, за да склоняват избирателите да гласуват за Ердоган.   \"Изборите на 24 юни със сигурност ще бъдат манипулирани\", твърди Едже Темелкуран   Правителството упорито отрича да има нещо общо с опитите за сплашване на избиратели, с разпространяването на фалшиви новини от послушните медии, с нападенията над кюрдски политици. Опозицията обаче няма намерение да играе по свирката на Ердоган, макар и да знае, че тъкмо той поръчва музиката. За първи път от последните вече близо 20 години насам се появи усещането, че този път оркестърът може и да не го послуша. Поведението на Ердоган става все по-колебливо - откакто му се налага да отбива ударите на опозицията, турският президент говори по-смутено и объркано от когато и да било.   Достойно е за пример   В днешна Турция хората са твърдо решени да съхранят разума, радостта и нормалността - както в личния си живот, така и в живота на обществото. Затова ви моля, замислете се за миг и оценете по достойнство съпротивата на хората, които се борят срещу натрапеното им безумие. Тяхната издръжливост и неотстъпчивост в битката за демокрация би трябвало да вдъхновят всички западни народи, които сравнително отскоро се сблъскаха с абсурдите на десния популизъм, а вече показват признаци на умора и обърканост.   Ако пък съвсем не можете да си представите как се чувстват днес турците, за момент си помислете какво щеше да е, ако ви се беше наложило 16 години да живеете под управлението на Доналд Тръмп, Борис Джонсън или на политици от \"Алтернатива за Германия\", които да владеят и трите власти в държавата. И добавете към това хилядите клонинги, нароили се около въпросните управници през всичките тези години. Тогава, може би, по-добре бихте разбрали какво означава да продължиш да се надяваш и да съхраняваш човешкото у себе си.   *Едже Темелкуран е турска журналистка и писателка. След критики срещу президента Ердоган бива уволнена и принудена да напусне страната. Написала е редица книги, сред които: \"Еуфория и меланхолия: Турция в търсене на самата себе си\".", "date": "2018.06.22", "title": "Турция: между разума и безумието"}
{"url": "http://www.classa.bg/%D1%81%D0%B2%D1%8F%D1%82/item/383269-%D1%82%D0%BE%D0%B2%D0%B0-%D0%BC%D0%BE%D0%B6%D0%B5-%D0%B4%D0%B0-%D0%BF%D0%BE%D0%B4%D0%BF%D0%B0%D0%BB%D0%B8-%D1%86%D1%8F%D0%BB%D0%B0-%D0%B5%D0%B2%D1%80%D0%BE%D0%BF%D0%B0", "text": "От тясната си камбанария германският вътрешен министър Зеехофер води чисто пропагандна война. Той е полезният идиот, който обслужва антиевропейските интереси в САЩ и Русия. И без да ще,  може да подпали ЕС            Демонстративните битки, които германският вътрешен министър води по въпроса за бежанската политика, са чиста демагогия - включително и поради това, че до границите на Бавария достигат твърде малко бежанци. А фактът, че Зеехофер не познава или отрича съществуващите европейски правила не може да оправдае неговия политически амок. С това, че сега принуждава германската канцлерка трескаво да търси някакви привидни решения за Германия чрез спешни двустранни договорки, вместо да я подкрепи в усилията ѝ за европейско решение на проблема с мигрантите, той де факто вреди на цяла Европа. Но Зеехофер очевидно не се смущава от този факт. А не е изключено и да го смята за положителен страничен ефект.   Броят на пристигащите в Европа мигранти междувременно е направо незначителен в сравнение с онзи от апогея на бежанската криза през 2015 година. Дори спорът около бежанската политика беше поутихнал преди битката за надмощие в Берлин отново да го върне в дневния ред на Европа.   Настроенията в повечето европейски държави междувременно се промениха – на много места гледат на мигрантите като на нежелани пришълци, срещу които правителствата трябва да се борят с всички средства. А ширещият се национален егоизъм засега блокира всякакви европейски решения на проблема.   Пълна историческа амнезия   Младият австрийски канцлер Курц, който явно страда от пълна историческа амнезия, не може да заблуди никого със своята \"коалиция на желаещите\", състояща се от европейските популисти между Мюнхен, Виена и Рим, че тези страни преследват напълно различни интереси. Австрия не желае да приема обратно бежанците, връщани от границата с Бавария, а смята да ги отпраща към Италия. Правителството в Рим обаче също не желае тези хора и иска те да бъдат пренасочвани към останалите държави от общността. Там пък изобщо не са готови да ги приемат - знае се какво е отношението към квотите за бежанци. Ако сега не се намерят европейци, които да дадат добър пример за някакво справедливо решение на проблема, ще се стигне до сблъсък.   Засега в ЕС има консенсус единствено по въпроса за нуждата от по-надеждна защита на външните граници. Освен това Ангела Меркел и Еманюел Макрон се опитват да постигнат напредък по дълго отлагания въпрос за хармонизирането на различните законодателства за даване на политическо убежище. Напоследък на мода са и някои доста дръзки предложения за изграждането на големи приемни центрове извън Европа. Подобни идеи се въртят из главите на някои европейци от 15 години насам, но неизменно се проваляха поради това, че се оказваха нереализуеми.   Въпросната идея междувременно има и двама нови привърженици - президентите на Франция и Италия. Но къде да се изградят подобни бежански центрове - в беззаконна държава като Либия, в транзитен Нигер, или в политически нестабилния Тунис? А и кой да охранява тези центрове - Бундесверът или \"Сини каски\" на ООН?     Европейците искат да прехвърлят своята отговорност другиму – това е повече от ясно. Но как привържениците на подобни екстериториални бежански центрове си ги представят по-конкретно: като заточение на лагерни острови, каквито има в Австралия, или като арест в клетки - като по границата на САЩ с Мексико? Ако ЕС също се готви да тръгва по този нов път на нехуманността, е редно да го заяви ясно и открито.   Европа има по-съществени проблеми   Бежанската политика действа на ЕС като киселина, която го разяжда отвътре. Почти никой вече не смее да предложи на своите сънародници идеи за разумни и хуманни решения. Новият испански премиер е едно от малкото изключения. Но вместо да се раздират от спорове по бежанския въпрос, европейците би трябвало да се посветят на заплахите, свързани с Тръмп и неговите търговски войни, би трябвало да изработят своя нова политика за сигурност, да решават проблемите с Китай и с Путин, с войните в Йемен и Сирия. Наместо това са изоставили инициативата в ръцете на креслива орда от популисти, подтиквани от Вашингтон, с което на практика извършват предателство спрямо устоите на Европа, нейните либерални ценности и западния обществен ред.   Ако битката за надмощие в Берлин доведе до смяна на правителството, това ще бъде лошо и за Европа. Никак няма да е добре, ако точно сега загубим най-опитния правителствен ръководител в целия ЕС. А Хорст Зеехофер, който доскоро беше незначителен местен велможа от Бавария, би изиграл ролята на полезния идиот, обслужващ интересите на всички антиевропейци в САЩ и Русия. Но от неговата тясна камбанария той едва ли може и иска да погледне толкова надалеч.", "date": "2018.06.22", "title": "Това може да подпали цяла Европа"}
{"url": "http://www.classa.bg/%D1%81%D0%B2%D1%8F%D1%82/item/383270-%D0%B1%D0%B5%D0%B7-%D0%B2%D0%BE%D0%B4%D0%B0-%D0%BD%D0%B0%D0%B9-%D1%82%D0%B5%D0%B6%D0%BA%D0%B0%D1%82%D0%B0-%D0%BA%D1%80%D0%B8%D0%B7%D0%B0-%D0%B2-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%BD%D0%B0-%D0%B8%D0%BD%D0%B4%D0%B8%D1%8F", "text": "Индия преживява най-тежката водна криза в своята история. Почти половината от населението, а това са над 600 милиона души, изпитват недостиг на вода. Това поражда разправии при разпределението  на ценния ресурс.             Според един правителствен доклад, само след две години над 20 големи града в страната няма да разполагат с достъп до подпочвени води. През 2030 година потребностите от вода в Индия ще бъдат два пъти по-големи от наличните водни ресурси. В Делхи например има квартали, които изобщо не са свързани със системата за централно водоснабдяване.   Проблемите си личат още отсега. Жителите на бедняшкото гето Кузумпур Пахари в покрайнините на Делхи с нетърпение очакват цистерната с питейна вода. В тази част на града къщите нямат нито течаща вода, нито канализация. Хората, които живеят тук, получават питейна вода само по един път в седмицата. Затова често се стига до разправии между тях, казва Вияй Кумар. Той е отговорник на квартала за справедливото разпределяне на скъпоценната вода. „Всеки иска да се вреди пръв. Но мен ме слушат. А когато не слушат, ги заплашвам, че ще затворя кранчето с водата и веднага настава спокойствие\", казва той.   Индия през 21-и век   Всъщност цистерната с водата е трябвало да дойде един ден по-рано. И който не се е запасил предварително, остава буквално на сухо. „От вчера сутринта чакаме цистерната и висим на опашката с нашите бидони. Сама няма да успея да ги занеса у дома. Децата ще трябва да ми помогнат. Добре е, че сега са във ваканция, защото иначе се налага да ги взимам от училище, когато пристигне цистерната. Закъде без питейна вода?\", пита една възрастна жена. Недалеч от бедняшкото гето са разположени по-заможните квартали на Делхи, в които живеят богатите хора. В техните луксозни бани водата тече постоянно. Там хората имат и достатъчно пари да си купуват бутилирана вода. А жителите на Кузумпур Пахари нямат дори тоалетни. Една жена се оплаква: „За нас направиха външни тоалетни със септична яма, но те се намират твърде далеч от домовете ни. Как тогава да пусна дъщерите си дотам сами? Рано сутринта ние, жените се събираме заедно и ходим по нужда в храстите. И – после чак късно вечерта\", казва тя. Огромен недостиг на вода   Положението в провинцията е още по-трагично. Водата е оскъдна. Понастоящем Индия страда от най-голямата водна криза в историята си. Според правителствен доклад, почти половината от индийското население, или около 600 милиона души, страдат от недостиг на вода. Само след две години над 20 големи града в страната няма да разполагат с подпочвени води, се казва още в публикувания наскоро доклад. Още през 2030 година се очаква, че около 40 процента от индийското население няма да имат достъп до питейна вода.   Вода - по един път седмично   Една от причините за това състояние е лошото управление на водните ресурси. Индия обаче спада и към държавите, които са най-тежко засегнати от климатичните промени. Валежите през дъждовния период намаляват драстично. Затова намаляват и водните запаси на страната. Столицата Делхи с нейните 16 милиона жители е зависима например от доставки на вода от съседните федерални щати. Те самите обаче също изпитват недостиг на вода и се чувстват ощетени. Това ги кара да поставят въпроса за разпределението на питейната вода все по-остро.", "date": "2018.06.22", "title": "Без вода: най-тежката криза в историята на Индия"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383262-%D0%B4%D0%B5%D1%81%D0%B8-%D1%81%D0%BB%D0%B0%D0%B2%D0%B0-%D0%B5-%D0%BD%D0%B5%D1%83%D0%B7%D0%BD%D0%B0%D0%B2%D0%B0%D0%B5%D0%BC%D0%B0", "text": "Деси Слава се завърна на сцената. Само преди няколко дни поп фолк изпълнителката съобщи, че прекратява майчинството и се завръща на сцената. Едва 6 месеца след раждането на малкия Борис Деси реши отново да започне да пее. „Липсвам ли ви вече ..... защото вие на мен да...\", написа тя в социалните мрежа. Най-доволни от решението на поп фолк изпълнителката останаха нейните фенове. Те окуражиха певицата. Според феновете не е важен външният вид, а гласовите възможности, а Деси не веднъж е доказвала, че има такива. „Ти си една необикновена певица!      Имаш ангелски глас, красавице\", „Ти си една от малкото, които заслужават наистина уважението и обичта на публиката\", „Няма друга като теб! Чакаме с нетърпение хита на лято 2018\", „Друга като теб няма, Деска!!! Обичаме те!!!\", „Крайно време беше да се завърнеш, няма значение как изглеждаш, важен е гласът\", бяха само малка част от коментарите към снимка, с която Деси съобщи, че се завръща на сцената.      Първото участие на певицата след раждането беше вчера в София. Днес поп фолк изпълнителката продължава да радва своите фенове от столицата. Това, което изуми всички почитатели на Деси беше нейната перфектна фигура. Дълго време поп фолк певицата се бореше с излишните килограми и дори се твърдеше, че е изпаднала в тежка депресия, защото не може да отслабне.    За 6 месеца обаче, може да се каже, че Деси е постигнала истинско чудо и изглежда зашеметяващо. С гръм и трясък поп фолк изпълнителката се завърна на сцената и остави всички без думи. Някои дори не успяха да я познаят и се зачудиха това наистина ли е Деси Слава. Цяла вечер комплиментите не спираха да валят. Такива поп фолк изпълнителката получи не само докато беше на сцената, но и в социалната мрежа.", "date": "2018.06.22", "title": "Деси Слава е неузнаваема!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383263-%D0%B1%D1%83%D0%BC-%D0%BD%D0%B0-%D1%81%D0%B2%D0%B0%D0%BB%D0%BA%D0%B8%D1%82%D0%B5-%D0%B8-%D1%81%D0%B5%D0%BA%D1%81-%D1%82%D1%83%D1%80%D0%B8%D0%B7%D0%BC%D0%B0", "text": "Световното първенство по футбол в Русия може да се похвали с върхови постижения по отношение на свалките и секс туризма, пише \"Ведомости\".   Изданието цитира данни от приложението за запознанства с цел неангажиращ секс \"Тиндър\", което бе силно използвано от фенове и спортисти и на Олимпиадата в Пьонг Чанг по-рано тази година. Данните сочат, че трафикът е скочил 11 пъти (!) в сравнение с посещаемостта по време на Игрите в Южна Корея.     Оказва се, че предупрежденията към руските девойки да не правят секс с чужденци по време на Мондиала не са никак случайни. Оказва се, че секс туризмът върви ръка за ръка с футбола по думите на аржентинския фен Агустин пред \"Метро\".   \"Да, тук сме, за да гледаме мачовете, но защо да не намерим любовта. Не знаехме какво да правим по време на мачовете и решихме да опознаем местните момичета. Знаете ли как наричаме фен зоната в Москва? Флирт зона! Събаме се и купонът започва. Конкуренцията сред нас, чужденците, е жестока, защото не всяко руско момиче говори испански или английски\", оплака се аржентинецът.   Разказът продължава с 25-годишната рускиня Мария, която открито заявява, че е чакала Мондиала заради срещите с чужденци.   \"Говоря добре англиски, а приятелката ми Люба знае три езика. Имаме по две-три срещи на седмица. Знаем, че няма да срещнем любовта, защото момчетата ще се върнат в страните си, а ние ще останем тук, когато Световното свърши. Идеята ни е да променим имиджа на руските момичета. Хората мислят, че сме провокативно облечени и готови да спим с всеки непознат, но не е така\", коментира рускинята.   Припомняме, че преди старта на турнира от Аржентинската футболна федерация  , а след избухналия скандал, обявиха написаното като грешка.  Междувременно в социалните мрежи се появи видео, в което бразилски фен се забавлява с руско момиче в местно нощно заведение.", "date": "2018.06.22", "title": "Бум на свалките и секс туризма"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383264-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-22-%D1%8E%D0%BD%D0%B8", "text": "ОВЕН ( 21 март - 20 април ) Живейте в настоящето, но винаги мислете за бъдещето. Тази проста истина, ще спомогне за нормализирането, както на вътрешното ви състояние, така и за планирането на куп дела. Ако имате желана цел, така бързо ще стане реалност. Основното нещо е, да не се отклонявате от пътя. Лесно ще решите финансовите проблеми, ако се акцентирате върху тях. ТЕЛЕЦ ( 21 април - 21 май )  Ще е добре, да поработите над себе си. Всички планирани дела, трябва да са с приоритет, особено ако финансовото ви положение зависи от тях. Фокусирайте се върху личната сфера, която от дълго време се нуждае от обновяване. Необвързаните, ще имат късмет в любовта, възможна е неочаквана и съдбоносна среща. Бъдете внимателни на пътя! БЛИЗНАЦИ ( 22 май - 21 Юни ) Очакват ви много спешни дела, но те трябва да бъдат съчетани с духовно развитие. Дори и дребните неща, ще станат важни, помислете за това. Романтичните срещи и връзките настрани, няма да дадат този букет от страсти, за който мечтаете. Възможна е носталгия за човек, с когото отдавна не сте общували. Укрепете здравето си със слънчеви бани.   РАК ( 22 юни - 23 юли ) Ще трябва сами да се измъквате от ситуации, които ще се развият във финансовата сфера. Няма на кой да разчитате за помощ, затова бъдете смели. В работата, няма да имате недостиг на упоритост и тактика. Обсебващи идеи и тъжни мисли, очакват семейните. Опитайте се, да се разсеете от тях, занимавайки се с любимото си хоби или пътуване. ЛЪВ ( 24 юли - 23 август ) Възможен в успех по въпроси, свързани с недвижими имоти и финанси. Основното е, да не се подавате на стереотипите, които сте създали. По-малко капризи и претенции, особено към хора, от които зависи съдбата ви. Може да подобрите уменията си, като изграждате и поправяте. Имате всички шансове, да разнообразите живота си. ДЕВА ( 24-ти август - 23 септември ) Ще се къпете в любовта, не само на избраника си, но и на близките роднини. Такава топла атмосфера, ще ви помогне да реализирате вашите планове. Пътуването с кола или морски транспорт, ще се развие удачно. Има възможност за напредък в кариера. Особено, ако сте получи наскоро специално образование. ВЕЗНИ( 24 септември - 23 октомври) Препоръчително е да прилагате на практика знанията, които сте получили в училище. Въпреки факта, че времето не стои на едно място, много моменти ще бъдат актуални. Очакват се внезапни печалби, нови срещи и бизнес партньорства. Ако имате собствен бизнес, тук определено ще имате късмет. От любовни приключения, се откажете.   СКОРПИОН ( 24 октомври - 22 Ноември ) Очаква ви интересен ден. Може да поработите плодотворно или да си починете великолепно. Назначете срещи с приятели, отидете на екскурзия сред природата и всичко ще се развива добре. Договорите и бизнес споразуменията, ще се провеждат на най-високо ниво. Не трябва да се притеснявате за пари, защото ще имате достатъчно.   СТРЕЛЕЦ ( 23 Ноември - 21 Декември ) Приемайте всички житейски ситуации, с чувство за хумор. Дори и да срещнете на пътя си недоброжелатели и конкуренти, смело им се усмихнете в лицето. Нови проекти, особено творчески, може да се реализират по-късно вечерта. Въпреки, че без подкрепата на влиятелни хора, няма да минете. Възможна е лека простуда или синузит. КОЗИРОГ (22 Декември - 20 януари ) Очакват ви много добри новини. Но резките промени в настроението, могат да развалят отличната картина на деня. Контролирайте поведението, думите и чувствата си. По отношение на здравето, физическата ситуация е стабилна, но трябва да спазвате стриктно диета. Особено ако имате гастрит или язва. Без хамбургери и мазнини!  ВОДОЛЕЙ ( 21 януари -  19  февруари ) Не ви очакват ярки промени в живота, но и спокойно няма да мине този ден. За себе си ще напомнят не само стари проблеми в работата, но и бивши любими. Някои от тях, ще ви измъчват с обаждания, само за да унищожат новите ви безоблачни отношения. Ще се нуждаете от спартанско спокойствие.   РИБИ ( 20 февруари - 20 март ) Трябва да гледате напред с надежда, дори ако настроението ви е на нулата. Всички лоши неща ще преминат, но нервната система не се възстановява бързо, помислете за това. Финансовите операции днес, първоначално са обречени на неуспех, така че е по-добре да се откажете от тях. Икономисвайте, пресмятайте всичко и така ще имате пари.", "date": "2018.06.22", "title": "Дневен хороскоп 22 юни"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383265-%D0%B1%D1%81%D0%BF-%D0%BF%D0%BE%D0%BC%D0%B0%D0%B3%D0%B0-%D0%BD%D0%B0-%D0%B1%D0%BE%D1%80%D0%B8%D1%81%D0%BE%D0%B2-%D0%B1%D0%B5%D0%B7-%D0%B4%D0%B0-%D0%B8%D1%81%D0%BA%D0%B0", "text": "От такава опозиция като БСП, която не смее да зададе истински важните въпроси, ГЕРБ само печели. Да си я бяха поръчали, едва ли щяха да им я произведат толкова удобна             БСП внесе втория вот на недоверие срещу правителството на ГЕРБ и \"Обединени патриоти\". Дебатите и гласуването ще са следващата седмица, но заглавието е ясно отсега: \"Правителството на Борисов оцеля. Вотът на БСП не мина\". Този инструмент на парламентарната демокрация никога не е бил използван за сваляне на правителства - успешен вот на недоверие досега няма. Смисълът от упражнението е опозицията да привлече внимание върху наболял проблем, да посочи грешките на управляващите и да предложи своите работещи решения. Но и това няма да се случи, защото БСП внесе вота с двайсетина страници констатации колко зле е положението, но без никакъв опит за анализ и търсене на причините и без никакъв намек да имат идея как държавата да излезе от този \"батак\". Това е все едно да призовеш някого на дуел, а да си забравил оръжието си вкъщи.   Особеното в случая с БСП е, че те изреждат реални факти - МВР наистина записва провал след провал, кой от кой по-зрелищен. Усещането за всекидневна сигурност наистина е ниско, каквото е, впрочем, от десетилетия насам. Социалистите обаче не смеят да стигнат до същината на проблема - МВР и ДАНС са наследници на тромави системи от социализма, често \"пробити\" от бившата Държавна сигурност и от организираната престъпност. И харчещи огромен публичен ресурс. И управляващи, и опозиция се страхуват от радикална реформа на сектора, а това гарантира преживяването на системата, която продължава да яде, но без да лови мишки. Така ще станем свидетели на ожесточена размяна на празни приказки, а накрая ГЕРБ ще констатират: \"Да, имаме проблем, но вие не сте никаква алтернатива\". И ще бъдат прави.   \"Това правителство не се справя със своето основно задължение\"   Вотът на недоверие на БСП е за \"провал в сектора на сигурността\". В мотивите като кръпки са добавени и кратки пасажи за отбраната и финансовата сигурност, но основната критика е срещу МВР. Социалистите изреждат заглавия от последните месеци - за обезглавен мъж, за ученици, пребили шофьор на автобус, за мъж, залостен при животните си, за грабежи и убийства. Картината никак не е приятна. \"Гвоздеите\" в програмата на МВР: бягството на въоръжените затворници и проваленото издирване, завършило с улична престрелка; широко отворените врати на летище София при пристигнал полет заради изчезването на цялата смяна гранични полицаи; както и две показни убийства - на висш данъчен и на едър бизнесмен, близък до управляващата партия. Проблемите изобщо не са за подценяване.   „Мотивите за вота черпим от българската Конституция, която казва, че Министерският съвет е длъжен да осигури обществения ред и националната сигурност в България. Очевидно е, че това правителство не се справя със своето основно задължение\", каза говорителката на парламентарната група на БСП Елена Йончева. И затова социалистите искат оставката на правителството - напълно легитимно за една опозиция.   ГЕРБ и \"Обединени патриоти\" имат над половината места в парламента. \"Воля\" на Веселин Марешки даде знак, че не гледа сериозно на усилието на БСП. Както и да се държи ДПС, напрежение в този мач няма. Но социалистите не се опитват дори да придадат смисъл на един дебат за престъпността.     Защо БСП се държи така?   Вътрешната опозиция в партията неведнъж е обвинявала лидерката Корнелия Нинова, че с действията си помага на Борисов. Доказателства за някаква конкретна връзка няма, но това не успява да разсее подозренията. В последните седмици БСП предложи парламентът да работи и през август, депутатите да си намалят заплатите, да не се приема веднага споразумението за името на Македония и, разбира се, България да наложи вето на санкциите срещу Русия заради анексирането на Крим. Нинова отдаде почит на предводителя на комунистическия терор в края на 1940-те години Георги Димитров и обяви делото му за \"незаличимо\", а нейна депутатка уверяваше от телевизионния екран как в Европа \"взимат децата от нормални семейства и ги дават на гей двойки\". Коя от тези теми може по някакъв начин да притисне управляващите, да впечатли избирателите и да създаде усещането за реална алтернатива? Никоя. Така истински дебат за състоянието на МВР няма да има. Защо тази структура ще похарчи през 2018 година 1,161 милиарда лева за заплати? Защо сумата расте непрекъснато, без да растат резултатите? Защо хем няма съкращения, хем не стигат полицаите? Защо управляващите разрешиха на общините да си създават свои полиции и да наемат частни охранителни фирми за опазване на обществения ред, а в същото време парите за МВР не намаляват? Докога системата ще е на доизживяване и кога окончателно ще рухне? Това са важните въпроси, които БСП не смее да зададе. Защото току-виж някой им припомнил как преди пет години избраха Делян Пеевски за председател на ДАНС. От такава неможеща и страхлива опозиция ГЕРБ само печели. Да си я бяха поръчали, едва ли щяха да им я произведат толкова удобна.", "date": "2018.06.22", "title": "БСП помага на Борисов. Без да иска?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383261-%D0%BE%D1%82-%D0%B2%D0%B8%D0%BB%D0%B0%D1%82%D0%B0-%D0%BD%D0%B0-%D1%85%D1%8E-%D1%85%D0%B5%D1%84%D0%BD%D1%8A%D1%80", "text": "Обкръжен от многобройни хубавици всеки ден от сутрин до мрак, Хю Хефнър прекара голяма част от живота си в прословутата си вила със своите \"зайчета\", пишат американски медии.      Мина по-малко от година, откакто издателят почина на 92-годишна възраст, а вече \"зайчетата\" решиха да проговорят за мрачната страна на живота с него в документален филм, който се снима в момента.      \"Някои девойки се престрашиха да разкажат лоши неща за него. Чувала съм, че много от девойките са били с него в малката стая. Там държеше момичета в тази стая, където трябваше да чакат своя ред за секс.      За мой късмет успях да избегна това,\" казва навремешното \"зайче\" Карла Хоу. Още след смъртта на Хефнър, за тъмните му страни първа проговори Холи Медисън, която живяла във вилата му седем години. \"Преструвах се, че животът ми е съвършен, но бях ужасно нещастна.      Вики водеше множество жени в леглото му с единствената цел да не се налага тя да бъде с него,\" пише Холи в своята автобиография. \"За да преживея нощта с него, трябваше да бъда пияна и дрогирана.      Не можех да го избегна и затова единствения начин беше това,\", признава и Кандра, която напуснала вилата през 2009 г. За филма, макар и документален, се търси актьор, който да изиграе Хю Хефнър. Говори се, че това ще бъде Джаред Лето.", "date": "2018.06.22", "title": "От вилата на Хю Хефнър:"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383260-%D0%BE%D0%B1%D0%B8%D0%B4%D0%B0-%D0%B7%D0%B0-%D0%BC%D0%B8%D0%BB%D0%B8%D0%BE%D0%BD%D0%B8-%D0%B6%D0%B5%D0%BD%D0%B8", "text": "Верига за бързо хранене предизвика нечуван скандал с офертата си към руските девойки. След като преди началото на Мондиала те бяха посъветвани да не правят секс с чужди фенове, за да не отглеждат после сами децата си, сега им предложиха да го направят с футболна звезда.     Офертата идва от руския офис на компания за бързо хранене, която пусна предложението в социалните мрежи - 3 милиона рубли (около 50 хиляди долара) и доживотна консумация на храна от веригата, ако се докаже, че печелившите носят дете на играч, участвал на Мондиала.   Рекламата бе приета за обидна от феминистки организации не само в Русия, а и в целия свят, като от компанията оттеглиха предложението и се извиниха.  ", "date": "2018.06.22", "title": "Обида за милиони жени!"}
