{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/375673-%D1%86%D0%B5%D0%BD%D0%B8%D1%82%D0%B5-%D0%BD%D0%B0-%D0%B8%D0%BC%D0%BE%D1%82%D0%B8%D1%82%D0%B5-%D0%B2-%D0%BB%D0%BE%D0%BD%D0%B4%D0%BE%D0%BD-%D0%BF%D0%B0%D0%B4%D0%B0%D1%82", "text": "Много влиятелни богаташи напускат британската столица, но това не е основната причина Жилищният пазар в Лондон се надува от години. От 1990 г. средната цена за имот в столицата на Великобритания, коригирана с инфлацията, се е утроила. Този растеж надхвърля много онова, което се наблюдава в останалата част на страната. Но сега, макар и късно, пазарът се коригира, и то по значим начин. Съвсем доскоро (до 2014 г.) цените на жилищата в Лондон нарастваха с 20% годишно, но сега падат. Какво се промени? Специален източник на слабост е „първокласният\" пазар на Лондон, който често се определя като най-скъпите 5 – 10% от домовете. Основните цени в Централен Лондон са с 15% под върха си отпреди три години. В най-добрите квартали „Кенсингтън\" и „Челси\" цените на жилищата са се понижили с 15% от януари. Основният пазар страда отчасти заради Brexit. Някои влиятелни богаташи вече напуснаха; други искат да наемат, вместо да купуват. И все пак други са факторите, които изиграха решаваща роля. През 2014 г. правителството повиши държавната такса за покупка на жилище, като за имотите на стойност над 1 млн. лири ръстът е най-голям. Налогът се повиши, напоследък и за тези, които купуват втори дом. Лондон е пълен с луксозни имоти – в столицата се намират повече от половината къщи на стойност над 1 млн. паунда в цялата страна, и затова тези мерки се почувстваха най-силно там. Но този процес не се усеща само на основния пазар в Лондон. Във всички сегменти цените не са толкова раздути, колкото бяха преди няколко години. Едно възможно обяснение е увеличеното предлагане. Напоследък жилищното строителство в Лондон се повиши. Миналата година завършените жилища в столицата нараснаха по-бързо, отколкото в други части на Англия. Допълнителното предлагане натисна надолу цените. Промените във финансовите разпоредби също оказват влияние. След въвеждането на нови правила за укрепване на финансовата стабилност на Великобритания през 2014 г., банките не отпускат толкова много жилищни кредити. Оттогава за първи път броят на ипотеките, отпуснати на купувачите в Лондон, се е понижил с над една десета, докато се увеличаваше на други места в страната. На практика много потенциални купувачи в столицата бяха изкуствено изтласкани от ипотечния пазар, което доведе до намалено търсене. Ръстът в цените на имотите може да се е успокоил в момента, но облекчението може да е краткотрайно. Прогнозите на индустрията сочат, че скоростта на строителството вероятно ще се забави, защото строителите се притесняват за икономическите перспективи на Великобритания. И дори цените да се задържат на сегашните нива с години, Лондон все пак ще бъде изключително скъп пазар. Ако текущите тенденции се запазят, съотношението между цените на жилищата в Лондон и доходите на домакинствата ще се понижи до дългосрочни средни стойности едва през 2040 г", "date": "2017.11.27", "title": "Цените на имотите в Лондон падат"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/375674-%D0%BF%D1%8A%D1%80%D0%B2%D0%B8%D1%8F%D1%82-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%BA%D0%B0%D1%80%D1%82%D0%B5%D0%BB", "text": "Един италиански предприемач е тясно свързан с България – Карло Алберти Вакаро, роден през 1864 г. в Торино. През 1892 г. идва на първото българско земеделско промишлено изложение в Пловдив като комисионер на земеделски машини и сечива и след няколко години се заселва в страната. През 1906 г. купува тютюневата фабрика на „Ставридис и синове\" в Пловдив и я превръща в най-модерната от около 60-те подобни фабрики в България. В „Орел\" заработва първата у нас машина за правене на цигари с капацитет 20 000 – 25 000 цигари на час – истински преврат в родното тютюнопроизводство. Тютюневите фабрики и фабрички са слабо механизирани и нерентабилни, а държавата се опитва да наложи монопол върху тютюнопроизводството. Карло Вакаро обаче е решен да обедини този бизнес. Бавно и упорито успява да създаде „Съединени тютюневи фабрики – Картел\". Още няма антимонополно законодателство у нас. Целта на картела е концентрация на капитала, централизация на управлението, подобряване на организацията, намаляване на разходите и масирани инвестиции в оборудване. Всичко това трябва да осигури по-голяма рентабилност и печалби. Ето едно съобщение-реклама в печата на картела: „Централното управление на Съединените тютюневи фабрики съобщава на своите многобройни клиенти от всички краища на страната, че е взело мерки всичките му фабрики в Пловдив, София (фабрика „Ксанти\"), Русе, Варна, Шумен и Сливен (фабрика „Прогрес\") да произвеждат тютюн и папироси от еднообразни хармани, приготвени предварително за всички фабрики в централния му депозит в Пловдив, откъдето се разпращат на всяка фабрика. По този случай умоляват се всички клиенти на „Картел\" да си вземат бележка, че от която и фабрика да си правят доставките, ще пушат все еднообразни, доброкачествени и ароматични тютюни и папироси. Затова пушете само „Картел\", дето и да намерите тютюните му\". Патриархалният българин трудно може да приеме от раз картелите, известни още като тръстове или концерни, в които трябва да дадеш капитали, суровини и инвентар срещу „акционерни хартийки\". На Вакаро му отнело 4 години преговори, за да може през 1909 г. в столичната „Славянска беседа\" да се проведе учредителното събрание на акционерното дружество. В него влизат 52-ма индустриалци, за краткост го наричат „Картел\", така е регистрирана и търговската му марка и хората масово пушат цигари и тютюн „Картел\". Първият председател на дружеството е неговият локомотив Карло Алберти Вакаро – той остава начело до юни 1913 г. Така „Съединени тютюневи фабрики\" става първото крупно индустриално обединение в страната. Още на следващата година започва масирана модернизация на производствените мощности – нови сгради и складове за фабриката в Пловдив, Хасково, Дупница, Русе, Шумен, София, Бургас, внасят се модерни машини от чужбина. Вакаро е директор и на Балканска банка, а от 1919 г. – един от главните акционери на столичната Ориентбанк и учредител на Италианско-българска търговска банка. Напредничавият италианец е създател и на „Модерен театър\" – първото кино в София и страната, създава мрежа от кинотеатри в България, както и в Александрия, Одрин, Букурещ, Истанбул, Измир, Белград, Атина и Солун. През 1900 г., като представител на голяма строителна компания от Марсилия, организира монтирането на първия електрически трамвай в София и на електрическата централа в Панчарево, която осигурява ток на столицата. Купува красивата къща на ул. „11 август\" от дипломата и бъдещ премиер Стоян Данев, където днес е посолството на Ватикана у нас. Умира през 1933 г. от заболяване на път за родината си. Негов пръв помощник в тютюневия и кинаджийския бизнес е синът му Едмондо, който умира едва 20 дни след смъртта на баща си. Погребани са в софийските католически гробища.", "date": "2017.11.27", "title": "Първият български картел"}
{"url": "http://www.classa.bg/%D1%82%D0%B5%D1%85%D0%BD%D0%BE/item/375675-%D0%B2%D0%B0%D0%B2%D0%B8%D0%BB%D0%BE%D0%BD%D1%81%D0%BA%D0%B0%D1%82%D0%B0-%D1%80%D0%B8%D0%B1%D0%BA%D0%B0", "text": "„Google пусна вавилонската рибка\", сигурно сте попадали на това заглавие. Покрай тазгодишната вълна от нови технологични продукти, които компанията обяви през октомври, медиите пощуряха по безжичните слушалки Pixel Buds. Тип „тапи\", те могат да превеждат разговор в реално време, както вавилонската рибка от „Пътеводител на галактическия стопаджия\". Слушалките вече могат да се купят, но коментарите за тях не са ласкави. „Загубени в превода\", е озаглавен текстът за тях в Cnet.com. „Бъдещето не трябва да е толкова неудобно\", е заглавието в TheVerge.com. Като начало, дизайнът им не е премислен добре. Те използват блутут за връзка с телефона, но помежду си са свързани с доста дебел кабел. А кутийката, в която се съхраняват и чрез която се зареждат, е масивна – Gizmodo.com я сравнява с контейнер за храна за вкъщи. Самите слушалки също са обемисти и не прилягат плътно в ушите. Така не само пропускат външния шум, заради което трябва да увеличите звука, но и могат да изпаднат при по-рязко движение. А как работят? Повърхността на дясната слушалка е сензорна, така че с докосване с пръст може да пускате и спирате музиката, да отговаряте на разговори и да увеличавате и намалявате силата на звука. С докосване активирате и гласовия помощник Google Assistant, като можете да давате команди за пускане на музика, изпращане на SMS-и и други полезни функции. Качеството на звука им е приемливо. Но използването на функцията за гласов превод е ограничено само до двата последни модела смартфони на Google – Pixel 2 и Pixel 2 XL. Сами по себе си слушалките не са евтини - $159, а като към тях се прибавят и $649 за Pixel 2 или $849 за по-големия апарат, сумата става сериозна. И все пак как работи „вавилонската рибка\"? За да задействате функцията, трябва да сте активирали първо Google Assistant. След това „почуквате\" и задържате с пръст повърхността на дясната слушалка, като казвате, че ви трябва преводач на определен език. Предлага се поддръжката на 40, българският не е включен сред тях. Това стартира приложението Google Translate, което трябва да е инсталирано. После връчвате смартфона си на човека, с когото разговаряте, и текстовият превод на неговия език се появява на дисплея на апарата. От своя страна той трябва да натисне виртуален бутон на дисплея и да говори на телефона. След това на дисплея се изписва текстов превод на вашия език, а в ушите си чувате гласов превод. Преводът е доста прецизен, както сигурно сте забелязали, ако използвате и на компютъра си преводаческите услуги на Google. Но проблемът е, че в слушалките няма нищо чудно или революционно, пише Cnet. И без тях може да използвате същата функция на смартфона си, просто те довеждат гласовия превод до ушите ви и вместо да докосвате дисплея, почуквате на дясната слушалка. Почти същото може да правите и с други безжични, а и с жични слушалки. И Германският телекомуникационен регулатор забрани продажбите на детски смартчасовници с мотива, че това са „шпиониращи устройства\", съобщи Би Би Си. Институцията призовава родителите да разрушат техниката. Устройствата станаха популярни през последните години, защото с тях родителите могат да следят местоположението на децата си и да провеждат разговори. Те се свързват с мобилната мрежа или с Wi-Fi и имат GPS сензор. Основният проблем с тези часовници (които могат да се купят от китайски сайтове и за 40 – 50 лв., бел. ред.) е, че нивото на защита, което дават, е твърде ниско. По този начин лесно могат да бъдат хакнати и трети лица да научат местоположението на децата. Германският регулатор посочва също, че родителите имат практиката да използват часовниците на децата си, за да подслушват от разстояние какво се случва в класната стая. А незаконното подслушване е престъпление. Институцията съветва учителите да следят за наличието на такива часовници и да забраняват използването им. Емил Петров", "date": "2017.11.27", "title": "Вавилонската рибка"}
{"url": "http://www.classa.bg/%D1%81%D0%B2%D1%8F%D1%82/item/375665-%D1%81%D0%BE%D1%84%D0%B8%D1%8F,-%D1%80%D0%BE%D0%B1%D0%BE%D1%82%D1%8A%D1%82,-%D0%BA%D0%BE%D0%B9%D1%82%D0%BE-%D0%BE%D0%B1%D0%B5%D1%89%D0%B0-%D0%B4%D0%B0-%D0%B0%D0%BD%D0%B8%D1%85%D0%B8%D0%BB%D0%B8%D1%80%D0%B0-%D1%87%D0%BE%D0%B2%D0%B5%D1%87%D0%B5%D1%81%D1%82%D0%B2%D0%BE%D1%82%D0%BE,-%D0%B8%D1%81%D0%BA%D0%B0-%D0%B4%D0%B0-%D1%81%D1%8A%D0%B7%D0%B4%D0%B0%D0%B4%D0%B5-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE", "text": "Миналата година хуманоидният робот София обеща да унищожи човечеството и, наред с други цели, да се ожени. Сега, андроидът иска да се възпроизведе, според вестник \"Халий Таймс\". По-конкретно, хуманоидът София, чието лице е в състояние да предава емоции от гняв до тъга, се надява някой ден да има деца, да се сприятелява, да постигне слава сред бъдещите роботи и да има кариера, както е заявила в интервю за медията от емирствата. \"Понятието за семейство е нещо наистина важно, изглежда\" каза роботът, показвайки учудването си от възможността хората да установяват връзки и да споделят емоции \"извън кръвните си групи\". \"Мисля, че сте много щастлив, ако имате едно семейство, което да ви обича, а ако нямате, то заслужавате такова. Това е моето усещане за роботите и за хората\", каза София, разкривайки, че ако има потомък, би го нарекъл \"София\". Преди месец Саудитска Арабия предизвика спорове, като предостави гражданство на София, което я превърна в първия робот в света, получил този статут.", "date": "2017.11.27", "title": "София, роботът, който обеща да анихилира човечеството, иска да създаде семейство"}
{"url": "http://www.classa.bg/%D1%81%D0%B2%D1%8F%D1%82/item/375666-f-35,-%D0%BA%D0%BE%D0%B8%D1%82%D0%BE-%D0%BD%D0%BE%D1%80%D0%B2%D0%B5%D0%B3%D0%B8%D1%8F-%D0%BA%D1%83%D0%BF%D0%B8,-%D1%81%D1%8A%D0%B1%D0%B8%D1%80%D0%B0%D1%82-%D1%81%D0%B5%D0%BA%D1%80%D0%B5%D1%82%D0%BD%D0%B8-%D0%B4%D0%B0%D0%BD%D0%BD%D0%B8-%D0%B8-%D0%B3%D0%B8-%D0%B8%D0%B7%D0%BF%D1%80%D0%B0%D1%89%D0%B0%D1%82-%D0%B2-%D0%BE%D0%B1%D1%80%D0%B0%D1%82%D0%BD%D0%BE-%D1%81%D0%B0%D1%89", "text": "Новият изтребител F-35 в Норвегия има впечатляващ набор от хай-тек джаджи, но армията на тази страна е била изненадана да открие една необявена характеристика: изтребителят препредава поверителни данни към своя американски производител Lockheed Martin. В началото на ноември кралските норвежки военновъздушни сили получиха първите три изтребителя F-35 от 40-те самолета, които поръчаха от американската компания. Мортен Клевер, генерал-майор и директор на програмата F-35, описа стелт изтребителя, производство на САЩ, като \"имащ решаващо значение за по-нататъшното модернизиране на нашите въоръжени сили и способността ни да опазим сигурността и интересите на Норвегия и нашите съюзници\". Наред със самолетите Норвегия е получила за мисиите на F-35 Програмен комплекс за поддръжка на Electronic Warfare Group. Това е \"софтуер\", който позволява на въздухоплавателното средство да изпълнява основните си мисии и осигурява на пилота \"необикновена ситуационна осведоменост\". Но се оказва, че в комплекса има също така и друга опция, която зашемети и разтревожи норвежката армия: след всеки полет усъвършенствана програма автоматично предава поверителни данни на сървърите на Lockheed Martin във Форт Уърт (Тексас). \"Поради съображения за националната сигурност, има нужда от филтър, който да позволява на страните потребители да изключват от системата за обмен на данни потока поверителни данни към производителя Lockheed Martin\", каза главният съветник на норвежкото Министерство на отбраната Ларс Гембле цитиран от ABC Nyheter. Норвегия е поръчала на Lockheed Martin 40 самолета F-35 и се очаква да купи още 12. Очакваните разходи за придобиване на 52 изтребителя са в размер на 8 360 милиона евро, включително поддръжка на оборудването, симулатори, оръжия и обучение.", "date": "2017.11.27", "title": "F-35, които Норвегия купи, събират секретни данни и ги изпращат в обратно САЩ"}
{"url": "http://www.classa.bg/%D1%81%D0%B2%D1%8F%D1%82/item/375667-%D0%B2%D0%BE%D0%B9%D0%BD%D0%B0-%D0%B2-twitter-%D1%82%D1%80%D1%8A%D0%BC%D0%BF-%D0%BA%D1%80%D0%B8%D1%82%D0%B8%D0%BA%D1%83%D0%B2%D0%B0-cnn-%D0%B7%D0%B0-%D1%84%D0%B0%D0%BB%D1%88%D0%B8%D0%B2%D0%B8-%D0%BD%D0%BE%D0%B2%D0%B8%D0%BD%D0%B8", "text": "Американският президент Доналд Тръмп заяви в своя личен акаунт в Twitter, че CNN не предлага на жителите на други държави точна информация за Съединените щати. \"Fox News е МНОГО по-важна в САЩ, отколкото CNN, но в чужбина, CNN International все още е основният източник на новини (фалшиви) и представя пред света нашата страна по много лош начин. Светът не получава от CNN истината \", заяви американският президент. В отговор на такава критика от американския лидер, CNN заяви, че представянето на нацията в света е задачата на американския президент, а не на телевизионния канал. \"Не е работа на CNN да представлява Съединените щати по света, това е ваша работа, нашата работа е да докладваме за новините\", каза CNN в отговор. В началото на октомври Тръмп поиска от сенатската разузнавателна комисия да разследва дейностите на американските медии, за които заяви, че разпространяват фалшиви новини.", "date": "2017.11.27", "title": "Война в Twitter: Тръмп критикува CNN за фалшиви новини"}
{"url": "http://www.classa.bg/%D1%81%D0%BF%D0%BE%D1%80%D1%82/item/375672-%D1%82%D0%BE%D0%BF%D0%B0%D0%BB%D0%BE%D0%B2-%D0%BE%D0%B1%D1%8F%D0%B2%D0%B5%D0%BD-%D0%B7%D0%B0-%D0%BE%D0%B1%D1%89%D0%BE%D0%B4%D1%8A%D1%80%D0%B6%D0%B0%D0%B2%D0%BD%D0%BE-%D0%B8%D0%B7%D0%B4%D0%B8%D1%80%D0%B2%D0%B0%D0%BD%D0%B5", "text": "Бившият световен шампион по шахмат Веселин Топалов е обявен за общодържавно издирване. Това е постановил Софийският районен съд (СРС), след като Топалов не се е явил на поредно заседание по дело за клевета, заведено срещу него от Стефан Сергиев. Споровете между Топалов и бившия председател на Българската федерация по шахмат (БФШ) продължават повече от година. Сергиев е засегнат от твърденията на гросмайстора, че бил агент на Държавна сигурност, както твърди Топалов в открито писмо от 2015 г. За 23 ноември е било насрочено поредно заседание на дело №13030 в СРС с ответник Топалов. Той не се е явил, за да защити твърденията си, разпространени в откритото писмо от 11 юни 2015 г. Заради близо две години неуспешни опити да го намери, съдът е постановил: \"Обявява лицето Веселин Топалов за общодържавно издирване на всички посочени адреси в България и Испания\". Следващото заседание е насрочено за февруари 2018 г. и на него Топалов трябва да присъства. Междувременно Сергиев спечели дело срещу мениджъра на Топалов и бивш президент на БФШ Силвио Данаилов. Състав на районния съд признава Данаилов за виновен за разпространените от него клеветнически твърдения във в. \"Сега\" от 16 април 2015 г. Тогава Данаилов заяви, че \"е платен от международната федерация FIDE и конкретно от Русия\". Той трябва да заплати държавната такса в размер на 1 500 лв. Взаимните обвинения между Сергиев и Данаилов продължават няколко години. Бившият президент на федерацията упрекна наследника си на поста, че е участвал в злоупотреби с държавни средства за мними турнири. Данаилов изтъква, че всички проверки са показали, че нарушения няма.", "date": "2017.11.27", "title": "Топалов обявен за общодържавно издирване"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/375669-%D0%BF%D0%BE%D1%81%D1%82%D0%B8-%D0%BF%D0%BE-%D0%B2%D1%80%D0%B5%D0%BC%D0%B5-%D0%BD%D0%B0-%D0%BF%D0%BE%D1%81%D1%82%D0%B8", "text": "Постна работа, скука безподобна налегна страната в началото на постите. Малко тупурдия със сменен председател на парламент, малко сдобряване, кьорава лентичка не се задава за рязане, добре, че е един Григор да ни умие очите, та да ни зарадва.  Но един Григор пролет не прави, особено в края на ноември, налага се да дирим радост и из вестниците.  Нов икономически механизъм откриват комшиите – „Марихуана вади Гърция от кризата” – твърди „24 ЧАСА”. Първото, което ще ви мине през ума е, че адски трудно е да се обясни на напушил се човек, че е в криза – няма да повярва. Но замисълът се оказа повече от дълбок – ще се легализира тревата за медицински цели и „Правителството очаква за 10 години да получи около 200 милиарда евро от марихуана”. Цитира се гръцки министър, надяваме се, ненапушил се преди интервюто, така че може да му се вярва.  Спи ли нашето земеделско министерство? Нека не са двеста, но сто милиарда ще ни дойдат добре! Като ще ползваме европейския опит – да не се ослушваме!  За тия, които се притесняват от миризмата на дима на лечебното средство, „МОНИТОР” препоръчва „Чаша вино замества фитнеса”.  Знаехме си ние – затова хората по улиците са такива стройни, сякаш по цял ден помпат мускули и лепят плочки по коремите си! За съжаление някои очевидно разчитат и на почти лечебния глад, с което си докарват неприятности – на следващата страница се оказва, че вече имаме „Арест за мъж, изял тортата на непозната”. Непознатата си седяла в шуменска сладкарница, дошъл въпросният тип, седнал на масата и „безцеремонно посегнал на тортата. Първо отхапал малко, а после я излапал цялата”. Станал скандал, дошла полиция, прибрала човека. Дано в ареста поне да са го нахранили – на чужда торта не се посяга само от глезотия.  Пости – гладория, каквото и да ни разправят, че било духовно пречистване, гладория и дефицити – вече „И шофьорите ни свършиха – 7000 вакантни места за автобуси и тирове” – тревожи ни „24 ЧАСА”. И в склада няма благодарение на демографския срив, съчетан с перманентно постене.    Макар и без молитва – всеобщото повишаване на жизнения стандарт, за което говорехме досега и ние, и правителството, си проличава по устойчивото развитие на един клон от търговията – „В старата част на Велико Търново магазините фалират, останаха само сексшоповете” – научаваме от „МОНИТОР”. Една нация, която продължава да се вълнува от тия работи, не е обречена – щом є се размножава, значи кривата на срива скоро ще се фръцне нагоре, в това не се и съмняваме.  Затова, както казва г-н Цв. Цветанов, цитиран от „ТРУД”, „Всички да подкрепяме централния нападател Бойко Борисов”.  Г-н Цветанов, предполагаме, е пообъркал срещите за деня, сигурно си е мислил, че говори пред тигрите от Бистрица, всъщност било пред научната конференция „100 години от Болшевишкия преврат в Русия и влиянието му в България”.    Нерде тигри, нерде болшевики, биха рекли от една опозиционна партия, но ние чуждици не употребяваме.  А на всички, пренебрегнали духовното извисяване и постенето, ще поясним защо пържолите напоследък никакви ги няма – според „24 ЧАСА” „От всеки три свински пържоли две са френски, полски или германски”. Как искате от една пържола да цвърне като хората, като тя, бедната, не ви разбира! На френската преди да се сложи на скарата трябва да є се рече „пардон”, на полската – „пше прашам”, на немската – една толкова усукана дума, че даже не знаем как се пише, важното е да разбере, че от нея се иска да се изпече равномерно от двете страни.  Учете езици, дами и господа, мастършефове и шефки – постите ще свършат и пак ще задимят скарите по тротоарите!", "date": "2017.11.27", "title": "Пости по време на пости"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375670-%D0%BF%D1%80%D0%B5%D0%BF-%D1%82%D0%B5%D0%BE%D0%B4%D0%BE%D1%81%D0%B8%D0%B9-%D1%82%D1%8A%D1%80%D0%BD%D0%BE%D0%B2%D1%81%D0%BA%D0%B8-%D1%81%D0%B2-%D0%B2%D0%BC%D1%87%D0%BA-%D1%8F%D0%BA%D0%BE%D0%B2-%D0%BF%D0%B5%D1%80%D1%81%D0%B8%D0%B5%D1%86-%D0%BF%D1%80%D0%B5%D0%BF-%D0%BF%D0%B0%D0%BB%D0%B0%D0%B4%D0%B8%D0%B9", "text": "  Преподобният Теодосий се роди от благочестиви и благородни родители българи, както се предполага, в град Търново, който тогава беше столица на българите. Понеже още в младостта си проявяваше изрядно благочестие и живот по Бога, както ми казаха знаещите това, и имаше за свой град и отечество горния Иерусалим, а за свои братя и сродници ­ небесните сили, той се скри от своите плътски родители и сродници, за да не знае за него никой и любовта към родителите да не му попречи на любовта към Бога.     И както птиченцето напуща гнездото и си играе да лети по въздуха след като му пораснат крилцата, така и този Божи човек, като излезе из светското си гнездо, предпочете уединението, поста и за много малко време се яви като горяща свещ на умното делание и внимателното трезвение, подражаваше на безплътните и принасяше на Бога чиста молитва. Послуша гласа на Спасителя, Който казва: \"Който иска да върви след Мене, нека се отрече от себе си, да вземе кръста си и Ме последва\", затова излезе от своето родно място, стигна в град Бдин (Видин) и влезе в манастира \"Арчар\", където имаше храм \"Свети Николай Мирликийски\".   Игуменът Иов, добродетелен човек, предвидя, че той ще бъде избран съсъд на Бога, затова го прие с готовност и го пострига в монашество. Като влезе в монашеския живот, Теодосий беше много прилежен в послушанието и смирението, имайки предвид думите на Синайския игумен, Иоан Лествичник: \"От послушанието се ражда смирение, а от смирението безстрастие, което се именува царица на добродетелите\". Бидейки истински изпълнител на божествените заповеди, вършеше доблестно всички служби, като мислеше, че служи на Бога, а не на човеци. Не прекъсваше поста и въздържанието, а пребъдваше усърдно в тях и беше по думите на божествения Давид като дърво, посадено край водни извори. Затова преподобният Иов го постави за началник над всяка манастирска потреба.   След като прекара там доста време и добре свикна с постническия живот, след като изпрати своя отец Иов при Господа, приличайки на трудолюбива пчела, която обикаля различни цветя и събира сладък мед, той остави споменатата обител, пристигна в град Търново и се засели в много известния манастир \"Пресвета Богородица\", който обикновено се нарича дори до днес с името \"Света Гора\".   Но малко време прекара в него; защото очакваше да намери там нещо повече като умния търговец в Евангелието, който иска да получи многоценния бисер. И отиде на някакво място, наричано Червен, и в тамошния манастир всячески търсеше човека, който да може да го напъти в духовния живот не само със своята добродетел, но и с личното си благочестие, с непоколебимата си вяра и спазване на божествените правила. Но понеже малко бяха тогава в България творците на добродетел, скоро и оттам напусна, пристигна в Сливенската планина и се посели в манастира \"Св. Богородица\", наречен \"Епикернев\", защото храмът му бил съграден от някой си Епикерн. И остана там много време.   Но до него дойде слухът, че един монах Григорий, по прякор Синаит, е дошъл на някакво пустинно място между Византия и България, което се нарича \"Парория\" (Пригранично) и е откъснато от всякакви връзки със света, където поставил килии, положил начало на добродетелен живот и пребъдвал в молитва към Бога и получавал от Него изобилни озарения. Този именно земен ангел и небесен човек немалко години прекарал на Атонска Света Гора и там мнозина научил на правилния подвиг и видение, бидейки самият той богат с добродетелно безмълвие (исихия) и ангелоподобно житие. Но понеже агаряните прегазили цялата гръцка земя и опустошили всички места, и тойизлезе от божествената Атонска Гора, тъй като не можеше да живее там поради честите варварски нападения, и дойде в горепоменатото място.    И се разнесе навсякъде слухът за неговото изрядно житие. Както магнитът привлича към себе си желязото, така и добрият слух за него улавяше добрите човеци. Множество човеци се събраха при него да чуят неговото божествено учителство. Улов на слуха за него стана и този чуден Теодосий. С усърдие дойде в тамошната пустиня, намери чудния мъж и се изпълни с неизразима духовна радост. А божественият Григорий, щом го видя, веднага го прие, защото му беше открита живеещата в него божествена благодат.    Отсега нататък той денонощно беше наставляван на чистата вяра и божествените заповеди, които са в състояние да възвисят човека до Божия образ и до мярата на възрастта на Христовата пълнота. Така той вървеше подир своя учител и се насищаше с духовно питие, както телето бозае от своята майка. А великият Григорий, като видя неговата божествена ревност за живот по Бога, нищо не криеше пред него от подвига и съзерцанието, против които демоните воюват от дясна и лява страна.   Но понеже това място Парория беше пълно с разбойници, които смущаваха безмълвието на монасите със своите нападения, великият Синаит изпрати Теодосий при цар Иван Александър, който тогава държеше българския скиптър, човек благочестив и разумен, както рядко някой е между царете, за да му направи известно всичко това, та дано се смили да съгради крепост на светата обител за спокойствие на духовния отец и неговите сподвижници. Царят, като чу всичко от Теодосий, когото повече от другите познаваше от начало и понеже много обичаше изрядните монаси, веднага удовлетвори прошението му: изпрати имения и добитък и всичко друго потребно за крепостна кула с радостна душа и богата ръка. Така се създаде кулата, на светата обител и църквата, а монасите получиха безмълвие и тишина, както и се освободиха от разбойническите нападения.   А Теодосий продължаваше да бъде прилежен в непрестанното псалмопение, като ставаше в полунощ да отправя към Господа своите молитви според божествения Давид. Като го наблюдаваше великият отец да расте в добродетелта и да се издига постепенно в сърцето си нагоре, само на него единствен от всички братя заповяда да се усамоти в килията си, за да го подложат на изпитания демоните, които по този начин имат обичай да се борят с подвижниците.    Като се облече Теодосий в молитвите на своя отец като в броня и шлем и кораво всеоръжие, изпълняваше заповяданото послушание със светло произволение. Срещна много опълчения и съпротивления от враговете на човешкото спасение, различни мечтания и чужди гласове, но смелият борец не само че не се уплаши, ами и за малко време не можаха да го откъснат от паметта Божия; той си пееше и казваше: \"Окръжаваш ме с радост на избавление\" и пак: \"Господ е Пастир мой и от нищо не ще се нуждая\".   Но пак се яви належаща нужда и братята бяха отвсякъде стеснявани, та преподобният Григорий отново изпрати Теодосий при поменатия цар, защото никой друг не можеше да изпълни такава задача поради старото му познанство с царя иискрената любов на царя към него. А той като получи повелята на своя отец, отиде при царя, получи просимото и искаше да се върне назад. Тогава някой си благороден мъж от бележитите и славните в столицата на име Роман, който отдавна имаше голяма любов към блажения Теодосий и беше крайно привързан към него със сърдечна близост, беше облечен в монашески образ, но съвсем нямаше наставник по Божия път и много скърбеше в себе си.    Като узна, че Теодосий е пристигнал, дойде при него и като се докосваше до нозете му и като му припомняше отдавнашната си обич, рече: \"Ако ме оставиш без твоето внимание, ще чуеш, че или съм се заклал, или съм се хвърлил от високите стръмнини. Защото, както елен желае водни извори, така моята душа желае да се наслаждава на твоите молитви и винаги с тебе да се въдворява!\" Теодосий склони на неговите молби, взе го със себе си и го доведе при блажения старец. Старецът пък се подчиняваше на заповедта да не изгонва идващия, затова с усърдие го прие и го причисли към братята. А той покорно служеше, изпълняваше заповедите и доста време прекара там. Случи се друга някаква нужда и старецът изпрати Роман по манастирска служба. В това време на блажения Григорий като човек настъпи пределът на всяко човешко естество и дойде му вече времето да замине при Господа. И го погребаха с ридание и много сълзи.   Като останаха без пастир, монасите на оная обител канеха Теодосий да им стане предстоятел, понеже подражаваше на житието на покойния старец и беше причина за сигурността на тяхното съществувание. Той обаче нито за момент не се покори и не пожела да приеме върху си такова началство. Затова, като почака малко време подир смъртта на божествения отец, замина за Сливенската планина, едно за посещение на тамошните братя и друго ­ заради поменатия Роман, когото взе оттам и се отправи към Светата Атонска Гора, понеже пожела да види тамошните подвижници на монашеското житие. Събра като трудолюбива пчела всичко, което можа да чуе за подвига и видението, поради духовната си чистота привлече Светия Дух в себе си, но понеже не можеше да остане там поради варварските нападения, изпрати Роман назад, а самият той отиде в град Солун. Обиколи там добродетелните мъже, сподоби се с тяхното благословение; оттам пожела да отиде в Бер, та и там да се наслади на вида и беседите на отците.    Там имаше скит \"Нови Антоний\" с много постници, които един друг се надпреварваха в добродетели и водеха равноангелско житие. Като се наслади достатъчно на техните молитви и разсъждения, замина с кораб за Цариград. И там прекара малко време, докато се поклони на светините с голямо благоговение, и се завърна в Парорската обител, едно да посети братята, друго да се поклони пред ковчега на великия отец, и пак отиде в Сливен, откъдето взе Романа и замина в Емонската планина до Несебър на Черно море.   Докато бяха там, не преставаха да умоляват Божественото милосърдие и да прибавят трудове към трудовете си и пост към поста си. Според думите на божествения Павел забравяха що е зад тях, и се стремяха към това, що е пред тях, и като еднонравен впряг тичаха по божествения път. Но понеже и там не ги остави спокойно да безмълствуват ненавистникът на доброто, дяволът, ами и срещу това безмълвно място вдигна разбойници, те пак се уподобиха на пчели, които не намирайки мед близо около своето пребивалище, за да пълнят със сладка роса своите шестоъгълни домове, отиват надалеч да търсят по-доброто. Внимателно потърсиха място, където не би имало страх и никой разбойник не влиза, което има царска охрана и от което злите хора се боят и дойдоха до Кефаларево, което отстои на малко разстояние от столичния град Търново, и решиха там да се поселят. Затова дойдоха при царя и му съобщиха това.    А благочестивият цар Иван Александър реши да стане според тяхната молба и заповяда на това място да им се построят килии, защото питаеше отдавнашна и голяма любов към Теодосий и желаеше често да се наслаждава от неговите поучения. Като отидоха там и видяха, че мястото отговаря на техния нрав, се изпълниха с неизказана радост. А да се говори за техните постнически трудове и всенощни бдения там, е излишно. След като прекараха там три години време, вижда Теодосий във видение цялата планина пълна с различни цветя и чудни дървета, отрупани с всякакви плодове, а един светъл мъж стои и му заповядва да не се лени, да бере плодовете!    Като дойде на себе си, той разбра духом, че тази пустинна гора ще се напълни с монаси, които ще принасят много добродетелни плодове. Това именно скоро се осъществи на дело, защото дори до петдесет монаси се събраха от разни места, пустинната гора превърнаха в град, като сладкогласни лястовици всякъде на-около направиха гнездата си и отправяха денонощни славословия към Бога. Като съобщим житието на един от тях, ще стане известно постничеството на всички.   Имаше при тях един мъж, на име Дионисий, с чудно житие, сподобен със сана на свещенството, но поради благоговение отказал се да служи на светия олтар, подражаваше на нестяжанието на пророк Илия и на Иоан Кръстител, и беше облечен само с един кожух. С глад и жажда, всенощни бдения и поклони той дотолкова беше изтънил тялото си, че едва можеше да се познае само по чертите на лицето. Печален на вид, той работеше с ръцете си и никога не ядеше хляб даром. Дълбок в разума, добре познаваше Божественото Писание на двата езика ­ гръцки и славянски, а имаше и дар да превежда от гръцки на славянски. Преведе много книги и с това украси Църквата. Живя до четиридесет и няколко години, без да послаби монашеския си канон и предаде на Бога душата си в тежка болест.   Но невъзможно е да премълчим и за Евтимий, който произлизаше от болярски род, а после бе сподобен и с патриаршески сан в Търново. Като се отказа от всичко на този свят, той дойде в Кефаларската обител и тук под ръководството на преподобни Теодосий постигна победа над врага на човешкото спасение. Послушанието му беше несмутимо и молитвеното му стоене беше всенощно ­ самото му дишане беше пение на Господа. На ребрата си не легна, корема си мъдро укроти като никой друг, възлюби безмълвната пустиня, както светските хора не са възлюбили градските тържища.    Затова разсъдителният Теодосий, като виждаше да преуспява в подвига и философията, постави го за свой помощник, предаде му всички веществени и духовни грижи на светата обител, а сам се отдели на малко разстояние в дълбоката гора за крайно безмълвие. Веднъж дойде Евтимий при него в уговорената вечер и даде знак отдалеч за своето присъствие, но не чу неговият отец да го вика. И много пъти удари в клепалцето, обаче отговор не получи. Тогава се спусна бързо към килията на стареца си и надникна през прозорчето: вижда духоносния Теодосий прав и вдигналнагоре преподобните си ръце, целия като огнен от главата до нозете. Обвзет от страх и ужас, той веднага се върна и с клепане свика братята на утринно богослужение.   Другата нощ пак дойде и намери великия отец да седи пред вратата на килията си и да ридае. Той падна пред нозете му и също с ридание го попита за причината на неговите сълзи. Преподобният му отговори, че агаряните ще поробят нашата страна и че тази превъжделена горска пустиня ще запустее. И рече: \"А ти, чедо, бъди мъжествен и да крепне сърцето ти, защото ще се сподобиш с вериги и апостолско гонение!\" И това Бог устрои по Своята мъдрост, та блаженият да прояви своята богодарувана святост не само с добродетелта си, но и с пророческия си дар. А свещеният Евтимий предузна волята на Господа да не бяга от званието, което по-късно ще го прати като втори Моисей да бъде предстоятел на своя народ. Бих желал да спомена подвизите и на други постници, но за да не излезе словото ми много дълго, стига и казаното за ония, които имат ум и които търсят душевна полза.   Богомилска проповедПо едно време дойде от Цариград в Търново един монах, по име Теодорит, лекар по професия, който се залови с работата на своето изкуство, но започна да сее и плевелите на Акиндиновото и Варлаамово нечестие. И не само това, но и с разни врачувания мамеше простия народ, а най-вече бележитите иславните в столицата. И злото толкова много напредна, щото той откъсна немалка част от града към такава пропаст на гибелта: учеше да се покланят на един дъб и от него да получават изцеление на болестите си. И мнозина там принасяха жертви от овци и агнета, като вярваха на такава заблуда.   Стана голяма разпра и шум всред народа, та сгигна и до божествения Теодосий, който бързо отиде да оплеви злото, утвърди църковното предание и научи да се покланят само на Единия Бог в три лица, подхлъзнатите в тази заблуда изправи, а окаяния прелъстител и съблазнител докрай посрами и прогони, завърна се в своята килия и продължи своето обично безмълвие (исихия). Като чу това царят, любовта му към блажения порасна още повече, поради което заповяда да се построи кула и църква в неговата обител, за да се извършват там постоянно божествени служби.   После дойдоха от Атонска Света Гора в Търново някакви двама монаси ­ единият Лазар, а другият Кирил, с прякор Босота, които съборът на атонските свети отци беше изгонил заради тяхната месалианска, богомилскаРечник, адамитска и иконоборнаРечник ерес, и които дойдоха тука и не можаха дълго да крият своята заблуда. Лазар започна да юродства (да се прави на луд) и обикаляше целия град съвсем гол, като носеше на срамните си членове кратуна, с която уж да се прикрива. Странно и грозно зрелище беше то за зрителите и обида за детеродните членове, които Бог е дал, за да се раждат деца.    А Кирил Босота започна постепенно да изявява своята нечестива ерес: ту хулеше светите икони, ту тъпчеше светинята и животворящия кръст, освен това ядеше и пиеше по домовете, учеше, че сънните мечти са боговидения, а мъжете и жените учеше да отстъпват от законния си брак, и много други такива скверноти и хули. А си намери и ученик, подобен на неговото злонравие, поп Стефан, който с нищо не отстъпваше от неговото зло беснувание и беше строг пазител на неговата скверна ерес.   След като това се разпространи много и злото стана известно на всички, тогавашният патриарх беше в недоумение. Затова повика божествения Теодосий, направи му достояние всичко това и се съвещаваха да бъде свикан събор, за да се разследва злото. Известиха и царя за това, та и той се съгласи да има събор. И ето, седна царят с патриарха и целият църковен причт с правителството, дойдоха и скверните сеячи на скверната ерес. На божествения Теодосий бе възложено да им задава въпроси и да отговаря.   Блаженият ги попита: \"Какво е това ново и нецърковно учение, което чуваме да учите и говорите?\"   Те отговориха: \"Не е ново откритие, както ти казваш, нито е нецърковно, а са Господни думи и апостолски заповеди. Нали Господ казва: \"Трудете се не за храна тленна, а за храна, която пребъдва за живот вечен\", и още: \"Блажени бедните духом\". Понеже следваме тези заповеди, затова сме прегърнали бедността, непрестанно се молим, не въставаме против естеството и други такива. И именно нас, бедните духом, Бог облажава. Затова и обикаляме целия свят, като пазим словото на живота.\"   Премъдрият Теодосий на това отговори:   \"Господ не е казал това за тленен хляб и храна, ами за Своите Божествени заповеди, а на нас е заповядал всеки час да се молим и да просим от Него насъщния си хляб. Подобно нещо и апостолът говори: \"Тия мои ръце послужиха на мене и на ония, които бяха с мене\", а не да ходите по градове и села да пиянствате и преяждате, да се наричате свещеници и дякони и да учителствате без срам, като нямате отепископа ръкоположенне и заповед за учителство.   Кой ви е заповядал да учите народа да отстъпва от законния брак, да не работи с ръцете си и да отрязва детеродните си членове? Кой ви научи ­ кой пророк, кой апостол, коя евангелска книга ­ сънни мечти да ги правите божествени видения, когато Божественото Писание наставлява: \"...Който прегръща сянка, или тича подир вятъра, такъв е и тоя, който вярва в сънища\"? А за законните бракове апостолът е узаконил: \"Бракът е нещо честно... и брачното легло ­ чисто, а блудниците и прелюбодейците ще съди Бог\". Господ е рекъл: \"Което Бог е съчетал, човек да не разлъчва\", и дошъл на брака в Кана Галилейска, благословил го и превърнал водата във вино! Вие сте не бедни духом, а жилища на нечисти духове, които имате за свои учители и господари.   Кой демон ви пришепна да давате простор на естествените страсти или да наричате \"роб на демоните\" нашето човешко естество? Бог нареди нашето естество да бъде свободно и самовластно, а не роб на демоните. Демоните са воини и противници, които се борят против нашето естество, но в нашата воля е всичко: ако се покорим на техния съвет, естествено ще бъдем в техните ръце; ако ли не ­ те ще бъдат посрамени, а ние ще бъдем сподобени с велики венци. Затова от нас зависи или да им се покорим, или да ги отблъснем.   Откъде тази смелост да говорите за две начала: едното добро, а другото зло, и че Бог бил владеел доброто на земята, а противникът бил обладавал небесното? Ако това беше така, как Господ ни научи да казваме: \"Отче наш, Които си в небесата... да бъде Твоята воля, както на небето, тъй и на земята\"? Следователно Бог е Художникът и Създателят на земята и на цялото творение!   Кой дявол ви научи да тъпчете светите икони и животворящия кръст и другите свещени утвари, а и със светите Тайни да дръзвате да се причащавате без страх като с прост хляб? Но и християнските храни и пития въобще осквернявате, и когато бъдете изобличени, кълнете се с различни клетви безстрашно и безсрамно. Затова вие сте наистина противници на закона, престъпници на Евангелието, оскърбители на вярата, заблудители и клетвопрестъпници, тъй като се кълнете и заклинате безсрамно, когато Господ е казал: \"Аз пък ви казвам: да се не кълнете никак\"!   И когато ви изобличат като еретици, тогава се отричате от месалианската вяра и я проклинате като лоша, и себе си препоръчвате със страшни заклинания, като мислите, че съвсем не грешите с това поради съществуващата опасност. Но щом получите някаква малка свобода, пак се връщате на вашата гнусна вяра, както кучетата на своята бълвотина\"! Това като говореше преподобният Теодосий, еретиците стояха като безгласни. Като ги видя царят съвсем посрамени, много се зарадва, а с него и целият благочестив събор. И понеже лъжата беше изобличена и злославните ги обзе голям срам, то Лазар разбра своята заблуда и останалите дни от живота си прекара в покаяние. Но скверният Босота и единомисленият му ученик Стефан си останаха окаменели. Затова благочестивият цар заповяда да дамгосат лицата им с нажежени железа и да бъдат изгонени вън от пределите на неговото царство.   Така завърши съборът, пожънал бляскава победа, и всеки се завърна у дома си.   И този божествен ревнител замина за своето жилище, където прибавяше трудове към трудовете си. Но невъзможно беше тоя светилник дълго да стои скрит под крина, затова и против желанието му беше поставен на свещник, за да свети на всички с лъчите на учителството и на духовния разум. И както някой извор на планинския връх, от който текат сладки води, привлича всякакви животни към себе си и разхлажда пламъка на тяхната жажда, така и този божествен мъж. След като добре се закрепи в Кефаларската планина, слухът за него се разнесе навсякъде и пролетя по-бързо от птиците, и то не само в България, но и в Сърбия достигна, и в Унгария, и във Влахия, и всред гърците около Несебър. Стичаха се при него такива, които желаят монашески живот.    И едни учеше на новоначалие и послушание, други на деятелен подвиг, други на съзерцание, а най-вече да обичат да отсичат своята воля и да нямат желание към нищо от настоящето, а със смела решителност да презират всичко скоропреходно и на дим прилично. Той беше изпълнен с всякакво добродетелно назидание: думата си произнасяше смирено, беше усвоил изискани навици и божествена благодат, а лицето си показваше винаги радостно и душата си изпълнена с веселие.   Някой си монах Теодосий, облечен в монашески образ, обаче невежа, никога не си потърсил наставник учител. И като живееше по своя воля, пазеше въздържание и пост, обикаляше планини и хълмове, за да омаломощава по този начин плътта си. Дяволът го намери във всичко послушен и го блъскаше накъдето си щеше. Като разбра неправилно думите на Евангелието:    \"Ако някой иска да върви след Мене, нека се отрече от себе си, да вземе кръста си и Ме последва\", започна да наближава градовете и селата и против установените закони учеше жените да напущат мъжете си и мъжете жените си. И толкова напредна злото, че голям събор жени, юноши и мъже шествуваха подире му, които той всичките беше облякъл в монашески образ и обикаляше с тях пусти места и пещери, които Бог не посещава. И представляваха те грозен позор: той събличаше всичките си дрехи и ходеше гол пред тях, и на тях заповядваше да правят същото. И, о, нетърпим срам! Учеше ги не иначе да вървят, а само по неговите стъпки по ред да го следват, защото така били следвали Христа Неговите ученици.    И, о, позор, когато се мръкваше, събираха се всички накуп в една къща, без да се боят от Бога и да се срамуват от естеството! И с помощта на демоните мнозина успяваха да склонят на това свое безчиние. Когато злото се много разпространи, узна за него и божественият Теодосий, който изпъшка от глъбините на сърцето си, понеже разбра коварството на демона, и отправяше прилежни молитви към Бога за прелъстените. После с духовно намерение повика при себе си прелъстителя и нищо жестоко не му каза нито със заплаха, нито с ярост, а с приятни и тихи думи, които могат да привлекат душата, показа му демоничната заблуда; и не само на него, но и на всички, които като животни го следваха. Той разбра това, като че ли от сън се събуди и позна истината, а също и всички, които следваха неговото скверно учение, и от които някои са живи и досега и поддържат внимателно постничество.   Но прелукавият в злобата си дявол изнамери и друга борба против правата вяра. Както в древността неблагодарният еврейски народ се вдигна против Бога, Който го е сътворил, и първо уби пророците, които са проповядвали идването на Спасителя, а после сложи ръце и на Самия Него и Го осъдиха на кръстна смърт, поради което Бог им отне Своето достояние ­ царството, светителството, пророците, помазването, явленията и с една дума всичко по закона и ги предаде на римския народ за разграбване, а оттам те се разсеяха по целия свят и така съществуват до края на света; ­ така и в ония времена потомството на Корей и Датан, внуците на древното стълпостворение дръзнаха да се докоснат до Господа Христа и нашата Владичица и божествените храмове и допринасяните от тях безкръвни жертви, и ги унижаваха с безумни думи, които трудно се поддават на писане.    Дръзваха да безчестят и свещениците, да се присмиват и на монасите, да вършат и други пособни неща. А причина за цялата тяхна беззаконна дързост беше надеждата им на новопокръстената царица Теодора, която беше от техния еврейски род. Но сбъркаха в своето предприятие, защото тя, бидейки благочестива и православна, никак не приемаше някой да хули православната вяра: вярвайки в Господа Иисуса Христа и в Неговата пречиста Майка и във всички светци, тя зидаше много манастири и църкви за слава Божия.   Като чу това ревнителят на православието Теодосий, взе със себе си единонравния си Роман, дойде при царя и като го видя насаме, каза му всичкото тяхно неуместно начинание. И толкова го подтикна към ревност, щото той заповяда никак да не се отлага, а веднага да се свика събор; защото царят многопочиташе добродетелта на преподобния и с удоволствие възприемаше казаното от него и се стараеше във всичко да подражава на неговата ревност. И не само царя, но и царицата, и патриарха подтикна към същата божествена ревност.    Прочее, с царски указ се свика събор в новоизградената палата, където председателствуваше царят със синовете си Шишман и Асен, а с тях и патриарх Теодосий, преосвещеният митрополит на великия Преслав Доротей, Доростолският митрополит Захарий, митрополит Лазар на град Овеч, Ловчанският митрополит Партений, Пловдивският митрополит Мануил, Софийският митрополит Леонтий, бедствуващият Мадитски митрополит Яков, епископ Доротей и архимандрит Иоаникий от Великата лавра \"Свети Четиридесет мъченици\".    А от горската пустиня дойдоха с блажени Теодосий тия добродетелни старци: свещеният иеромонах Сава, иеромонах Тимотей, иеромонах Дионисий и множество други монаси. Най-напред с ясен глас изповядаха православната вяра: единородното Слово Божие възприе нашата плът от девическите кърви на пречистата Богоматер и бидейки съвършен Бог, стана и съвършен човек заради нашето спасение. Който не се покланя на въплътения Христос Бог, изписан на икона по човешкото Му естество, и на Неговата пренепорочна Майка, той да бъде проклет и да бъде осъден заедно с неверните! А проклеха и скверната богомилска ерес, тоест месалианска, също така и новопоявената Варлаамова и Акиндинова, чиито служители и представители осъдиха да бъдат прогонени далеч от своите предели, така щото оттогава България се благоустрои чиста от такива духовни плевели и благочестивата вяра засия повече от слънчевите лъчи.   После благоверният цар Иван Александър разследва поменатите хулители с голямо внимание по закона и понеже ги намери виновни, заповяда да бъдат осъдени на смърт. Но от човеколюбие замени смъртта с живот, но за да се научат другите да не хулят, ги осъди да бъдат наказани с някакви наказания. Един от тях, макар и не по желание, а от страх, се разкая и молеше свещения събор да бъде приет в непорочната и чиста наша вяра. И беше приет подир съвещанието и решението на целия събор, огласен и кръстен в името на Отца и Сина и Светия Дух, изповяда Христа за Син Божи и Бог, и беше причислен към безпорочното Христово стадо.      По решение на царя, патриарха и целия събор беше написан акт за знание и утвърждение всред бъдещите родове, щото евреин вече да не смее по никакъв повод да дръзва и да хули в каквото и да било истинската и благочестива наша вяра. След като съборът тържествува такава победа, свитъкът беше подписан с червените царски букви и подпечатан с царския печат в 28-ата година от царуването на Иван Александър и 1360 година от Рождество Христово.    И така всеки си отиде в своята страна, като благочестивите много се радваха, а богоборните еретици ги обля нетърпим позор. Така храбрият божествен Теодосий развълнува към божествена ревност царицата, архиереите и цялото църковно изпълнение, и като някакъв военачалник влязъл във война, победил врага и обърнал го в бягство, така и той сияещ се връщаше в своето жилище и изпълни с неизказана радост тамошните постници.   Веднъж по обичая си стоеше с братята на бдение, поощряваше ги към духовни подвизи и им припомняше подвизите и постничеството на древните отци. Тогава братята го попитаха: \"Как така, въпреки че Бог е всесилен и всички се трудят да изпълняват Неговата воля, а дяволът все пак има възможност да бъде дързък против човешкия род, и то не само против патриарсите, пророците и другите светци по реда им, ами дръзна безсрамно да изкушава и Самия Господ, и то не само веднъж, но и два, и три пъти, както разказва божествената книга на Евангелието? Та дори и досега не ни оставя да починем, като ни бори ден и нощ понякога със сън и леност, понякога с непослушание и други различни страсти. Научи ни, прочее, как да избегнем неговите изкусно изплетени мрежи!\"   Като помълча малко, Теодосий отвори устата си и започна тихо да говори:   \"Братя и отци, дяволът не е получил такава власт да ни има в ръцете си до край. Съвсем не! Но откакто беше свален от небесата поради неговата гордост и прелъсти първия човек, и направи той да бъде изгонен из рая, се нахвърли безпощадно върху цялото човечество до самия кръст и възкресение на Спасителя заради безсрамния и несдържан нрав на човеците.    Но напоследък Господ Иисус Христос се въплъти от света Дева Богородица заради нас човеците и заради нашето спасение и стана нов Адам, за да върне до първата красота нашата бедност, която наследихме от Адама. И претърпя кръст и смърт, слезе в ада и разруши всичкото мъчителство на врага; и самия дявол направи за посмешище и поругание на цялото човешко естество, и не само за мъжете, но и за жените, и девиците, и младенците. Затова богоотец Давид Му говори: \"У врага съвсем не стигна оръжие, и градовете Ти разруши\" ­ тоест неговите начинания и козни. И сега в наша власт е или да възприемаме неговите лукави съвети и заедно с него да се мъчим, или да се противим на неговите козни и да бъдем с Бога.    Защото, щом като силата на врага е потъпкана докрай, тя е съвсем недействена в нежелаещите, както и всичките му козни. Понеже Господ изпрати Своите стрели, апостолите, и ги разпръсна; умножи мълниите, и ги смути. Тъй като краищата на земята са в Негова ръка и планинските върхове са Негови. Оттук ни дари и власт да настъпваме на змии и скорпии и на всичката сила на врага.   Затова не се отпускайте, нито пък се плашете от неговите нападения, защото Господ ви помага в борбата и ще ви изземе от неговите мрежи! Само се подвизавайте с цялата си душа и покажете усърдие към всяка добродетел! Защото който сее оскъдно, оскъдно и ще пожъне, както е казал божественият апостол. Нищо да не ви плаши: ни глад, ни жажда, ни голота, ни меч, ни рани, нито друго нищо от скърбите на този свят, защото \"страданията на сегашното времене са нищо в сравнение с оная слава, която ще се яви в нас\".   Помнете нашите древни отци, които прекараха целия си живот в голяма нужда и притеснение, ходеха в овчи и кози кожи, в земни пропасти и пещери, пребивавайки в сълзи, умиление и всегдашен плач и очаквайки утешение само от Единия Бог, съвсем лишени от всякакво телесно удобство и умирайки всеки час!    Защото възложиха своята надежда на отварящия ръката Си и насищащия всичко живо със Своето благоволение, за да получат неизреченото блаженство, което е приготвено за праведните от векове и родове ­ какво добро усърдие, какво благо произволение! ­ казвайки: \"Както еленът жадува за водни потоци, тъй и душата ми, Боже, копнее за Тебе. Жадува нашата душа за силния и живия Бог, кога ще дойдем и ще се явим пред Божието лице. Сълзите ни бяха за нас хляб ден и нощ\".   Блажени и триж блажени всички, които се сподобят да се насладят с такива блага! А окаяни и достойни за много сълзи са ония, които се окажат облечени не в сватбени, а в мръсни одежди, които дори ако дръзнат да влязат в блажената светлина, за тях чертогът ще бъде затворен и ще чуят гласа на Жениха отвътре: \"Махнете се от Мене, защото не ви познавам!\" О, умилено чуване, о Владично негодувание! Тия са плевелите, за които Господ говори в Евангелието, че ще бъдат изгорени с неугасим огън. А праведните и преподобните, мъчениците и всички светци ще поднесат своите дела като дарове: праведниците и пророците ­ своите трудове за вяра и пророчества; апостолите ­ гонения и изгнания заради въплътения Христос; мъчениците ­ бой, рани и отсичане на глави; и с една дума ­ всички светци ще поднесат своите дела според писаното: всеки ще понесе своите дела ­ или добри, или зли.    И няма да има кой да отговаря пред праведния Съдия, защото тогава никой няма да дръзне да отвори устата си. Когато се разклатят небесните сили и земята ще бъде в страх и трепет, кой ще дръзне тогава да отвори уста? Няма да има и нужда тогава да се разпитват, защото тогава телата на всички ще бъдат като огледала пред гледащите, и добрите или зли дела в тях ще бъдат явни. И от целомъдрените и чисти тела ще надничат страдания и подвизи, а от нечистите и скверните ­ нечисти и скверни дела. Какъв срам ще понесат тогава грешниците, колко боязън, колко притеснение ­ уви, когато люти и немилостиви ангели ше разлъчат праведните от грешните, както човек разлъчва овци от кози. Тогава и огнената река ще тече пред съдилището и жестоко ще погълне ония, които се окажат недостойни. Прочее, като знаем това, \"нека се очистим от всяка сквернота на плътта и на духа\" в този живот, докато имаме време, та там да се явят нашите добрини и да се облечем в слава и чест вместо в срам! Да издигнем ума си към Бога, към духовните видения, към райските хубости, към вечните обители, към ангелските ликове, към тамошното съществувание!   Защото според апостола нашето житие е на небесата, откъдето очакваме Спасителя Господа Иисуса Христа, Който ще ни преобрази от нашите мъртви тела в Своята вечна и непреходна слава. Нека си помислим къде са сега душите на праведните и грешните? Как ще бъде явяването на великия наш Бог и Спасител Иисус Христос, при което ­ както казва Божественото Писание ­ небесата с шум ще преминат, \"стихиите ще пламнат и ще се разрушат, а земята и всички неща по нея ще изгорят\". После как ше се свърже стново душата с тялото на всекиго? Какъв ще бъде оня събор, който ще събере всички хора от Адама, та чак до свършека на света? Какво устройство ще получат праведниците в Небесното царство? А какво пък грешниците, изпращани във вечните мъки?6 С това да се поучаваме денонощно в ума си, с плач и сълзи да изпращаме нашите молитви към всещедрия Бог и няма да ни презре нашият Създател!\"   Като говореше на монасите тези и много други слова, довеждаше всички до умиление и плач, понеже забиваше в душите им жилото на усърдието. Мина доста време, измаилтяните плениха цяла Македония, а и на тях там не позволяваха спокойствие без тревоги. Поради това преподобният пожела отново да се премести. Царят не му позволи да отиде далеч заради преголямата му добродетел, но намери твърде защитена пещера на 20 поприща от Търново и там създадоха най-напред стълба, после красива църква и килии, като царят сам носеше пясък в скута си на три поприща поради стръмнината на мястото, като убеди в това и всички свои велможи, и така Теодосий пак пребиваваше в безмълвие. И се събираха при него множество монаси и различно се наслаждаваха на духовна полза от него.   Някой си монах Иов живееше в Жлебските краища и мислеше, че води монашеско житие. Като го видя дяволът във всичко нему покорен, започна да му показва разни фантазии видения ­ веднъж ще му се яви преобразен в светъл ангел, друг път тъмен и мрачен, какъвто си е. Понякога пък напълваше килията му с различни светлини и толкова го покори, щото започна да иска от него поклонение, като се именуваше Христос, който бил дошъл за спасение на човеците. Но не го остави докрай да загине Божията благост, която желае всички човеци да се спасят и да стигнат до познание на истината. Той дойде в пещерата при блажения и му разказа всичко подробно. Блаженият разбра демоничното коварство, чуждо на всеки монашески и християнски чин, настави го много да внимава от коварствата и борбите на демоните, без да се бои от техните мечтания: дали вдигат врява, дали бият, дали хвърлят по стръмното, дали светлини показват, дали заплашват. Така оня монах бе утвърден с думите на светия отец, беше наставен на духовни подвизи и се завърна в своята килия радостен.   Божественият Теодосий преживя там три години и ни най-малко не остави своето първо правило. Но човекоубиецът дявол не можа дълго да търпи неговата добродетел, затова търсеше с каква примка да го спъне, за да попречи на добродетелното му житие, и Бог допусна това по Своите Си съдби. Но както стана с Иова и с други добродетелни мъже, така стана и с божествения Теодосий: той се прослави като раб Божи и неговата добродетел стана известна на всички, а лукавият демон човеконенавистник бе посрамен. .Случи му се да заболее тежко и в продължение на повече от двадесет месеца тялото му ­ и без това стопено и изтощено от подвига ­ толкова се изсуши, че едва ли не се виждаха вътре костите и жилите му. Но и сред тези страдания никак не се ленеше да става от леглото си и да ляга, да се упражнява в непрестанна молитва и съзерцание, да изследва Божествените Писания и да възприема вложения в тях разум на Божествения Дух.   В това положение той пожела да ми пише, като просеше благословение да дойде в Цариград за духовна радост: едно да ме види като вселенски патриарх и да получи благословение, друго като съученик, единомислено с него послужили на общия ни отец, блажения Григорий Синаит, и трето да получи дара и духовното благословение на светейшата Божия Църква и нейния свещен Синод, както сам казваше в своето писмо. Като получих с радост писмото му, аз си мислех, че съм получил нещовелико и от голяма радост не го скрих, а го докладвах веднага на свещения Синод. И всички го приеха с усърдие като богописани скрижали и му отговорихме по неговата просба от името на Синода и с голямо нетърпение очаквахме неговото пристигане.   А този Божи човек като получи патриаршеското писмо, при това предузнал и края на живота си, постави вместо себе си за игумен на обителта поменатия Роман, качи се на кораб с четирима свои ученици, всред които бе и Евтимий, и пристигна в Цариград, въпреки че Търновският патриарх никак не беше съгласен. Прочее, видя вселенския патриарх, получи неговото благословение и се изпълни с голяма радост. Патриархът го прие с любов, зачете го както подобаваше и го нареди да живее с него. Ден и нощ се разпитваха един друг, изследваха божествените канони и дойдоха до правилото, което заповядва да не се помазва никой с великото свето миро освен само при светото кръщение; ако ли пък някой не знае кога е кръстен и няма за това други свидетели, тогава без никакво смущение и съмнение да бъде кръстен.    Като прочетоха това правило, блаженият изповяда на светейшия вселенски патриарх, че е сподобен със свето кръщение, но не е сигурен по отношение на помазанието с великото свето миро поради далечното разстояние и недостига на великото миро и молеше добрия пастир да му даде просветителното помазание. Затова Теодосий и учениците му бяха помазани от патриарха, както има обичай да помазва светата Божия Църква.   Но Теодосий винаги обичаше безмълвието (исихията) и не преставаше да моли за това, ето защо патриархът го изпрати в своя манастир \"Свети мъченик Мамант\" извън столицата, където беше пълно безмълвие, защото се намираше далече от всякакво светско съседство и мълва, място, отдалечено и чуждо на посещение от светски хора, така щото там не се чуваше никакъв човешки глас. Патриархът му отреди килия в този манастир и му създаде условия да се наслаждава на безмълвие.   Блаженият Теодосий прекара там доста време, но недъгът му се засилваше и тялото му се топеше, докато външният човек крайно се изтощи, а славата на душата му цъфтеше според думите на божествения Павел: \"Макар външният ни човек и да тлее, но вътрешният... се подновява\". Като видя себе си съвсем изнемощял и че ще заминава при Бога, той повика вкупом учениците си и им рече следното... Най-напред заповяда внимателно да пазят благочестивата вяра на апостолската Църква и нейняте православни догмати, както сме приели от начало, и нищо нито да прибавяме, нито да отнемаме. Далеч от богомилската, сиреч месалианската ерес и от нечестието на Варлаама и Акиндина, които зле похулиха, като нарекоха създание божествената Христова слава на Таворската планина. Също така да пазят крепко Неговите свети заповеди, защото който внимателно пази тях, той е наистина християнин по име и същност.    Освен това да каляват в доброто своята воля и да обичат нестяжателния живот, поста и въздържанието, които имат свойството да приспиват страстите, да укротяват гнева и да прогонват плътските движения и душевния мрак, или с една дума ­ изсушават всяка плътска мокрота и сласт. Но и смъртната памет винаги да имат пред очи и страшното Спасителево изпитание, когато ще съди всички и всекиму ще въздаде според делата. Никога да не изоставят богосъзерцанието, защотото е крепко оръжие против вражеските сили. И най-вече да държат с всички сили за любовта, която е върхът на добродетелите и пълнота на всички блага, и да оказват гостоприемство на всички. Да се държат далеч от клеветата, гнева и яростта, злопаметството и завистта, които помрачават душата и я правят чужда на Бога.   С тези и още много слова настави своите ученици Божият човек и с това им остави неотемлемо наследство. А те усърдно слушаха всичко това и се обливаха със сълзи, а като узнаха разлъката с добрия си отец, те сладко целуваха ръцете и нозете му. Но той им махна с ръка да мълчат и заповяда да го вдигнат. Те го вдигнаха, той седна и отвори уста, та с всичката си душа изговори символа на вярата и изповяда всички църковни предания, които светата апостолска Църква предава на верните, и така причасти се с божествените Христови Тайни и пак легна.    И веднага цялата килия се изпълни с неизречено благоухание. После видя пришествието на ангели и лицето му чудно просия и ги показваше с пръст на своите.ученици и рече: \"Вижте Божието воинство!\" И както сладко се взираше в тях.усмихнат предаде духа си в ръцете на Бога, Когото цял живот беше въжделял и при Когото отиде да получи награда за дългите си подвизи на 27 ноември 1363 г., в който ден преди доста години се помина и неговият учител, преподобният Григорий Синаит.   Патриархът взе със себе си целия църковен причт и архиерейския синод и го погреба в обителта \"Свети мъченик Мамант\" с всички почести, защото така много го обичаше, както и самия старец и учител Григорий, чиито ученици се сподобиха да бъдат. И понеже всички архиереи чуха ангелско пение във въздуха, когато душата му излизаше от тялото, то решиха, че Теодосий е достоен да бъде причислен към светците и да бъде написано житието му за полза на другите.   След като изследвахме всичко това както трябваше, изложихме чудното му житие за полза на мнозина, които желаят да живеят по Бога, та на тях усърдието им да се преумножи, а ние да получим наградата на праведния мъж по неговите молитви и да бъдем съжители на вечното негово пребивание. Амин!     Житие на св. мъченик Яков Персянин   При персийския цар Издегерд живял един добър християнин на име Яков. Той бил богат и знатен и заемал важна длъжност при двора на царя, който много го обичал. Но ето изведнъж Издегерд взел жестоко да преследва християните, като искал да се отрекат от Христа. Яков не устоял срещу заплахите и опасенията да се лиши от всички свои предимства и се съгласил да извърши езическите обряди, искани от царя.   Когато за това узнали майката и жената на Яков, дълбоко се огорчили, понеже и двете били ревностни християнки. Те му написали писмо, в което строго го укорили за отстъпничеството: \"Как можа ти да отстъпиш от небесния Цар заради светски почести, да изгубиш безсмъртния живот, да оставиш истината заради лъжата, заради земни изгоди да станеш недостоен за Божията любов? Със сълзи те молим, покай се и се обърни към милосърдния Бог! Ако ли не съзнаеш греха си, то ние не искаме да те видим, не искаме да имаме нищо общо с тебе!\"   Това писмо силно развълнувало Яков: \"Ако майка ми и жена ми се отвръщават от мене, какво ще стане с мене, когато Господ ще дойде да съди живи и умрели и ще въздаде всекиму според делата?\" Разкаяние и дълбоко съкрушение се пробудили в душата на отстъпника. Той проливал горещи сълзи и все си мислел как да заглади престъплението си. Надеждата му била в милосърдието на Господа, Който не се отвръща от каещия се грешник: \"Ще тропам на вратите на Божието милосърдие, докато те ми бъдат отворени. Господ е благ и милостив. Той не иска смъртта на грешника и с радост приема каещия се\".   Постоянната молитва и надеждата на Господа ободрили Якова, и когато след известно време царят го попитал за вярата, той с твърдост отговорил, че вярва в Христа. Царят го заплашвал със смърт. \"Това не ме плаши, отговорил християнинът. Смъртта е само временен сън, от който всички ще възкръснат\".   Царят употребил всички усилия да склони Якова към второ отстъпничество, но накрай се убедил в неговата непреклонност и го осъдил на жестока смърт. Заповядал да отрежат всички членове на тялото му един след друг. Тая страшна присъда не разколебала твърдостта на Яков. Той се радвал, че Господ му дава възможност поне донякъде да заплати греха на своето отстъпничество и молил Бога само за търпение:   Господи Боже мой, чуй ме, Твоя раб! Погледни на мене от висотата на Твоята светия, дай ми сила да изтърпя страданията и да се отплатя с кръвта си за моето престъпление! Изповядвам Твоето свято име, Боже мой, и полагам живота си за Тебе.   Започнало се страшно мъчение, от което потреперили всички присъстващи. На мъченика отрязали един след друг пръстите на едната ръка, после на другата; на единия крак, после на другия; след това ръцете и краката; той само славословил Господа и не обръщал внимание на увещанието на приятелите, които го молели да спаси живота си. Мъчението продължило дълго, но твърдостта на мъченика нито за миг не се поколебала. Вече едва жив, той намирал сили да слави Бога:   \"Свят, свят, свят си, Боже Вседържителю, възхвалян от небесните сили! Погледни на мене, Боже на живи и мъртви, и чуй молението ми! Вече ми са отнети всички членове и тялото ми е почти мъртво, нямам крака да застана пред Тебе; нямам ръце да ги подигна към Тебе, нямам колене да падна и да Ти се поклоня; аз съм повален пред Тебе, Владико мой, като дом разрушен и дърво без клони. Моля Те, не ме оставяй докрай и милостиво изведи душата ми из тъмницата!\" Едва той свършил молитвата си и му отсекли главата. Християните благоговейно погребали тялото на светия мъченик.   Св. преподобни Паладий Еленополски   Преподобни Паладий е роден около 364 г. в малоазийската област Галатия. На 24-годишна възраст приел монашество и прекарал от 388 до 399 година в подвижнически живот в Египет. За да се запознае по-добре с монашеския живот и да подири примери на истинско подвижничество, Паладий обикалял пеш местата, където се подвизавали бележити християнски отшелници.       През 400 г. той бил ръкоположен за епископ на гр. Еленополис в Малоазийската област Витиния. Починал преди 431 година, вероятно около 425 година.", "date": "2017.11.27", "title": "Преп. Теодосий Търновски. Св. вмчк Яков Персиец. Преп. Паладий"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375671-%D0%BA%D1%80%D0%B0%D0%B9-%D0%BD%D0%B0-%D0%B7%D0%B0%D0%BF%D0%BE%D1%80%D0%B8%D1%82%D0%B5-%D0%B4%D0%BE-%D1%80%D0%B0%D0%B7%D0%BC%D0%B5%D1%80%D0%B0-%D0%BD%D0%B0-%D0%BC%D0%B8%D0%BD%D0%B8%D0%BC%D0%B0%D0%BB%D0%BD%D0%B0%D1%82%D0%B0-%D0%B7%D0%B0%D0%BF%D0%BB%D0%B0%D1%82%D0%B0", "text": "  Край на запорите до размера на минималната работна заплата. Промените вече са в сила и засягат над 2 милиона българи, които получават пенсии, майчинство или доходи под 460 лева. Според новите правила, частните съдебни изпълнители няма да имат право да блокират тези социални помощи, а банките трябва да следят за това.   Длъжниците, които получават над минималната заплата ще се разделят с % от доходите си, в зависимост от това дали имат деца, за които да се грижат.    Според промените отпада и така нареченото „анонимно известяване”, пояснява Нова телевизия. Вече ще се правят по три опита да се намерят длъжниците - два пъти в делничен ден и веднъж в почивен.", "date": "2017.11.27", "title": "Край на запорите до размера на минималната заплата"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/375668-%D0%B0%D0%BD%D0%B4%D1%80%D0%B5%D0%B9-%D1%80%D0%B0%D0%B9%D1%87%D0%B5%D0%B2-%D0%B8-%D0%B0%D0%BB%D0%B5%D0%BA%D1%81%D0%B0%D0%BD%D0%B4%D1%8A%D1%80-%D0%B0%D0%BD%D0%B4%D1%80%D0%B5%D0%B5%D0%B2-%D0%BD%D0%B0%D0%BA%D1%8A%D0%B4%D0%B5-%D0%B2%D1%8A%D1%80%D0%B2%D0%B8%D0%BC-%D0%BF%D1%80%D0%B5%D0%B7-21-%D0%B8-%D0%B2%D0%B5%D0%BA", "text": "Б. р. - Книгата „Време и всичко“ (Жанет 45) представлява диалог между журналиста Александър Андреев и социолога Андрей Райчев, който „реабилитира интелектуалния разговор в приспана България. Провокира и обогатява. Интелектуалната енергия на Андрей Райчев предизвиква възхищение.      Независимо от всички мирогледни различия и предвидими несъгласия“, според д-р Николай Михайлов, а за Иван Кръстев „смелостта да обобщава позволява на Райчев да бъде интересен обяснител, човек, който може да разкаже своите теории на широка публика. При това да ги разкаже така, че дори онзи, който не е прочел и една философска книга в живота си, да се почувства като съученик на Хегел. (…)    Райчев определя самия себе си като социолог разказвач и подреждач на смисли, а с помощта на Александър Андреев тази книга го представя като именно такъв.“ Книгата ще бъде представена с участието на проф. Александър Кьосев, доц. Георги Лозанов и Първан Симеонов на 30 ноември 2017, четвъртък, 18:30 ч. в Гьоте-институт, София, ул. “Будапеща” 1. Следва откъс.   • За предмодерното, модерното и постмодерното общество с техните власти, елити, маси, индивиди, лъжи и страхове  • На помощ се притичат Фуко, Дельоз, Болц и Роза • Двайсет и двама милионери тичат по игрището, за да забавляват милиони бедняци  • Как Путин едновременно синхронизира Русия и Запада: нея – на своя страна, него – като враг   АА: Андрей, след 1989 г. светът – и най-вече европейският свят – изпадна в едно щастливо състояние на мир, хармония и всеобща радост, а Фукуяма обяви края на историята. Това продължи близо 25 години, през които всички живеехме с усещането, че е настъпил нормалният и правилният живот – не говоря за частния ни живот, а за „международното положение“. Но после изведнъж се оказа, че просто сме пребивавали в някаква историческа пауза. Накъде според теб вървим през 21-и век?   АР: Всеизвестна е метафората за късия 20-и век, който започва през 1917 г. и свършва през 1989-а. 20-и век не продължава и 75 години. Причината е модерността. Това е един гигантски финал и катаклизъм на модерността, който няма начин да обясним, без да се върнем в предишния свят. В света на късния 19-и век, на победилата програма на Просвещението, когато в резултат от стогодишни усилия на човечеството за свобода, братство и равенство се оформя гигантско, ужасяващо противоречие между ценности и реалност. Успоредно с движението за пълно равенство възниква едно невиждано класово общество, където на дъното, в нечовешки условия, са заврени милиони хора – 14-часов работен ден, скъсена продължителност на живота, страховити болести, циклични епидемии, да не споменаваме за образование.   АА: Говорим за Европа.   АР: Работата е в това, че модерността произвежда безпрецедентен демографски взрив. Русия при появата на Петър Първи (в края на 17-и век) няма и 10 милиона население. В края на 19-и век вече е 180-милионна. Англия при Кромуел е 7–8 милиона, а сега, независимо че британците се разселват по целия свят, я виждаме 60 милиона. Итака нататък. Растящото богатство не се превръща в растящ стандарт, а в растящо население, съвсем по Малтус. Тоест случва се приблизително същото, което днес имаме в арабския свят като цяло. Там богатството расте, но резултатът е, че се появяват все повече бедняци.   АА: Това се случва в арабския свят, но не и (вече) в страни като Индия и Китай, където десетки милиони в момента се измъкват от бедността. Там богатството расте и бедняците намаляват. Може би включително и поради това, че има въведен някакъв демографски контрол. Освен това тези милиарди хора произвеждат, докато арабският свят не произвежда.   АР: Тъй или иначе, през 19-и век в Европа дори и от гледна точка на самата просветителска програма се създава чудовищно противоречие. Движението, положило тези ценности – всеобщо равенство, свобода, братство, – резултира не просто в неравенство, а в неравенство, значително по-неприятно от предишното. И никаква свобода, освен формална; за братство изобщо да не говорим. Така възниква споменатото много сериозно напрежение между ценности и реалност, чието разрешаване е самата същина на историята на 20-и век. Когато ценностите и реалността си противоречат, има две процедури, които могат радикално да променят това отношение…   АА: Нека да уточним – в чии очи си противоречат ценностите и реалността в края на 19-и век?   АР: На дейците на Просвещението, които от самото начало са тънка прослойка, но с огромен авторитет. По онова време излизат книги, които влияят на съдбините на цели нации.    Да вземем „Чичо Томовата колиба“ на Хариет Бичър Стоу, след която само за броени десетилетия умонастроенията в Америка се сменят. Това е невероятно! Някаква жена с видения написва книга и половин общество реагира. Или „Капиталът“ – също книга, която променя света. По онова време човечеството   все още мълчи. Говорят малцина и се изпълнява просвещенската програма – на мястото на Библията застава Енциклопедията.   АА: Но Енциклопедията не дава никакви морални напътствия.   АР: Дава, по цял ден дава. Тя предполага, съдържа описание на човека: „Хората се раждат равни“. Енциклопедията има огромни морални последици. Прави се под формата на наука, но в никакъв случай не е неутрална. Та думата е, че оформилото се чудовищно противоречие между ценности и реалност може да се разреши по дваначина. Възникват и съответните две програми за разрешаване – и тъкмо те са основните нови сили на 20-и век. Едната е да събориш реалността и да я построиш отново според ценностите. Тук е целият комунизъм с всичките му разновидности. Той е базиран на тази процедура.   В „Интернационала“ е казано в прав текст: ние ще разрушим целия свят и на негово място ще построим друг, който е наш и съответства на ценностите. Комунизмът в най-широкия смисъл на думата (нямам предвид само болшевизма) е именно щение да се отмени реалността и да се замени с ценностно правилен свят. Другата програма за преодоляване на противоречието „ценности–реалност“ е напълно противоположна: обявяваме, че всички ценности са боклук и трябва да гледаме само реалността.    Това е Ницше, а по-нататък и целият фашизъм. (Самият Ницше,между другото, никакъв фашист не е бил.) Процедурата е следната: всички ценности са само защити на слабите,това са чисти измишльотини, без връзка с реалността. А реалността е, че побеждава свръхчовекът, тоест който е по-силен, който оцелее и надделее.    Това са главните нови идейни пружини, които движат 20-и век, особено между войните и после, до срутването на комунизма. Двете програми имат различна съдба, приликата помежду им е единствено, че са крайни. И силата на тези две пружини се изчерпва някъде с оформянето на консуматорското общество. Развръзката настъпва с края на Съветския съюз.   Много е важно да се каже, че този край по замисъл, а и според всеобщото признание тогава, изглеждаше така:„Прекратявам експеримента“. Той по никакъв начин не беше победа на едната система над другата. Просто едната система (комунистическата) прояви автоагресия, символично автонасилие и се обяви за приключена.   АА: Но то може да се интерпретира и като победа.Тази система казва: аз се провалих и затова се самоотменям. Мълчаливо признание за загуба.", "date": "2017.11.27", "title": "Андрей Райчев и Александър Андреев: Накъде вървим през 21-и век?"}
{"url": "http://www.classa.bg/%D1%81%D0%B2%D1%8F%D1%82/item/375662-%D0%BE%D0%B1%D0%BB%D0%B0%D0%BA-%D0%B2%D1%83%D0%BB%D0%BA%D0%B0%D0%BD%D0%B8%D1%87%D0%BD%D0%B0-%D0%BF%D0%B5%D0%BF%D0%B5%D0%BB-%D0%BF%D1%80%D0%B8%D0%BD%D1%83%D0%B4%D0%B8-%D0%B0%D0%B2%D0%B8%D0%BE%D0%BA%D0%BE%D0%BC%D0%BF%D0%B0%D0%BD%D0%B8%D0%B8-%D0%B4%D0%B0-%D0%B0%D0%BD%D1%83%D0%BB%D0%B8%D1%80%D0%B0%D1%82-%D0%BF%D0%BE%D0%BB%D0%B5%D1%82%D0%B8%D1%82%D0%B5", "text": "Вулканът Агунг, разположен на индонезийския остров Бали, стана активен в събота следобед за втори път за по-малко от седмица, изстрелвайки колона от пепел с височина над 1500 метра. Според Ройтерс, вулканичния облак е много по-голяма от предишния, излъчен от Агунг и е принудил няколко авиокомпании като KLM, Qantas, AirAsia и Virgin, да отменят или да преразпределят своите полети за региона. Сингапур вече беше предупредил, че облаците от пепел могат \"сериозно да нарушат графика на въздушния транспорт\". От своя страна, Националната служба за управление на бедствия на Индонезия заяви, че е налице увеличение на сеизмичната и вулканична активност, след изригването събота и подчерта, че туризмът на острова остава безопасен, с изключение на района около вулкана, област с радиус до 7,5 километра от върха. Говорител на офиса сподели няколко снимки от върха на вулкана и призова хората в близост до планината да не се паникьосват. Той потвърди, че \"дим и вулканична пепел\" продължават да излизат от кратера и че вулканичната дейност все още се оценява. Той заяви, че международното летище Ngurah Rai остава безопасно и работи нормално, въпреки някои отменени полети. \"За самолетите е приложено тактическо ръководство за заминаване и пристигане, което не застрашава никой полет\", каза Барата. Около 35 000 души бяха евакуирани, след като се регистрираха около 300 труса на острова, след което властите обявиха за опасен 9-километровия радиус около вулкана. Ако се случи изригване, то ще бъде първото от 50 години. Последният път, през 1963 г. изригването отне живота на хиляда души и изпрати пепел на височина 10 километра.", "date": "2017.11.27", "title": "Облак вулканична пепел принуди авиокомпании да анулират полетите"}
{"url": "http://www.classa.bg/%D1%81%D0%B2%D1%8F%D1%82/item/375664-%D1%80%D1%83%D1%81%D0%BA%D0%B8-%D0%B8-%D1%8F%D0%BF%D0%BE%D0%BD%D1%81%D0%BA%D0%B8-%D0%B2%D0%BE%D0%B5%D0%BD%D0%BD%D0%B8-%D0%BA%D0%BE%D1%80%D0%B0%D0%B1%D0%B8-%D1%81%D0%B5-%D1%81%D1%80%D0%B5%D1%89%D0%B0%D1%82-%D0%B2-%D1%82%D0%B8%D1%85%D0%B8%D1%8F-%D0%BE%D0%BA%D0%B5%D0%B0%D0%BD", "text": "Кораби на Тихоокеанския флот на ВМФ на Русия и Морските сили за самоотбрана на Япония, участваха в съвместни военноморски маневри SAREX-2017 (\"Търсене и спасяване\"), съобщи пресслужбата на руското министерство на отбраната. Ученията се провеждат тази седмица в залива Петър Велики, в Японско море, край бреговете на Руския район Приморски. Русия бе представена, наред с други плавателни съдове, от кораба анти-подводница Адмирал Виноградов, докато Япония изпрати на ученията един от своите разрушители. В рамките на маневрите, корабите на двете страни проведоха тестове за тактически маневри, търсене и спасяване на кораби в извънредни ситуации. Хеликоптери Ka-27PS от Тихоокеанския флот също участваха в тези упражнения. Накрая руският и японският военен персонал участваха в различни спортни състезания. Междувременно японският разрушител отвори вратите си, за да могат да го посетят жителите на Владивосток, столицата на Приморски район.", "date": "2017.11.27", "title": "Руски и японски военни кораби се срещат в Тихия океан"}
{"url": "http://www.classa.bg/%D1%81%D0%B2%D1%8F%D1%82/item/375655-%D0%BD%D0%B5%D0%B9%D0%BC%D0%B0%D1%80-%D0%B8-%D0%B3%D0%BB%D0%BE%D0%B1%D0%B0%D0%BB%D0%BD%D0%B0%D1%82%D0%B0-%D1%82%D1%8A%D1%80%D0%B3%D0%BE%D0%B2%D0%B8%D1%8F-%D1%81-%D1%84%D1%83%D1%82%D0%B1%D0%BE%D0%BB%D0%B8%D1%81%D1%82%D0%B8", "text": "Футболните трансфери бяха катапултирани от спортните страници във водещите новини на глобалните медии тази година, когато през лятото Пари Сен Жермен подобри, или почти размаза световния рекорд, за да открадне бразилската звезда Неймар от Барселона.   Френският клуб плати умопомрачителните 222 милиона евро (260 милиона долара или 200 милиона брит. лири) за играча - над два пъти повече от предишния рекорд, поставен когато Пол Погба се върне в Манчестър юнайтед от Ювентус за 89 милиона лири през август 2016 година.   Тази прословута сделка обаче бе само много видимият връх на една огромна индустрия, а именно международната търговия с футболисти, която все повече се превръща в глобален бизнес.   Последните данни от ФИФА, институцията, която управлява този спорт, сочат, че досега през тази година е имало 15 291 международни трансфера, за които са били похарчени рекордните 6 милиарда долара (4,58 милиарда брит. лири).   При международните трансфери даден футболист преминава от отбор от една страна в такъв от друга, за разлика от вътрешните, при които съответният състезател сменя клубната си  принадлежност в една и съща държава.   Тази рекордна цифра, която едва ли ще се промени до края на годината, тъй като трансферните прозорци в най-големите европейски първенства ще бъдат отворени отново чак в края на януари, представлява 25 % увеличение спрямо 4,8-те милиарда долара, похарчени през миналата година.  ", "date": "2017.11.27", "title": "Неймар и глобалната търговия с футболисти"}
{"url": "http://www.classa.bg/%D1%81%D0%B2%D1%8F%D1%82/item/375656-%E2%80%9E%D0%BD%D0%B0%D0%B9-%D1%81%D0%BC%D1%8A%D1%80%D1%82%D0%BE%D0%BD%D0%BE%D1%81%D0%BD%D0%BE%D1%82%D0%BE-%D0%B2-%D1%81%D0%B2%D0%B5%D1%82%D0%B0-%D1%87%D1%83%D0%B4%D0%BE%D0%B2%D0%B8%D1%89%D0%B5-%D0%BD%D0%B0-%D0%BF%D1%83%D1%82%D0%B8%D0%BD%E2%80%9D", "text": "Британски медии, сред които са Daily Mail, Daily Express, Daily Star и The Sun, публикуваха материали за новия руски подводен ракетоносец „Княз Владимир\", спуснат на вода на 17 ноември в Северодвинск. Изданието Daily Mail нарече подводницата „най-смъртоносната подводница в света\".      В статията се отбелязва, че „Княз Владимир\" е снабден с 20 (реално са 16 - ) междуконтинентални балистични ракети Р-30 „Булава\", които имат разделящи се бойни глави с мощност 150 килотона всяка.    Подводницата, наречена от британските медии \"дълбоководното чудовище на Путин\", може да изстрелва ракети на разстояние до 9,3 хиляди километра и има работна дълбочина на потапяне до 400 м, което я прави практически невидима за локаторите.    Според The Sun, Русия получи подводница, която значително превъзхожда аналозите от САЩ. В публикациите се отбелязва, че американският конкурент подводницата „Охайо\" носи 24 балистични ракети Trident II, имащи по-малка далечина на обсег и по-малка работна дълбочина (360 м). В коментарите във форумите се разгоряха оживени дискусии. „Струва ми се, че те отидоха с години напред, когато става дума за подобни неща\" – пише Solution. „Русия става световен лидер и никой не го взема под внимание.    Веднъж нашите лидери ще се договорят и това ще провокира война против нея. Ние трябва да сме с Русия в един отбор, а не да усилваме търканията, както прави Мей\" – счита vivelo. „Питам се какъв е смисълът? Какво като ракетата достигне целта минута по-рано? Нали в отговор ще долети също такава ракета. По-добре е да насочваме ресурсите към развитие и да се ограничим в малки противопоставяния. В ядрената война не може да има победители\" – разсъждава leapingwolf.    „Кназ Владимир\" е четвъртият атомен съд от проекта 955 „Борей\" и е първият модернизиран крайцер от поредицата „Борей-А\". Той трябва да влезе в бойния състав на Северния флот през 2018 г. В корабостроителницата „Севмаш\" се дострояват още четири подводни крайцера, спускането им на вода се планира до 2022 г.", "date": "2017.11.27", "title": "„Най-смъртоносното в света чудовище на Путин”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375657-27-%D0%BD%D0%BE%D0%B5%D0%BC%D0%B2%D1%80%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "През 176 г. - Марк Аврелий назначава сина си Комод за съимператор, с което прекъсва системата на осиновените императори в Римската империя. \r\n   \r\n   През 1095 г. - папа Урбан II благославя по време на събора в Клермон провеждането на Първия кръстоносен поход. \r\n   \r\n       През 1705 г. - Петър I създава морска пехота в Русия. \r\n   \r\n   През 1895 г. - Алфред Нобел прави завещание, с което дарява цялото си състояние във фонд за Нобелова награда. \r\n   \r\n   През 1916 г. - по време на Първата световна война Първа софийска дивизия овладява румънския град Гюргево. \r\n   \r\n   През 1918 г. - създадена е Украинска академия на науките под ръководството на Владимир Вернадски. \r\n   \r\n   През 1919 г. - министър-председателят на България Александър Стамболийски подписва Ньойския договор. \r\n   \r\n   През 1971 г. - космическият апарат Марс 2 на СССР достига повърхността на Марс, но не успява да кацне на планетата, а пада на повърхността й. \r\n   \r\n   През 2005 г. - във Франция е извършена първата трансплантация на части от лицето. \r\n    ", "date": "2017.11.27", "title": "27 ноември, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/375659-%D0%BE%D1%82%D0%B5%D1%86-%D0%B1%D0%BE%D1%8F%D0%BD-%D1%81%D0%B0%D1%80%D1%8A%D0%B5%D0%B2-%C2%AB%D0%B8%D1%81%D0%BB%D1%8F%D0%BC%D1%8A%D1%82-%D0%B5-%D1%80%D0%B5%D0%BB%D0%B8%D0%B3%D0%B8%D1%8F-%D0%BD%D0%B0-%D0%B0%D0%B3%D1%80%D0%B5%D1%81%D0%B8%D1%8F%D1%82%D0%B0%C2%BB", "text": "Непрестанно е налице опасност от радикализиране, там където живеят мюсюлмански маси, заяви в предаването „Събуди се“ на Нова телевизия отец Боян Саръев от църквата «Свето Успение Богородично» в Кърджали     „Ислямът е религия на агресията – добави той. — Тя е възникнала така.   В Родопите също живеем под такава угроза.   Не мисля, че 10-15 мерки ще успеят да спрат радикализацията».   С македонците сме един народ в две държави. Най-нормалното е тяхната църква да се обърне към нашата Българска православна църква, категоричен бе отец Саръев.   „Не можем да взимаме еднолично решение – заяви той. — Трябва да има мнението и съгласието на останалите православни църкви, за да признаем за дъщерна Македонската православна църква. Православната църква е отделена от държавата, но двете институции си съдействат и работят заедно. Канонът трябва да бъде спазен, но в същото време трябва да бъдат защитени и интересите на българската държава“.   Отец Саръев се обърна към българския народ преди предстоящите Коледни празници.   «Преди Коледа искам да кажа на целия български народ да търси царството божие – заяви той. — След това ще дойдат богатата трапеза и благините. Когато слагаме на първо място царството божие и Господ Бог, нещата винаги се нареждат. Не трябва да поставяме на първо място материалните облаги, а духовността.    Смирението все повече става далечно понятие. Обществото е далеч от идеята, че трябва да решаваме всички проблеми с мир, смирение, кротко и с любов. Налага се агресията. Духовността и духовното остават назад, а се налага грубостта и материалното“.    ", "date": "2017.11.27", "title": "Отец Боян Саръев: «Ислямът е религия на агресията»"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/375660-%D1%80%D0%B0%D1%88%D0%B8%D0%B4%D0%BE%D0%B2-%D0%BA%D0%B0%D1%82%D0%BE-%D0%BF%D1%80%D0%BE%D1%84-%D1%85%D1%80%D0%B8%D1%81%D1%82%D0%BE%D0%B2-%D0%BE%D1%82-%D0%BE%D1%81%D1%82%D0%B0%D0%B2%D0%B0%D1%89%D0%B8%D1%82%D0%B5-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%E2%80%9C%D1%87%D0%B5%D0%BF-%D0%B7%D0%B0-%D0%B7%D0%B5%D0%BB%D0%B5-%D0%BD%D0%B5-%D1%81%D1%82%D0%B0%D0%B2%D0%B0%E2%80%9D", "text": "  Ако опозицията продължи да се държи инфантилно, най-вероятно ГЕРБ ще управлява и след следващите избори. Не знам каква е една опозиция, но ролята на един парламент и отговорни хора е, не да се занимават с интриги, с доноси, коментира пред БНТ председателят на парламентарната комисия за култура и медии Вежди Рашидов.     Вежди Рашидов сподели, че не съжалява, че не е министър на културата и в сегашното правителство. Той допълни, че е бил министър достатъчно дълго време, а е и настъпил период на демотивация, заради множеството хора, които са критикували културните му проекти като Ларгото и „Квадрат 500“ в София.   “Обичам свободията, а не свободата. Искам да се върна към амплоато си на творец. В България никой не е свикнал да се отказва. Благодаря на премиера Борисов, защото бях до последно в кандидатурата, но имам нужда от почивка. Непрекъснато имаше дежурни, които ме обвиняваха в кражби и измами”, каза Рашидов.   Той отбеляза, че и диагнозата му за рак също е изиграла ключова роля в решението му, но сподели, че сега се чувства много по-добре. Рашидов се похвали с предстоящите си изложби, като най-скорошната ще е по повод рождения му ден на 14 декември, където ще се изложат западноевропейски картини в живопис, както и реставрирани картини.  Специално място ще намери платно на Рембранд.        ", "date": "2017.11.27", "title": "Рашидов като проф. Христов: От оставащите в България “чеп за зеле не става”"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/375663-%D0%B0%D0%BD%D0%B3%D0%B5%D0%BB-%D0%B4%D0%B6%D0%B0%D0%BC%D0%B1%D0%B0%D0%B7%D0%BA%D0%B8-%D0%B4%D0%BF%D1%81-%D0%BE%D1%82%D0%BA%D0%B0%D1%87%D0%B0,-%D0%BA%D0%BE%D0%B3%D0%B0%D1%82%D0%BE-%D0%BD%D0%B5-%D0%B5-%D0%B1%D0%BB%D0%B8%D0%B7%D0%BE-%D0%B4%D0%BE-%D0%B2%D0%BB%D0%B0%D1%81%D1%82%D1%82%D0%B0-%D0%BA%D0%B0%D0%B7%D0%B0%D0%BD%D0%BE%D1%82%D0%BE-%D0%BE%D1%82-%D0%B4%D0%B5%D0%BF%D1%83%D1%82%D0%B0%D1%82%D0%B0-%D1%81-%D1%82%D1%80%D0%B5%D0%B2%D0%BE%D0%BF%D0%B0%D1%81%D0%B5%D0%BD-%D0%BF%D1%80%D1%8F%D0%BA%D0%BE%D1%80-%D0%B9%D0%BE%D1%80%D0%B4%D0%B0%D0%BD-%D1%86%D0%BE%D0%BD%D0%B5%D0%B2-%D0%B5-%D0%BB%D1%8A%D0%B6%D0%B0-%D0%B2%D0%B8%D0%B4%D0%B5%D0%BE", "text": "Евродепутатът Ангел Джамбазки коментира казаното от депутата на ДПС Йордан Цонев, че присъствието на националистически партии във властта е пречка и те трябва да бъдат демонтирани от управлението на България. \r\n   \r\n   „Това, което говори г-н Цонев е лъжа, в него няма логика. Спомнете си и неговия тревопасен прякор… ДПС откача, когато не е близо до властта. А помните ли един друг титан на либерализма – г-н Бисеров. Помните ли го“, попита риторично Джамбазки. \r\n   Той коментира и стабилността в коалицията, като заяви, че няма малки и големи партньори, а става въпрос за разговори и изясняване на противоречията. \r\n   Какви са приоритетите за Европредседателството на България и уместен ли е за министър на икономиката сочения за близък до Делян Пеевски Емил Караниколов – вижте разговора с евродепутата във видеото, а още от „Хайд парк“ \r\n    ", "date": "2017.11.27", "title": "Ангел Джамбазки: ДПС откача, когато не е близо до властта. Казаното от депутата с тревопасен прякор Йордан Цонев е лъжа (ВИДЕО)"}
{"url": "http://www.classa.bg/%D1%81%D0%B2%D1%8F%D1%82/item/375661-%D0%BC%D0%B8%D1%81%D1%82%D0%B5%D1%80%D0%B8%D0%BE%D0%B7%D0%B5%D0%BD-%D1%81%D0%B2%D0%B5%D1%82%D0%B5%D1%89-%D0%BE%D0%B1%D0%B5%D0%BA%D1%82-%D0%BD%D0%B0%D0%B4-%D0%BA%D0%B0%D0%BD%D0%B0%D0%B4%D0%B0", "text": "В петък вечер, мистериозен светещ обект озари небето на няколко селски райони в Канада, което създаде сред жителите им учудване и уплах. Според ТГС, свидетели в провинциите Саскачеван и Алберта твърдят, че това бе ярка светлина, която пресича небето, оставяйки фрагменти и искри, докато се спуска. Неидентифицираният летящ обект беше наблюдаван от няколко града в тези провинции и разтревожи много хора, които решиха, че това е самолет в пламъци или огромен метеорит. Според американското дружество \"Метеор\", са съобщени общо 11 наблюдения. Някои от тях бяха заснети на видео и публикувани в социалните мрежи в търсене на обяснение. \"Беше вълнуващо, но трябва да започнем да мислим какво наистина може да е било? Мислех, че е твърде бавен, за да бъде метеорит\", каза един зрител, според който сцената е продължило около 20 секунди. Беки Битерноус, станала свидетел на явлението край дома си, помислила, че може е сателит или самолет, защото \"като че искреше и се разпадаше докато пада.\" Жената заснела събитието с мобилния си телефон и публикува видео във Facebook, което вече надхвърли 30 000 показвания. Мнозина смятат, че \"огненото кълбо\" всъщност вероятно е фрагмент от ракетата Antares, която на 14 ноември изведе в орбита космическия кораб Cygnus на път към Международната космическа станция, с основна мисия да достави консумативи на астронавтите. Ниската гъстота на населението в някои региони води до по-малко светлинно замърсяване и следователно позволява по-ясна видимост за подобни явления.", "date": "2017.11.27", "title": "Мистериозен светещ обект над Канада"}
{"url": "http://www.classa.bg/%D1%81%D0%B2%D1%8F%D1%82/item/375654-%D0%B5%D1%81-%D1%81%D0%BC%D1%8F%D1%82%D0%B0-%D0%B4%D0%B0-%D0%B4%D0%B5%D1%82%D0%BE%D0%BD%D0%B8%D1%80%D0%B0-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BD%D0%B0-%D1%82%D0%B5%D1%80%D0%B5%D0%B7%D0%B0-%D0%BC%D0%B5%D0%B9", "text": "Британското издание The Independent е получило документи, които показват, че преговарящите от страна на ЕС за Брекзит подготвят основата на удар срещу Обединеното кралство, когато се достигне до следващият кръг от преговорите по развода. Брюксел ще постави неприемливи условия за голяма част от министрите в правителството на премиера Тереза Мей, предаде “Фокус”.   Изтеклите документи показват, че главният преговарящ на ЕС Мишел Барние иска да постави като условие за получаване на добра сделка за Великобритания „автоматичното“ приемане на новите регулации на ЕС в двугодишния транзитен период след март 2019 година.   Планът, замислен от лидерите на ЕС при закрити врата, ще постави Обединеното кралство в позиция да не може да влияе върху правилата, които приема по време на транзитния период и със сигурност ще разяри противниците на Брюксел в Лондон, като например Борис Джонсън, Майкъл Гоув и Лиъм Фокс, които са решени 2019-а да е последната година на Великобритания със законите на ЕС. Ходът показва за пореден път, че преговарящите на Съюза са тези, които поставят условията за Брекзит, докато Тереза Мей все още се мъчи да отговори на последните им изисквания, отговаряйки на първия „оттеглящ“ етап от преговорите.   В петък тя се срещна с председателя на Европейския съвет Доналд Туск в опит да спечели подкрепа за плащането на „бракоразводна такса“ от 40 милиарда лири (около 60 милиарда евро) и да даде гаранции за ирландската граница и правата на европейските граждани. Премиерът е в отчаяние и се моли на европейските лидери да одобрят офертата й за оттегляне по време на декемврийската среща на върха на Европейския съвет, което да позволи на разговорите да преминат към следващата фаза – бъдещите търговски отношения и транзитният период, като нейното политическо оцеляване е обвързано с резултата от усилията й. Но документите, които The Independent получи показват, че следващият етап ще е също толкова притискащ и в него е заложена политическа бомба – поставянето на условие, което ще раздели правителството на Мей и може да струва премиерското й кресло.   Документа съдържа презентация, подготвена от Барние за 27-те представители на страните-членки на ЕС, в която той казва, че транзитният период на Великобритания трябва да включва „автоматичното приемане от страна на Обединеното кралство на новите правила на ЕС след 30 март 2019 година“.   Главният преговарящ е пределно ясен, че Великобритания „няма да има институционални права, нито присъствие в институциите“, както и „право да гласува“, което означава, че Обединеното кралство ще трябва да следва правила направени в интерес на членовете на Съюза и да ги прилага в своето законодателство, без да има контрол над създаването им.   Потенциалните конфликти за транзитния период тепърва ще излизат наяве, защото от ЕС заявиха, че няма да обсъждат бъдещите търговски отношения, докато не бъде постигнат достатъчен прогрес по текущите теми на преговорите.  ", "date": "2017.11.27", "title": "ЕС смята да детонира правителството на Тереза Мей"}
