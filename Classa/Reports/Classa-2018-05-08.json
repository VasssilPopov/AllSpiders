{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/381755-%D1%82%D0%B5%D1%81%D0%BB%D0%B0-%D0%B3%D1%83%D0%B1%D0%B8-%D0%BF%D0%BE-6500-%D0%B4%D0%BE%D0%BB%D0%B0%D1%80%D0%B0-%D0%B2-%D0%BC%D0%B8%D0%BD%D1%83%D1%82%D0%B0", "text": "Tesla Motor отчете загуба от почти 710 млн. долара за първото тримесечие на 2018 година, съобщава Reuters. Това е рекорд в историята на компанията. За 2017 година загубите на основаната от Илон Мъск компания се оценяват на 1,4 млрд. долара. Tesla приключи годината с 3,4 млрд. долара капитал и дългове от 9,4 млрд. По-рано Bloomberg изчисли, че Tesla губи по 6 500 долара на минута. Според агенцията, ако не получи допълнително финансиране, компанията ще свърши парите до края на 2018 година.", "date": "2018.05.08", "title": "Тесла губи по 6500 долара в минута"}
{"url": "http://www.classa.bg/%D1%81%D0%B2%D1%8F%D1%82/item/381751-%D0%BC%D0%B0%D0%BA%D1%80%D0%BE%D0%BD-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B0%D0%B2%D0%B0-%D0%B7%D0%B0-%D1%80%D0%B8%D1%81%D0%BA-%D0%BE%D1%82-%D0%B2%D0%BE%D0%B9%D0%BD%D0%B0,-%D0%B0%D0%BA%D0%BE-%D1%82%D1%80%D1%8A%D0%BC%D0%BF-%D1%80%D0%B5%D1%88%D0%B8-%D0%B4%D0%B0-%D0%B8%D0%B7%D1%82%D0%B5%D0%B3%D0%BB%D0%B8-%D1%81%D0%B0%D1%89-%D0%BE%D1%82-%D1%8F%D0%B4%D1%80%D0%B5%D0%BD%D0%BE%D1%82%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5-%D1%81-%D0%B8%D1%80%D0%B0%D0%BD", "text": "Президентът на Франция Емануел Макрон предупреди за опасността от евентуална война, ако американският му колега Доналд Тръмп оттегли страната си от ядреното споразумение с Иран, съобщава Ройтерс.   \"Ще отворим кутията на Пандора, може да има война\", казва Макрон пред германското списание Der Spiegel. Във всеки случай, президентът посочи, че не вярва, че Тръмп иска война.   В същия дух като френския президент, Хелне Ле Гал, посланикът на Франция в Израел, заяви в неделя, че евентуално оттегляне на САЩ от ядреното споразумение с Иран, може да доведе Близкия изток до ръба на войната.   Германският канцлер Ангела Меркел; френският президент Емануел Макрон и британският премиер Тереза Май обявиха в неделя готовността си да участват в по-широк дебат относно прилагането на възможни ограничения за сегашната ядрена програма на Иран. Във всеки случай, Макрон каза, че смята, че президентът на САЩ в крайна сметка ще оттегли страната си от ядреното споразумение.   Тръмп посочи 12 май като краен срок за \"оправяне на ужасните недостатъци\" на историческия договор и предупреди, че в противен случай ще откаже да удължи срока за облекчаване на санкциите срещу Иран.   Споразумението за иранската ядрена програма бе подписано през 2015 г. от Иран и Групата 5 + 1 (Великобритания, Китай, Франция, Русия, САЩ и Германия). В замяна на ангажимента на Техеран да не развива или придобива ядрено оръжие, ЕС и САЩ се съгласиха да премахнат международните санкции срещу персийската страна.", "date": "2018.05.08", "title": "Макрон предупреждава за риск от война, ако Тръмп реши да изтегли САЩ от ядреното споразумение с Иран"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381752-%D0%BD%D0%B5%D1%84%D0%BE%D1%80%D0%BC%D0%B0%D0%BB%D0%BD%D0%BE%D1%82%D0%BE-%D0%BE%D0%B1%D1%89%D1%83%D0%B2%D0%B0%D0%BD%D0%B5", "text": "Бъбрене, общи приказки, small talk или онези малки и неангажиращи разговори, които впоследствие прерастват в по-смислени и значими такива – това е едно от изкуствата на днешното общуване, част от арсенала от умения на успешните хора. Как един разговор може да се превърне от потенциален безсмислен брътвеж в приятно бъбрене и да завърши в съдържателен и полезен обмен на идеи, който да доведе до потенциална изгода (от успешна бизнес сделка до научаването на нещо полезно), е въпрос, който ни занимава все по-често в днешно време. Ето една кратка компилация от насоки, които можете да приложите на практика веднага. Подготовка и любопитство към заобикалящия ни свят – както повечето неща, и успешните разговори изискват предварителна подготовка, а незнанието не е извинение. Следете случващото се в България и по света, дори това да означава да прочетете само водещите заглавия. Така ще сте адекватни и ще имате готови теми за разговор. Не бъдете предубедени – не започвайте разговор с конкретни очаквания. Ако са ниски, може да подцените интересен събеседник, а високите могат да не бъдат достигнати поради ред причини като умора на събеседника, липса на достатъчно време, неподходящо време и място и т.н. Подходете спокойно и търпеливо към всеки разговор. Не се страхувайте от мълчанието – истински добрите разговори започват, когато хората има какво да си кажат. Ако усетите, че събеседникът ви отговаря с нежелание, по-добре любезно да прекратите разговора. Нетуоркингът и разговорите не са състезание – колкото и да е модерно да се осъществяват контакти с цел бъдеща бизнес комуникация, не забравяйте, че всеки иска да бъде изслушан. Затова се съсредоточете върху разговора със събеседника си и не бързайте да предлагате последваща среща. Няма никакъв смисъл да разговаряте с десетки хора в рамките на няколко часа, ако след това няма да си спомняте точно с кого какво сте обсъждали. Не започвайте разговор, когато нямате какво да кажете – това е мисия, обречена на провал, още повече ако започвате разговор с непознат и целите да осъществите дългосрочен контакт. Ако не знаете какво да кажете, просто се представете, подайте визитна картичка и споменете накратко какви мислите, че биха били взаимните ви бизнес интереси. Стремете се да задавате отворени въпроси и да давате пълни отговори – старайте се въпросите да не изискват отговор с „да\" или „не\", защото темите ще се изчерпя твърде бързо. Например „Хареса ли Ви конференцията дотук\" предполага кратък положителен или отрицателен отговор, докато „Коя част от конференцията дотук Ви беше най-интересна?\" предполага по-обширен и продължителен отговор и дава началото на разговор. Винаги имайте стратегия за изход от разговор – понякога попадаме в ситуации, в които сме буквално окупирани от някого и това може да ни попречи да поздравим и да поговорим с повече хора. Пригответе си няколко изречения, с които да излизате от ситуация, като: „Ще се радвам да продължим разговора по-късно, но сега се налага да отида и да поздравя г-н Х\" или „Гледните ти точки са интересни, благодаря за споделеното мнение, но сега имам нужда да обсъдя нещо с г-ца У\". В краен случай разговор може да бъде приключен и с „Имам нужда от още едно питие\" или „Извинявам се, но се налага да посетя тоалетната\". Избягвайте клишета, гръмки думи и прекомерната употреба на специфични термини – някои от най-завладяващите оратори са били известни с лекотата на израза и семплите думи. Залагайте на ясни словосъчетания, не се отнасяйте в твърде сложни изречения и не прекалявайте с чуждиците – всичко това може да направи изказа ви помпозен и да отегчи аудиторията или събеседниците ви. Всичко казано дотук може да се обобщи в 5 основни принципа: – Бъдете спокойни, когато започвате разговор; – Старайте се да предразположите събеседника си; – Установете отправна точка или общ интерес; – Когато в един разговор участват повече хора, обръщайте на всички еднакво внимание; – Запазете фокус на разговора, не забравяйте с каква цел сте го започнали и насочвайте събеседниците си в тази посока.", "date": "2018.05.08", "title": "Неформалното общуване"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/381753-%D1%82%D1%80%D1%8A%D0%BC%D0%BF-%D0%BD%D1%8F%D0%BC%D0%B0-%D0%B4%D0%B0-%D0%BF%D1%80%D0%B8%D1%81%D1%8A%D1%81%D1%82%D0%B2%D0%B0-%D0%B2-%D0%B9%D0%B5%D1%80%D1%83%D1%81%D0%B0%D0%BB%D0%B8%D0%BC", "text": "След като в продължение на няколко седмици остави съмнението да витае дали ще отиде в Ерусалим за откриването на преместеното от Тел Авив там американски посолство, Доналд Тръмп в крайна сметка няма да направи тази визита, предаде Франс прес. През декември Тръмп обяви решението си да признае Ерусалим за столица на Израел, като скъса по този начин с курса на предшествениците си, било то демократи, или републиканци. Вчера Белият дом публикува списък с президентската делегация, която ще посети Ерусалим по повод откриването на преместеното посолство, предвидено на 14 май, така че да съвпадне със 70-ата годишнина от създаването на държавата Израел. Делегацията ще бъде ръководена от Джон Съливан, номер две в американската дипломация и ще включва в състава си дъщерята на Тръмп – Иванка Тръмп, която е й негов съветник, както и съпругът й Джаред Къшнър, също съветник в администрацията на президента. В състава влизат и американският министър на финансите Стивън Мнучин и президентският специален пратеник за Близкия изток Джейсън Грийнблат. На няколко пъти Тръмп намекваше, че може да присъства на церемонията в Ерусалим.", "date": "2018.05.08", "title": "Тръмп няма да присъства в Йерусалим"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/381754-%D0%BF%D0%BE%D0%B2%D0%B8%D1%88%D0%B0%D0%B2%D0%B0%D0%BD%D0%B5-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%82%D0%B5-%D0%B0%D0%BA%D1%86%D0%B8%D0%B8", "text": "Европейските акции поскъпват предпазливо в началото на новата седмица благодарение на продължаващото отслабване на еврото спрямо долара и нарастване на петролните цени към нови три и половина годишни върхове. Известна подкрепа за позитивната настройка на инвеститорите в понеделник оказва и новината, че компанията „Нестле\" ще плати 7,15 млрд. долара за правото да продава продукти на „Старбъкс\" по целия свят. Днес еврото се понижава с 0,42% към 5-месечно дъно около 1,1908 долара след нова серия слаби икономически данни от еврозоната (изненадващо понижение на промишлените поръчки в Германия през март и поредно влошаване на инвеститорските нагласи в еврозоната през май, според индекса Sentix). Това се отразява позитивно най-вече на акциите на германските експортно-ориентирани компании, като немският индекс DAX се повишава с 0,51%. Общият европейски индекс Stoxx Europe 600 нараства с 0,28%, след като в петък се повиши с 0,6%, излизайки на печалба за шеста поредна седмица на търговия – най-продължителен негов растеж от март 2015-а година насам. По-скромен растеж с едва 0,06% бележи френският индекс CAC40, тъй като търговията на борсата в Париж е негативно повлияна от агресивният спад на акциите на Air France-KLM с около 10%. В началото на днешната търговия акциите на „Ер Франс\" дори се сринаха с цели 14% в резултат на оставката на изпълнителния директор на компанията на фона на ескалиращия конфликт между нейното ръководство и служители относно заплащането на труда. Акциите на Nestle пък поскъпват с 1,4%, след като водещата швейцарска компания за храни сключи алианс с американската Starbucks Corp. за продажбата на нейните продукти от кафе по цял свят. Днес британските финансови пазари са затворени, включително фондовата борса в Лондон, поради обичайната за този период на годината дневна банкова ваканция на Острова. Фючърсите на трите американски фондови индекси също нарастват на извънборсовата търговия, задълбочавайки солидното петъчно възходящо рали, което беше факт след доклада за състоянието на пазара на труда и на нивото на безработица в САЩ през април. Смесеният доклад на Департамента по труда допринесе за солиден ръст на акциите, търгувани на Уолстрийт, в края на предходната седмица, като индексът DJIA нарасна с 332 пункта (ръст с 1,39%), индексът S&P500 се повиши с 1,28%, а технологичният индекс Nasdaq Composite – с 1,71%. Около два часа преди старта на днешната търговия на Уолстрийт. фючърсите на DJIA се повишават с малко над 80 пункта (с 0,34%), на индекса S&P500 – с 0,37% и на технологичният Nasdaq100 – с 0,59%. Акциите на Starbucks Corp. нарастват с 3,59% като реакция на новината за сътрудничеството ѝ с Nestel, което ще вкара в касите на световно известната верига с кафенета цели 7,15 млрд. долара.", "date": "2018.05.08", "title": "Повишаване на европейските акции"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381747-%D0%BC%D0%B0%D1%84%D0%B8%D1%8F%D1%82%D0%B0-%D0%BF%D1%80%D0%BE%D0%B3%D0%BE%D0%BD%D0%B8-%D0%BC%D0%B8%D0%BB%D0%B8%D0%BE%D0%BD%D0%B8-%D0%BC%D0%BB%D0%B0%D0%B4%D0%B8-%D0%B8-%D0%B0%D0%BA%D1%82%D0%B8%D0%B2%D0%BD%D0%B8-%D0%B1%D1%8A%D0%BB%D0%B3%D0%B0%D1%80%D0%B8-%D0%BE%D1%82-%D1%80%D0%BE%D0%B4%D0%B8%D0%BD%D0%B0%D1%82%D0%B0-%D0%B8%D0%BC,-%D0%B7%D0%B0%D1%89%D0%BE%D1%82%D0%BE-%D1%82%D0%B5-%D1%81%D0%B0-%D0%B7%D0%B0%D0%BF%D0%BB%D0%B0%D1%85%D0%B0-%D0%B7%D0%B0-%D1%82%D1%8F%D1%85%D0%BD%D0%B0%D1%82%D0%B0-%D0%B2%D0%BB%D0%B0%D1%81%D1%82", "text": "Така убиват народа. Дъно няма, но край винаги има.   Краят на един човек, на един народ настъпва тогава, когато загуби инстинктите си, когато загуби основните си ценности. А това е процес, който е дълъг и тежък. Процес, който не може да се развие случайно, а е провокиран от нещо, или от някой. Тежки природни бедствия, войни и епидемии водят хората до такова състояние. До отчаяние и принизяване на съществуването до покриване на най-необходимите нужди. Живот без надежда, без мечти, без желания. Стадо, вървящо към края си примирено. Именно това е най-страшното – примирението! И това се използва от управниците – диктатори, които искат да държат под контрол народите. Чрез механизми за убиване на мечти, чрез внушаване на чувството на обреченост и усещането, че нищо не зависи от теб.     Точно това се случва в България през последните десетилетия – на народа се налага тезата, че „всички са маскари и боклуци“, че „нищо не може да се промени“, че „с честен труд нищо не може да постигнеш“ и че „нищо не зависи от нас, всичко се решава от ония горе“. И „логичните“ изводи, които се втълпяват на хората – всяка съпротива е обречена, всеки опит за борба ще бъде смачкан, а хората наказани – убити, пребити, уволнение, осъдени.   Господарите владеят всичко и съществуването ви е по тяхна воля и за тяхна угода. Само че, стремежа към свобода и развитие е естествен процес и неговото потискане изисква много повече усилия от управляващата ни престъпна банда. Нужно е да подменят основните ценности в обществото, да заменят стремежа към свобода и развитие, стремежа към образование и просвета, сремежа към усъвършенстване, трябва да бъде заменен от нещо друго. Защото всичките тези стремежи правят обществото и отделният човек независим, силни, активни, будни и най-вече действащи. А това е опасно.   Мафията положи неимоверни усилия за да прогони милиони млади и активни българи от родината им, защото те са заплаха за тяхната власт, а за останалите тук решава да замени морала и човешките ценности и стремежи с едно-единствено средство да постигне успех, лъжовно , но силно средство, водещо до пълна деградация и инертност на обществото и отделният човек и това нещо е хазартът! Не е важно да си образован, важно е да имаш късмет и да търкаш билетчета, или да играеш други „игри на късмета“.   Не е важно да работиш и да се усъвършенстваш, важно е да търкаш билетчета. Не е важно да си добър в това, което правиш, като бизнес и професия, важно е да търкаш билетчета. И така ще постигнеш всичко – ще станеш богат, ще постигнеш мечтите си. Не е нужно да се съпротивляваш на трудностите, да решаваш проблемите, да се бориш срещу неправдите за да живееш пълноценно и живота ти да стане по-добър, достатъчно е да търкаш билетчета и ще постигнеш и решиш всичко без риск и труд.   Така мафията убива душите ни, убива народа. Успоредно с това се демонстрира, че  напред в живота , бизнеса и кариерата могат да вървят само удобните, послушните и верните на мафията. Останалите се заклеймяват като лумпени, анархисти, соросиди…   Всеки, който е срещу властта на мафията е срещу демокрацията, защото управляващите ни бандити народа ги е бил избрал. „Всеки, който е срещу мен е срещу демокрацията, казва Ердоган, защото мен народа ме е избрал по демократичен път“ Същото казва и БОйко Борисов. Така диктаторите използват инструментите на демокрацията, за да крепят своята власт. Само че, народа отдавна нищо не избира, изборите са превърнати в едно огромно престъпление, което само легитимира властта на мафията. И кръга се затваря.   Избори, които дават легитимност на едно престъпно управление.   Институции, които крепят властта на мафията и смачкват неудобните.   И билетчета, които се явяват алтернатива на надеждата. Последното е най-ужасното престъпление, извършвано от управниците ни. Дори животните не разчитат за своето оцеляване на късмета, а разчитат на своите способности и умения, които усъвършенстват през целия си живот. Така човек се превръща в зомби, без духовни стремежи, а е воден само от жалка алчност и измамата за лесно забогатяване. Буда, слугите му и господарите му знаят добре силата на това оръжие. Защото именно използвайки алчността и духовната нищета на мутрите в началото на прехода те пълнеха редиците на СИК, ВИС и останалите мафиотски организации.    Превърнаха ги в армия от нискочели зомбита, готови да убиват за господарите си заради пари и обещания за охолен живот без труд и образование. Сега свинете са на път да превърнат целият народ в свои слуги. В зависими зомбита, търкащи билетчета и гледайки господаря, като единствения източник на блага. Той „дава и раздава“! Той решава всеки проблем, от останалите в територията не се иска нищо, освен да робуват и да търкат билетчета за да станат като господаря! Филията с мас, единствената прочетена книга, преклонението пред „началниците“ и щипката късмет са формулата за успеха! И Той е доказателството.   БОЕЦ, чрез своите действия разкриваме престъпната същност на управляващата ни мафия и няма да спрем да го правим.   Този духовен геноцид над българите се извършва не само за да пълнят джобовете си Пеевски и Божков. Една трета от рекламното време на официалните телевизии е заето от реклами на „търкащи билетчета“ и игри на късмета. Знаем, че тези телевизии, както и почти всички медии са превзети и подчинени на Борисов, Гергов, Пеевски и мафитоско-ченгеджийската партийна мафия. Този духовен геноцид цели осакатяването на една нация. Само за да могат шепа престъпници, ченгета, мафиоти и олигарси да запазят властта си и да не носят отговорност за извършените престъпления. Превръщат душите ни в мазоли. Но не от труд. Мазоли от невежество и подчинение, от ниски страсти и отхвърляне на истинските ценности и свещените човешки амбиции и стремеж към усъвършенстване, просвещаване, свобода и справедливост! Картината на млади хора, които не знаят добре да четат, но дават парите си, изпросени от родителите им за да търкат билетчета, мечтаейки, че така ще станат богати и „важни“, е олицетворение на мутренския модел, който мафията насажда в обществото ни.   Но, надежда има. И тя е в непримиримите, в малцината, в тези, които пазят искрата на любовта и свободата. И в най-мрачните времена е имало хора непримирими с неправдите, хора, борещи се за свобода и справедливост. Има ги и днес. И точно те са най-големият страх и кошмар на мафията. Защото въпреки цялата си власт, пропаганда, милиарди, репресии и удари не могат да ни смачкат. Не могат да угасят светлината и да пречупят духа на Свободните. БОЕЦ водим битка срещу това зло и ще я водим до край, ако трябва и на площадите. И в тази битка Истината е най-силното ни оръжие.", "date": "2018.05.08", "title": "Мафията прогони милиони млади и активни българи от родината им, защото те са заплаха за тяхната власт"}
{"url": "http://www.classa.bg/%D1%81%D0%B2%D1%8F%D1%82/item/381746-ethereum-%D0%B2%D1%82%D0%BE%D1%80%D0%B0%D1%82%D0%B0-%D0%BA%D1%80%D0%B8%D0%BF%D1%82%D0%BE%D0%B2%D0%B0%D0%BB%D1%83%D1%82%D0%B0-%D0%B2-%D1%81%D0%B2%D0%B5%D1%82%D0%B0,-%D0%B5-%D0%B8%D0%B7%D0%BF%D1%80%D0%B0%D0%B2%D0%B5%D0%BD%D0%B0-%D0%BF%D1%80%D0%B5%D0%B4-%D1%80%D0%B5%D0%B3%D1%83%D0%BB%D0%B0%D1%82%D0%BE%D1%80%D0%B5%D0%BD-%D0%BA%D0%BE%D0%BD%D1%82%D1%80%D0%BE%D0%BB-%D0%B2-%D1%81%D0%B0%D1%89", "text": "Комисията за ценни книжа и борси в САЩ и Търговската комисия за стокови фючърси (CFTC), обсъдиха на 7 май дали криптовалутата ethereum трябва да бъде класифицирана като ценност, съобщава The Wall Street Journal, позовавайки се на източници, запознати с въпроса.   Втората по големина на пазарна капитализация криптовалута, след Bitcoin, е обект на проверка от американските регулатори заради предварителна продажба през юли 2014 г. Според закона на САЩ, това може да се счита за продажба на ценни книжа, ако инвеститорите ги купуват, очаквайки последващото увеличение на цената им.   Фондацията Етереум получи 31,000 биткоина на стойност около 18.3 милиона $, като продаде 60 милиона от своята криптовалута. Парите бяха използвани за развитието на платформата. Смята се, че инвеститорите са закупили ethereum залагайки на увеличението на стойността им в бъдеще, което прилича на продажбата на ценни книжа.   В същото време, фондацията заяви, че не контролира емисията или търсенето на ethereum и притежава по-малко от 1% от общото предлагане.   Субекти в Силиконовата долина, като компанията за рисков капитал Andreessen Horowitz, също смятат, че продажбата на ethereum през 2014 г. е била акт на продажба на незаконни ценни книжа, както е предположено от регулаторните органи, защото няма физическо или юридическо лице, което да импулсира стойността на криптовалутата.", "date": "2018.05.08", "title": "Ethereum -втората криптовалута в света, е изправена пред регулаторен контрол в САЩ"}
{"url": "http://www.classa.bg/%D1%81%D0%B2%D1%8F%D1%82/item/381748-%D1%86%D0%B5%D0%BD%D0%B0%D1%82%D0%B0-%D0%BD%D0%B0-%D0%B1%D0%B0%D1%80%D0%B5%D0%BB-%D0%BF%D0%B5%D1%82%D1%80%D0%BE%D0%BB-%D0%BC%D0%BE%D0%B6%D0%B5-%D0%B4%D0%B0-%D0%B4%D0%BE%D1%81%D1%82%D0%B8%D0%B3%D0%BD%D0%B5-$-300-%D0%B7%D0%B0-%D0%BD%D1%8F%D0%BA%D0%BE%D0%BB%D0%BA%D0%BE-%D0%B3%D0%BE%D0%B4%D0%B8%D0%BD%D0%B8", "text": "Пиер Андуранд, водещ мениджър на фондове, специализирани за петрол, не изключва сегашната съпротивление на енергийните дружества да инвестират в нови производства, да причини цената на петрола да достигне $ 300 за барел. Освен това той се противопоставя на конвенционалната позиция, че трицифрените цени на петрола ще ограничат растежа на търсенето, съобщава \"Блумбърг\".   Той добави, че опасенията относно въздействието на електрическите превозни средства върху бъдещото търсене ограничават инвестициите в проекти с дълги срокове за доставка. \"Така че, парадоксално, върхът на тези страхове за търсенето, може да доведе до най-големия шок на доставките, който някога е съществувал\", каза той.   В този смисъл, инвеститорът смята, че не е толкова лошо суровият петрол да струва $ 100 за барел, от което често се страхуват пазарите. Напротив, той смята, че е необходимо да се насърчат инвестициите в производството на петрол, за да се предотвратят подобни \"удари\".   \"Не, петролът на цена от $ 100 няма да убие икономиката\", пише Андуранд. \"Нуждаем се от петрол струващ повече от 100 долара, за да насърчим достатъчно инвестициите извън Съединените щати\", заключи бизнесменът.", "date": "2018.05.08", "title": "Цената на барел петрол може да достигне $ 300 за няколко години"}
{"url": "http://www.classa.bg/%D1%81%D0%B2%D1%8F%D1%82/item/381749-%D0%BA%D0%BE%D0%BC%D0%BF%D0%B0%D0%BD%D0%B8%D0%B8%D1%82%D0%B5-%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%8F%D1%82-%D0%B4%D1%8A%D0%BB%D0%B3,-%D0%B2-%D1%81%D0%B2%D0%B5%D1%82%D0%BB%D0%B8%D0%BD%D0%B0%D1%82%D0%B0-%D0%BD%D0%B0-%D0%BF%D1%80%D0%BE%D0%B6%D0%B5%D0%BA%D1%82%D0%BE%D1%80%D0%B8%D1%82%D0%B5-%D0%BD%D0%B0-%D0%BA%D0%B8%D1%82%D0%B0%D0%B9", "text": "В хипотетична търговска война между САЩ и Китай, двете най-големи икономики в света, азиатската страна може да се прицели в американските компании и дълга на САЩ, ако Вашингтон продължи по трудния път, АП.   Администрацията на Тръмп продължава да оказва натиск върху Китай да намали търговския си излишък със Съединените щати с 200 млрд. до края на 2020 г. и да се откаже от политиките, които облагодетелстват националните му компании - практика, на която се основава икономиката на Пекин.   Въпреки това, Пекин има ас на ръкава си. От една страна, той би могъл да попречи на американските компании в автомобилния сектор, веригите ресторанти и компаниите, посветени на информационните технологии. От друга страна, ще има възможност Китай да продаде притежавания от него дълг на американското правителство. Дори се разглежда възможността за прекъсване на дипломатическите усилия в севернокорейската криза, макар че тази мярка би навредила също и на интересите на Пекин.   Това не би било първи път, когато Китай прилага търговски бойкот срещу определена държава. По-рано той направи същото чрез кампания за насърчаване на китайските потребители да бойкотират вносните продукти от Япония и Южна Корея, по време на предишни спорове с правителствата на тези страни.   \"Китай може да увреди интересите на САЩ, чрез ограничаване на дейността на мултинационалните корпорации\", каза Джим Канронг, специалист по външни отношения в университета Renmin в Пекин. Групата \"Евразия\" съобщи, че \"одобренията за някои видове лицензи за американските компании са прекратени\".   Изглежда, че Пекин има достатъчно финансови оръжия, но използването им ще носи големи разходи за икономиката и международната позиция на азиатския гигант. Например, дългът на правителството на САЩ, от който Китай притежава 1.2 трилиона - Пекин ще понесе загуби, ако продаде достатъчно, за да повлияе на финансовите разходи за американския дълг. Друга хипотетична мярка, която Пекин може да предприеме, е да намали обменния курс на юана спрямо долара, контролиран от държавата, за да направи вноса в САЩ по-скъп, докато се възползват китайските износители. Но по този начин Пекин би могъл да дестабилизира финансовите пазари и да навреди на други търговски партньори, които биха понесли високи политически разходи.   От друга страна, Китай може да спечели подкрепата на тези американски партньори или съюзници, които гледат подозрително на едностранните действия на американския президент Доналд Тръмп. Те биха могли да позиционират азиатската страна, не само като застъпник на свободната търговия, за разлика от позицията \"Америка преди всичко\", но и като \"основен стълб\" на световната търговска система, както отбеляза по време на посещение в Пекин миналия месец, Антонио Гутериш, генерален секретар на Организацията на обединените нации (ООН).", "date": "2018.05.08", "title": "Компаниите и американският дълг, в светлината на прожекторите на Китай"}
{"url": "http://www.classa.bg/%D1%81%D0%B2%D1%8F%D1%82/item/381750-%D0%BB%D0%BE%D0%BD%D0%B4%D0%BE%D0%BD-%D1%81%D0%B5-%D0%BE%D0%BF%D0%B8%D1%82%D0%B2%D0%B0-%D0%B4%D0%B0-%D1%83%D0%B1%D0%B5%D0%B4%D0%B8-%D1%81%D0%B0%D1%89-%D0%B4%D0%B0-%D0%BD%D0%B5-%D1%81%D0%B5-%D0%BE%D1%82%D1%82%D0%B5%D0%B3%D0%BB%D1%8F%D1%82-%D0%BE%D1%82-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5%D1%82%D0%BE-%D1%81-%D0%B8%D1%80%D0%B0%D0%BD", "text": "12 май е определен от Доналд Тръмп като краен срок за \"коригиране на ужасните недостатъци\" на историчесата ядрена сделка с Иран, а междувременно британският посланик в САЩ, Ким Дароч, коментира за CBS сегашната ситуация с договора.   \"Говорихме на ниво високопоставени служители на администрацията, заедно с нашите колеги от Франция и Германия, в продължение на няколко седмици и смятаме, че постигаме напредък\", каза дипломатът.   Той добави също, че \"това е добро споразумение\", въпреки че \"не е перфектно споразумение\". \"Президентът е правилно загрижен за регионалните дейности на Иран, които са зли и опасни за сигурността и стабилността. Той не харесва факта, че ракетите не са обхванати в договора, не е щастлив от клаузата за прекратяване и вярва, че режимът на инспекция трябва да бъде още по-труден\", каза британският посланик.   Той обаче посочи, \"имаме идеи по тези въпроси и ние вярваме, че можем да намерим общ език или да предприемем действия, които задоволяват опасенията на президента\". \"Имаме още няколко дни, за да видим дали можем да намерим начин\", каза той.   \"План А е, че САЩ ще останат в споразумението, и това е, за което ние работим\", каза посланикът, добавяйки, че в същото време се разглеждат \"всички възможности\".   \"Моето правителство каза, че докато Иран спазва споразумението и иска да продължи с него, това ще бъде и нашата позиция\", добави британският посланик. \"Ето защо анализираме възможностите за запазване на споразумението и се надяваме, администрацията на САЩ да не избере да се оттегли.\"   Британският министър на външните работи, Борис Джонсън, пътува до Вашингтон в неделя, за да се опита да убеди Доналд Тръмп да не се откаже от ядрената сделка с Иран, съобщава The Telegraph.   Според медиите това е двудневно посещение, в което Джонсън ще проведе разговори с висши представители на американското правителство, включително с вицепрезидента Майк Пенс.", "date": "2018.05.08", "title": "Лондон се опитва да убеди САЩ да не се оттеглят от споразумението с Иран"}
{"url": "http://www.classa.bg/%D1%81%D0%B2%D1%8F%D1%82/item/381745-%D1%80%D0%B0%D0%B7%D0%BA%D1%80%D0%B8%D1%85%D0%B0-%D0%BE%D0%BF%D0%B0%D1%81%D0%BD%D0%BE%D1%81%D1%82%D1%82%D0%B0-%D0%BE%D1%82-%D0%B0%D1%81%D0%BF%D0%B8%D1%80%D0%B8%D0%BD-%D0%B7%D0%B0-%D0%BC%D1%8A%D0%B6%D0%B5%D1%82%D0%B5", "text": "Група учени от Северозападния университет в Еванстън, щата Илинойс (САЩ) са стигнали до заключението, че мъжете, които консумират ежедневно аспирин, са изложени на двоен риск от меланом, твърди Science Daily. Резултатите от проучването са публикувани в края на април. Учените са анализирали данни от близо 200 000 пациенти на възраст между 18 и 89 години, които никога не са имали меланом. Измежду тях изследователите отделили група хора, които приемат аспирин ежедневно в продължение на поне една година и ги подложили на наблюдение през следващите пет години. В крайна сметка изследователите установили, че мъжете, които приемат аспирин всеки ден, са подложени на двойно по-голям риск, по-конкретно 1,83 пъти повече да страдат от меланом, в сравнение с мъжете, които не приемат аспирин. Учените обаче не забелязват същата тенденция сред жените. Според изследователите това е така, защото телата на мъжете произвеждат по-малко защитни ензими, като супероксид дисмутаза и каталаза, които спомагат за намаляване на риска от развитие на меланом.", "date": "2018.05.08", "title": "Разкриха опасността от аспирин за мъжете"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381740-8-%D0%BC%D0%B0%D0%B9,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1559 г. - В Англия е приет Актът за супремацията, с който кралица Елизабет I става глава на Англиканската църква.   1794 г. - По време на Якобинска диктатура, за антиреволюционна дейност френският химик Антоан Лавоазие, който в откривател на кислорода, е обвинен, осъден и гилотиниран за един ден в Париж.   1821 г. - Гърците побеждават турците в Битката при Гравия.   1849 г. - Първата международно призната регата е спечелена от яхтата „Перлата на Бермуда\".   1886 г. - Фармацевтът Джон Пембъртън създава газирана напитка, която по-късно става популярна като Coca-Cola.   1898 г. - Провеждат се първите мачове от Италианска футболна лига.   1899 г. - Създаден е Ирландски литературен театър в Дъблин.   1914 г. - Учредена е филмовата къща Paramount Pictures.   1921 г. - Швеция отменя смъртното наказание.   1945 г. - Втора световна война: Повечето въоръжени сили на Нацистка Германия прекратяват активни военни действия, във връзка с подписаната безусловна капитулация на страната от Алфред Йодл предишния ден.   1972 г. - Виетнамската война: Американският президент Ричард Никсън издава заповед да се поставят мини в най-големите пристанища в Северен Виетнам, за да се предотврати доставката на оръжие и стоки за страната.   1978 г. - За първи път е изкачен връх Еверест без кислороден апарат от Райнхолд Меснер и Петер Хабелер.   1980 г. - Унищожаването на едрата шарка официално е потвърдено от Световната здравна организация.   1984 г. - СССР обявява, че ще бойкотира Летни олимпийски игри 1984 в Лос Анджелис.   1990 г. - Естонският парламент гласува за промяна на името на страната на Република Естония от Естонска съветска социалистическа република.   2002 г. - Ясер Арафат призовава на арабски език палестинците да спрат своите атаки срещу израелците.   2009 г. - Пуснат е в експлоатация първият участък от Втория радиус на Първи метродиаметър на Софийското метро    ", "date": "2018.05.08", "title": "8 май, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381741-%D1%80%D0%B0%D0%B4%D0%B5%D0%B2-%D0%B8%D0%BC-%D0%BA%D1%80%D0%B8%D0%B2,-%D0%B0-%D0%B1%D0%BE%D1%80%D0%B8%D1%81%D0%BE%D0%B2-%E2%80%93-%D0%BD%D0%B5-%D0%BF%D0%BE%D0%BB%D0%BE%D0%B6%D0%B5%D0%BD%D0%B8%D0%B5%D1%82%D0%BE-%D0%B5-%D0%BA%D0%B0%D1%82%D0%BE-%D1%81-%D0%BF%D1%80%D0%BE%D1%82%D0%B5%D1%81%D1%82%D1%8A%D1%80%D0%B8%D1%82%D0%B5-%D0%BF%D1%80%D0%B5%D0%B7-2013-%D0%B3", "text": "Нагласите у нас не са се променили от 2013 г. – групата някогашни протестиращи работи за Бойко Борисов – от студенти до професори, и т. нар. насипно дясно.  Без да го казват гласно, и в момента са готови да го подкрепят за четвърти мандат, само да не дойдат „комунистите”.  Те подминават поведението на Борисов, но която и да е протоколна реч на президента Радев ги възмущава. Него не могат да понасят, не Борисов.     За тях е желан Плевнелиев, пуделът на Борисов, който го обслужваше непрекъснато. Но Радев, който е независим от него, е дразнител. Затова в синхрон с Борисов го нападат.  БСП не е готова да спечели избори, няма как да управлява сама. Затова става все по-сложно занапред. България е орисана на коалиции, ако не въведат мажоритарно гласуване (не че е по-добре, но това е начинът без коалиции).   Но подкрепата за Борисов от страна на медии, журналисти, водещи, и от, божем, интелигентни хора е лесно различима. Май е време да се напише нещо за „Интелектуалците за Борисов”, да не се чудят хората кой легитимира този бай Ганьо, отявлен демагог и лъжец, който превърна демокрацията в параван за личния му режим.   През 2013 г. Борисов спечели с малко изборите и веднага демонстративно върна мандата, защото не искаше коалиция с никого. Коалицията на БСП-ДПС беше обявена от медии и коментатори едва ли не за фашистка, защото Волен Сидеров присъствал в парламентарната зала да осигури кворум като гласуваха правителството.   Така Борисов си осигури по-добър резултат на следващите избори и направи трети кабинет. От парламента отпаднаха насипно-десните, защото отначало излъгаха, че не искат Борисов за премиер. И на тяхно място се подредиха националистите. Сега има официална коалиция с Волен и др. националисти. Медии и коментатори не го правят на въпрос.   Новите-стари десни сега се заявяват като опозиция, но вече трудно някой ще им повярва и не е сигурно дали ще влязат в следващия парламент.  Ситуацията е такава, че като отвратят достатъчно хората, БСП ще спечели изборите. Тогава са възможни два варианта – да се опитат да направят коалиция без нея, да я оставят в опозиция. И така ще се повтори ситуацията от 2013, когато спечелилата партия остана извън правителството. Ще има кратковременно правителство, после на изборите БСП ще спечели повече.   Другият вариант е, колкото и да изглежда чудно сега, да дочакаме коалиция БСП-ГЕРБ. Въпреки сегашната враждебност и декларации на партия ГЕРБ, че няма да правят такава коалиция, Борисов ще предпочете това, вместо да остане извън властта. Ще дръпне една демагогска реч – „И Меркел така направИ”, че трябвало да спасяват държавата, че оставят настрана партийните си интереси и т. н., и ще завие на 180 градуса. И такава коалиция като нищо ще изкара два мандата поне.  Новите-стари десни с поведението си може да изиграят ролята на катализатор на такава коалиция.", "date": "2018.05.08", "title": "Радев им крив, а Борисов – не. Положението е като с протестърите през 2013 г."}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/381742-%D0%B2-%D1%82%D0%B0%D0%B9%D0%BD%D0%B8%D1%82%D0%B5-%D0%BB%D0%B0%D0%B1%D0%B8%D1%80%D0%B8%D0%BD%D1%82%D0%B8-%D0%BD%D0%B0-%D0%B4%D0%B8%D0%BA%D1%82%D0%B0%D1%82%D0%BE%D1%80%D0%B0", "text": "    „Тайният дневник на Хитлер” (Колибри, превод Здравка Михайлова, Иван Б. Генов) не е истински роман, а по-скоро „неистинска история“, един разказ на историята или „сътворен документ“.   „Открай време ме занимава „феноменът Хитлер“. Как един незначителен човек с натрапчиви идеи, ниско потекло и оскъдно образование е успял да омае германците, да ги завладее, да торпилира с евтината си реторика политическия договор на времето, да поведе една страна по път, оказал се най-унищожителният за целия свят и за самата нея, и да се превърне в олицетворение на абсолютното зло? Колко мощно трябва да е било усещането за национално унижение и всеобщо отчаяние, че германското общество да приеме Хитлер като Месия, способен да възвърне наранената му гордост?“, пише Харис Влавианос.     „Тайният дневник на Хитлер” свързва историческите факти с измислицата и, естествено, не би могло да бъде написана от друг, освен от писател, особено надарен и в двете области – историята и литературата. Фактите, въз основа на които Харис Влавианос развива своето повествование, са абсолютно точни: на 8 ноември 1923 г. Адолф Хитлер прави опит за преврат начело на Националсоциалистическата германска работническа партия, над която упражнява абсолютна власт. Организацията на т.нар. национално въстание или Бирен пуч е слаба, Хитлер е арестуван и е изправен пред съда…   Тази история е основата, върху която авторът създава записките в дневника на диктатора, един силен и завладяващ текст, който удовлетворява изискванията на поетическото изкуство. А целта му е ясна - да ни доближи до истината като предупредителен знак да не допускаме европейският дом да рухне.   Разказът започва от деня на арестуването на Хитлер в Мюнхен през ноември 1923 г. и приключва през декември следващата година, когато той е освободен след амнистия.  Историческата фактология, свързана с метежа срещу Ваймарската република и с участниците в него, изпълва всяка страница на книгата. Но романът е преди всичко оригинален опит да се проникне в мрака на „века на крайностите”, във вътрешния свят на диктатора, в тайните лабиринти на личността му.   Харис Влавианос е изтъкнат гръцки интелектуалец - учен, поет, писател и есеист, роден през 1957 г. в Рим. Завършва философия в Университета в Бристол и политология и история в Оксфорд. Преподава история и политология в Американския колеж в Гърция, води семинари по поетическо изкуство в издателство „Патаки”. Издал е единайсет стихосбирки, преводи на Уолт Уитман, Езра Паунд, Т. С. Елиът, на съвременни англоезични поети. Негови поетически творби са преведени във Великобритания, Германия, Франция, Швеция. Както личи и от „Тайният дневник на Хитлер”, поезията предлага на Влавианос подходящата ложа в операта, но и така необходимия бинокъл, за да наблюдава света и да го разбира. Следва откъс.     14 ноември 1923 г. Жестоко се провалихме. Негодниците Кар, Зайсер и Лосов ни предадоха. Искаха да организират свое движение и да ме отстранят от играта. Бяха решили да провъзгласят Бавария за независима държава, да я откъснат от останалата Германия и да качат Рупрехт на трона! Ако този глупак Лудендорф не беше ги оставил да си тръгнат от „Бюргербройкелер“, сега властта щеше да е в нашите ръце. Изгубихме шестнайсет мъже. Всички те бяха герои. Паднаха за възраждането на Германия. Имената им трябва да останат завинаги в паметта на всеки истински патриот.   Аз съм едно нищожество. Трябваше да умра заедно с тях. Защо позволих на Шойбнер-Рихтер да ме блъсне на земята, когато полицията откри стрелба? Да го гледам как рухва, потънал в кръв, а аз да се отърва като последен страхливец! А Лудендорф не само не побягна, ами с високо вдигната глава се отправи към вражеските редици през дъжд от куршуми. Защо не намерих куража да се самоубия по-късно, когато потърсих убежище в дома на Ханфщенгл? Все още не знам защо оставих Хелене да ми издърпа пистолета от ръката. Вестниците в цялата страна ни се подиграват.  Наричат нашата революция „смехотворен бирен пуч“, а мен – „пионката на генерала“. Някои дори побързаха да публикуват мои некролози, в които се казва, че „Хитлер е политически мъртвец“. Всичко мога да понеса, но не и позора.   Изпитвам ужасна болка в рамото. Дали не съм си счупил някоя кост? Не искам нищо. Само малко вода. И да затворя очи – завинаги, ако е възможно.     Не спах цялата нощ. Болките са непоносими. Не сложих и залък в устата си. Нито ще сложа. По-добре да умра тук вътре. Като герой.   Вчера дойде в килията ми един следовател на име Ханс Екхарт, за да вземе от мен показания. Отказах. В продължение на пет часа се мъчи да изтръгне от устата ми няколко думи. Посъветва ме да говоря, понеже – както каза  – щели да използват мълчанието ми срещу мен. Виждайки състоянието ми, той се опита да направи атмосферата някак по-приятелска и почти веднага отпъди машинописката, която го придружаваше. Безучастна млада жена с прическа с бретон, която ме гледаше изпитателно изпод очилата си. Единственото, което заявих на следователя, беше, че ще кажа всичко наведнъж на процеса и че там ще разкрия истината пред целия германски народ. Смехотворният триумвират – Кар, Зайсер, Лосов, – който сега се изживява като гарант на законността, знаеше за преврата месеци преди да бъде извършен.    Заедно бяхме скроили целия план и тримата се бяха съгласили да участват – независимо дали зад гърба ми са планирали свой собствен преврат, или просто са искали да ме използват. Ако Лудендорф не се беше държал толкова идиотски, сега зад решетките нямаше да седя аз, а берлинските марионетки. Нямаше делата ми да бъдат оценявани от един съд, съставен набързо от слугите на системата, а от съда на Историята. Аз ще давам сметка пред нея и само пред нея. В „държавна измяна“ съм обвинен не аз, а онези, които извършиха престъплението през ноември 1918-а, онези, които безусловно капитулираха с наведени глави. Народът ще ги накаже както им се полага.  Екхарт си тръгна недоволен, но съм убеден, че в последна сметка се е съгласил с мен. Почувствах го от сърдечността, с която ми стисна ръката. 20 ноември 1923 г. Днес ме посети Дрекслер. Два часа се опитваше да ме убеди да хапна нещо. Все повтаряше, че нищо не е изгубено и че можем да изградим Партията отначало. Простотии. Всичко пропадна.     Гробищата на Историята са пълни с провалили се революционери, неуспели да доведат докрай свещената си мисия. Аз съм един от тях. След смъртта ми никой няма да си спомня за мен. Свършено е с мен.   Следобед ненадейно дойде да ме посети Книрш. Каза, че се уплашил, като ме видял толкова отслабнал. Ръката ми се изгуби в силната му десница. Опита се да ме убеди, че в последна сметка фиаското ще проработи в наша полза. Че щяло да се окаже значима победа. Че човек не стига до успеха, без да срещне препятствия. Ако съм проявял малодушие сега, движението щяло да бъде унищожено, а аз да нося цялата отговорност за това. Не знам. И той само повтаря празни приказки. Разбира се, аз съм трогнат от неговата вяра в мен, но усещам, че не си струва да дам живота си за тази кауза. Нека всичко върви по дяволите. И Германия също.     Нашата Партия беше поставена извън закона. Това бе последният акт от драмата.     Днес беше ред на Хелене. Донесе ми супа с месо и ме принуди да я изям пред очите ѝ. Доставих ѝ това удоволствие. Жените, с изключение на майка ми, никога не са ме интересували – смятам ги за скудоумни, те прилагат прозрачни хитрини. Но по някаква причина не мога да устоя на Хелене. Мъжът ѝ е голям щастливец. Такава жена бих искал да имам до себе си. Да може да ме въодушевява в миговете, когато се огъвам. Какво ли толкова намира у Ханфщeнгл! Е, разбира се, той е аристократ, учил е и в Америка, а аз съм обикновен селянин, провалил се човек на изкуството, едно нищо.     Затвориха ме тук, като смятаха, че така ще ме обезвредят. Че ще сломят духа ми. Че ще разтурят Партията ми. Огромна грешка! Като ме лишиха от свобода, те ме направиха още по-силен. По-решителен да продължа делото си. А освен това идиотската държава ми предоставя безплатно образование. Ще превърна затвора в университет. Килията си – в необятна библиотека. Нека погледна на затворничеството като на предоставила ми се възможност: сега ми се предлага безкрайно време да прочета необезпокояван онова, което от доста време съм си набелязал, за да попълня празнотите си. Градежът, който смятам да издигна, ще се крепи върху непоклатими идеи, а не върху гнили аргументи. На такива нашият народ се е наситил. Във всяка мюнхенска бирария срещаш парвенюта, готови да спасят Германия. А как? Със сгъваемите си джобни бръсначи ли? Основите, върху които ще градя, ще бъдат големите философи и мислители на нацията. Кант, Хегел, Фихте, Шопенхауер, Ницше ще бъдат моите светли пътеводни звезди.    А редом с тях Вагнер, Чембърлейн, Лагард. Необходима е точно такава пауза след въоръжения конфликт. Преди да се хвърли върху плячката си, хищникът дебне в храстите, притаява се и изчаква подходящия момент, в който ще се хвърли стремително напред. Сега аз съм този хищник. Нека треперят онези, които ще се опитат да попречат на плановете ми.  Неуспехът, разгромът са най-висшата форма на човешкия опит. Но втори провал няма да има. От тук насетне всеки мой ход ще бъде много добре планиран. Аз няма да допусна импулсивността ми отново да вземе връх над мен.", "date": "2018.05.08", "title": "В тайните лабиринти на диктатора"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/381743-%D0%B3%D1%83%D0%B1%D0%B8%D0%BC-25-%D0%BC%D0%BB%D1%80%D0%B4-%D0%BB%D0%B5%D0%B2%D0%B0-%D0%BE%D1%82-%D0%B8%D0%B7%D1%82%D0%B8%D1%87%D0%B0%D0%BD%D0%B5-%D0%BD%D0%B0-%D0%BC%D0%BE%D0%B7%D1%8A%D1%86%D0%B8", "text": "26 660 000 000 лева са преките загуби на България от изтичане на мозъци и работна сила.  Ако се добавят косвените загуби и пропуснатите ползи, сумата набъбва значително.   Това са изчислили експертите от Асоциацията на индустриалния капитал в България (АИКБ).   Според тях в общия брой на емигрантите от 1 000 000 души 30% са висшисти, а 50% – среднисти.      Общите разходи на данъкоплатците за обучението на всеки един от тях дава сума, която е приблизително равна на консолидирания държавен дълг на България в размер на 25 063 690 000 лева, пише “Стандарт”.   Какви спешни мерки трябва да се предприемат за решението на проблема е тема на кръглата маса “Бизнес и висше образование”, която ще се проведе днес в столицата.", "date": "2018.05.08", "title": "Губим 25 млрд. лева от изтичане на мозъци"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381744-%D1%81%D0%B2-%D0%B3%D0%B5%D0%BE%D1%80%D0%B3%D0%B8-%D0%B1%D0%B8%D0%BB-%D1%80%D0%BE%D0%BC%D1%81%D0%BA%D0%B8-%D0%BF%D1%80%D0%B0%D0%B7%D0%BD%D0%B8%D0%BA-%D1%81%D0%BF%D0%BE%D1%80%D0%B5%D0%B4-%D0%BC%D0%B8%D0%BD%D0%B8%D1%81%D1%82%D0%B5%D1%80%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5%D1%82%D0%BE", "text": "  Шокиращо и крайно унизително е, че в учебниците за 5-ти клас децата Ви учат, че св. Георги убил змеят, защото змеят ядял ромското племе!         Според министерството на ГЕРБ празникът 6- ти Май е национален празник на ромите и се казва „Ерделез”! Как се облъчват децата ни?     Това не е етническа заигравка, а обезличаване на подвигът на един светия, подмяната на празниците ни е вид модел на обезличаване на народопсхилогията ни!   Обезличават ни фолклора и отдава в училищата вместо народни песни и танци на всички събития има мажоретки и американски денс хитове!         Къде е християнството, Св.Георги е християнски светец, убит заради вярата си. А те промиват мозъците на децата ни! Улисани в ежедневните битовизми и работа и оставили грижата на децата ни в училищата те им промиват мозъците ежедневно и един ден в България няма да има нищо Българско!         Но иначе докато тези еничари и национални предатели управляват държавата така ще е ! И докато вие псувате Бойко и хунтата от така наречени „патриоти“, в училището всеки ден говорят на децата Ви, че закуските били от ГЕРБ, раничките, който са на гърба им и всичко останало е от ГЕРБ! Един ден децата Ви ще се обърнат и ще Ви кажат, че няма такава държава България, защото те така са ги научили! Къде е гражданският контрол, къде е ролята на родителя ясно е, че вече учителят не е будителят на нашето време, купиха ги с по-високи заплати!   А Вас кога ви купиха, че да мълчим за тези неща?  ", "date": "2018.05.08", "title": "Св. Георги бил Ромски празник според министерството на образованието!"}
{"url": "http://www.classa.bg/%D1%81%D0%B2%D1%8F%D1%82/item/381736-%D0%BD%D0%B5-%D1%85%D0%BE%D0%B4%D0%B5%D1%82%D0%B5-%D0%B2-%D1%80%D1%83%D1%81%D0%B8%D1%8F", "text": "\"Нямаме нужда от инсценировки, с които да възнаграждаваме Путин.\" Евродепутатката Ребека Хармс призовава държавните и правителствените ръководители да бойкотират  Световното първенство по футбол в Русия.             Нека започна с едно уточнение: за разлика от много мои колежки и колеги в Европарламента (ЕП), аз не съм толкова страстна почитателка на футбола. Въпреки това атмосферата на големите турнири ме увлича и ме кара трескаво да следя напрегнатите спортни битки.   Да развалим настроението на Путин   Така че когато съвместно с други депутати от ЕП пледирам за това държавните и правителствени ръководители да не присъстват на Световното първенство по футбол в Русия, го правим не защото искаме да развалим футболното настроение на феновете или на футболистите, а това на ФИФА и на руския президент.     Присъденото на Русия домакинство на това световно първенство бе оспорвано от самото начало - също както и това на Катар. ФИФА и до днес твърди, че е била водена от добри намерения. Оттам обичат да казват, че тъкмо с оглед на напреженията между Русия и Запада е важно световните първенства по футбол да стимулират разбирателството между народите и мира.   Трудно е да се открие по-лековерна лъжа, прикриваща материални интереси - при това невероятно огромни. Та нали руският президент започна инвазията в Крим само три дни след края на Зимните олимпийски игри в Сочи. Той вкара Украйна в ужасяваща война с хиляди жертви и милиони бежанци. Война, която трае вече четири години, само защото Украйна сключи Споразумение за асоцииране с ЕС. Същевременно Владимир Путин поддържа сирийския диктатор и насилник Башар Асад и не се спира и пред най-ужасяващи военни престъпления.   С много пари Кремъл поддържа антиевропейски медии и антиевропейска пропаганда, а в много държави от ЕС - дори и екстремистки партии, които подкопават либералните демокрации за сметка на авторитарни режими. Няма друга трибуна, от която да се лъже повече, отколкото от екрана на Руската държавна телевизия - убедихме се в това във връзка с атаката с отровен газ в Сирия, случая \"Скрипал\", бежанската криза или войната в Украйна. Критично настроени интелектуалци и опозиционери, особено в окупирания Крим, редовно биват изправяни пред съда и изчезват в трудови лагери. Дори култът към Сталин междувременно изживява нов разцвет. Дружеските ръкостискания с Путин пред милионната аудитория на стадионите и телевизионните камери има за цел да придаде блясък на авторитарната навътре и агресивна навън политика на руския президент. Западните правителствени ръководители не би трябвало да участват в подобни игрички!   Стадионите не носят мир   Трябва ли да полагаме усилия за прекратяването на войните в Сирия и Украйна? На всяка цена. През 2014, по времето на Световното първенство по футбол в Бразилия, Ангела Меркел и Владимир Путин се появиха за кратко един до друг на една от спортните трибуни. Но нима това ускори намирането на мирно решение за Източна Украйна? Ни най-малко. И сега, четири години по-късно, когато държавни и правителствени ръководители от ЕС отново ще застанат редом с Путин по трибуните на руските стадиони, няма да се стигне до мирно решение нито за Сирия, нито за Украйна.   Не се нуждаем от инсценировки, с които да възнаграждаваме руския президент. Нуждаем се от сериозни и единни нови усилия за воденето на дипломатически диалог с Владимир Путин. Масите за преговори в Женева и в Минск са налице.   Що се отнася до останалите фенове и посетители на Световното първенство по футбол в Русия: те не бива да допускат радостта от спортния празник да замъглява погледите им. Редно е да се информират, да разговарят с местните хора, да задават въпроси за липсата на свобода и за неправдите в Русия. Хубаво ще е, ако след това първенство повече хора узнаят за истинските проблеми на руснаците при управлението на Путин. А депутатите биха могли да обвържат пътуването си до руските стадиони с условието да им бъде разрешено посещение при политически затворници. Що се отнася до самите футболисти - убедена съм, че те няма да понесат трагично евентуалното отсъствие на техните правителствени и държавни ръководители по трибуните в Русия.", "date": "2018.05.08", "title": "Не ходете в Русия!"}
{"url": "http://www.classa.bg/%D1%81%D0%B2%D1%8F%D1%82/item/381737-%D0%B0%D0%BA%D0%BE-%D1%81%D0%B0%D1%89-%D1%81%D1%82%D0%BE%D1%80%D1%8F%D1%82-%D1%82%D0%BE%D0%B2%D0%B0,-%D1%89%D0%B5-%D1%81%D1%8A%D0%B6%D0%B0%D0%BB%D1%8F%D0%B2%D0%B0%D1%82", "text": "\"Ако САЩ сторят това, ще съжаляват както никога досега \", каза иранският президент Хасан Рохани по повод намеренията на Тръмп да се откаже от атомното споразумение. Ето какво би могъл да предприеме Техеран:               Предупреждението беше повече от ясно: ако американският президент Доналд Тръмп се откаже от атомното споразумение с Иран, САЩ ще съжаляват \"както никога досега в цялата си история\", заяви иранският президент Хасан Рохани в реч, излъчена по телевизията в неделя (6.05.). \"Тръмп трябва да знае, че нашият народ е единен\", добави той.   Същевременно Рохани обяви, че страната му вече ще се ориентира повече към Европа, отколкото към САЩ. \"Тръмп или ще отхвърли атомната сделка, или ще продължи да я саботира\", каза още иранският президент по време на речта си. Затова за Иран било важно да узнае \"дали европейците ще се дистанцират от неговата гледна точка или не\".   Изявленията му показват каква би могла да бъде една от възможните реакции на Иран при евентуален отказ от атомното споразумение: в Техеран биха се опитали ако не да разединят западния лагер, то поне да се възползват от различията в интересите, съществуващи между САЩ и европейските държави. В резултат на това би могло да се стигне до известно сближаване между Иран и ЕС - поне по отношение на атомното споразумение.   Разцепление в двата западни лагера?   Предупреждение за подобно развитие отправи Амос Гилад от страниците на израелския вестник \"Аарец\". Генералът от запаса и бивш високопоставен представител на израелското министерство на отбраната твърди, че ако САЩ се оттеглят от споразумението, ръководството в Техеран ще се опита да вбие клин между двата западни лагера.   А това би могло да донесе дори известни предимства на Иран: подобно развитие несъмнено би направило достъпа до информации, свързани с иранската атомна програма, значително по-сложен. \"Ако американците се откажат от споразумението, те са длъжни да подготвят и предложат някакви алтернативи, само че в момента аз изобщо не забелязвам подобни усилия\", изтъква Гилад.   Оттеглянето на американците крие риска ако не от разцепление, то най-малкото от отчуждаване в средите на западния лагер. \"Европейците заявиха, че не смятат да се отказват от сделката с Иран\", казва Оливер Майер, експерт по въпросите на сигурността от берлинската фондация \"Наука и политика\".   \"Европейците, също като Иран, отхвърлят възможността за нови преговори по атомното споразумение. Това не би било и възможно, защото ще означава да се предоговарят не просто отделни негови аспекти, а целият пакет\", заяви Майер. Според него, става дума за \"особено комплексен и обхватен пакет, който е бил договорен по време на продължителни преговори. Би било крайно трудно, ако трябва всичко да започне отначало\", твърди експертът.   Колко дълбоко би могло да е отчуждението между САЩ и Европа, ако Тръмп се откаже от атомната сделка с Иран, ще зависи не на последно място и от това колко обхватни и решителни ще са наказателните мерки, които американският президент ще наложи след това.   Ако Тръмп например възобнови икономическите санкции срещу Иран и въведе международно ембарго за сделки с тази страна, това може допълнително да задълбочи отчуждението на европейците от САЩ. Ако пък бъдат наложени санкции на банки, които поддържат бизнес отношения с Иран, Европа би могла да изтълкува това като \"небивал досега вражески акт\", предупреждава Джарет Бланк, бивш главен координатор на атомното споразумение по времето на американския президент Барак Обама в публикация за онлайн изданието \"Ал Монитор\".   Виена, 2016: преговори между САЩ и Иран   Война срещу САЩ?   Иран обаче разполага и с други възможности за реакции. Една част от тях, поне косвено, би могла да бъде насочена и срещу ЕС. В Брюксел предполагаха, че атомното споразумение ще доведе до смекчаване на външнополитическия курс на Иран. Стана обаче точно обратното: режимът на моллите се ангажира много активно в Сирия, където подкрепя президента Башар Асад. В същото време Иран разширява и влиянието си в Ирак, а с помощта на шиитските милиции на Хизбула - и в Ливан.   Евентуален отказ от атомното споразумение би могло да накара Иран да следва тази агресивна политика още по-активно - в най-лошия случай това може да доведе дори и до война срещу САЩ. За подобна възможност намекна френският президент Еманюел Макрон в интервю за германското списание \"Шпигел\". Отказът на Тръмп от атомната сделка, според него, би означавало \"да се пусне злият дух от бутилката, а евентуално и да се стигне и до война\". Все пак Макрон добави, че не вярва Доналд Тръмп да желае война.   Евентуалното денонсиране на атомното споразумение обаче би могло и да потвърди увереността на Иран, че е длъжен да наложи своите възгледи за промяна на сегашното статукво в Близкия изток. В резултат на намаляващия ангажимент на САЩ в региона, Иран вече успя да отбележи значителен напредък в това отношение. Шиитите доминират във все повече региони - от степите на Туркменистан до Средиземно море - и така укрепват мощта на Техеран: факт, срещу който заклетият му враг - сунитското кралство Саудитска Арабия - на практика се оказва безсилен.     Мрачни изгледи за американските затворници в Иран   Евентуалният край на атомното споразумение освен това може окончателно да прекъсне и малкото налични канали за контакт между Техеран и Вашингтон, опасява се \"Вашингтон пост\". А това означава да се сложи край на всякакво сближаване и разбирателство.   Американското издание изразява и още едно опасение: в иранските затвори има доста американски граждани - точният им брой не е известен. Евентуалният отказ на САЩ от атомното споразумение би влошило по драстичен начин шансовете на тези хора да излязат на свобода. Американски дипломати, цитирани от \"Вашингтон пост\" твърдят, че в момента САЩ не полагат никакви усилия за връщането на тези затворници в родината им. \"Изоставянето им на произвола на съдбата би било решение, което незабавно ще влезе в списъка на най-големите провали в политическата кариера на Тръмп\", коментира изданието.", "date": "2018.05.08", "title": "Ако САЩ сторят това, ще съжаляват"}
{"url": "http://www.classa.bg/%D1%81%D0%B2%D1%8F%D1%82/item/381738-%D0%BF%D1%83%D1%82%D0%B8%D0%BD-%D0%BF%D0%BE%D0%B4%D0%BF%D0%B8%D1%81%D0%B0-%D1%83%D0%BA%D0%B0%D0%B7-%E2%80%9E%D0%B7%D0%B0-%D1%86%D0%B5%D0%BB%D0%B8%D1%82%D0%B5-%D0%B8-%D1%81%D1%82%D1%80%D0%B0%D1%82%D0%B5%D0%B3%D0%B8%D1%87%D0%B5%D1%81%D0%BA%D0%B8%D1%82%D0%B5-%D0%B7%D0%B0%D0%B4%D0%B0%D1%87%D0%B8-%D0%BD%D0%B0-%D1%80%D0%B0%D0%B7%D0%B2%D0%B8%D1%82%D0%B8%D0%B5%D1%82%D0%BE-%D0%BD%D0%B0-%D1%80%D1%83%D1%81%D0%B8%D1%8F%E2%80%9C", "text": "До шест години Русия трябва да влезе в петицата на най-големите икономики в света, пише в документа. Икономическият ръст трябва да е над световния, а инфлацията да не превишава 4% \r\n   Руският президент Владимир Путин подписа указ „За националните цели и стратегическите задачи на развитието на Руската Федерация в периода до 2024 година\", съобщи пресслужбата на Кремъл, предава РИА Новости и Агенция \"Фокус\". \r\n   \r\n   Документът съдържа редица поръчения, обхващащи икономически, социални и други въпроси. \r\n   На министерския съвет е поръчано да намали два пъти нивото на бедността в страната за този срок. До шест години Русия трябва да влезе в петицата на най-големите икономики в света, пише в документа. Икономическият ръст трябва да е над световния, а инфлацията да не превишава 4%. \r\n   Правителството, следва от документа, трябва да обезпечи „глобална конкурентоспособност на руското образование\"и до 2024 година, Русия трябва да влезе в петицата на световните лидери в областта на приоритетните научни изследвания. \r\n    ", "date": "2018.05.08", "title": "Путин подписа указ „За целите и стратегическите задачи на развитието на Русия“"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/381739-%D1%81%D0%B2-%D0%B0%D0%BF%D0%BE%D1%81%D1%82%D0%BE%D0%BB-%D0%B8-%D0%B5%D0%B2%D0%B0%D0%BD%D0%B3%D0%B5%D0%BB%D0%B8%D1%81%D1%82-%D0%B8%D0%BE%D0%B0%D0%BD-%D0%B1%D0%BE%D0%B3%D0%BE%D1%81%D0%BB%D0%BE%D0%B2", "text": "    Веднъж Господ Иисус Христос минавал покрай Генисаретското езеро. Видял двама брата –   и Йоан – да кърпят заедно с баща си Зеведей рибарските си мрежи. Призовал ги да тръгнат подир Него. Те оставили баща си, мрежите, кораба и тръгнали веднага подир Него.   Оттогава те били непрекъснато със Спасителя.   Заедно със  те присъствали при възкресяването на Иаировата дъщеря, а също и при преображението Му на планината Тавор. Пак със Симон Петър двамата братя били най-близко до Богочовека в Гетсиманската градина, когато Той се молел с къврава пот преди страданията Си на Голгота.     На Тайната вечеря Йоан седял до Господа, Когато Иисус Христос казал, че един от учениците Му ще го предаде, Йоан се облегнал на гърдите Му и Го запитал какво говори.   Като висял в страшни мъки на Голготския кръст, Господ Иисус видял до Себе Си пречистата своя Майка и \"ученика, когото обичал\".   На пресветата Си Майка казал:   - Ето син ти!   А на ученика си Йоан:   - Ето майка ти!   Йоан взел при себе си св. Богородица като същинска своя майка и се грижил синовно за нея до  . В първия ден на седмицата, преди разсъмване,   дошла на гроба Господен. Потърсила, но не намерила в него тялото на Спасителя. И побързала да съобщи това на Петър и Йоан. Двамата ученици отишли веднага на гроба. Пръв дошъл Йоан, надникнал в гроба и го видял празен. Симон Петър също влязъл в него и го видял празен. Йоан също влязъл. Влязъл и пръв между учениците повярвал във възкресението на Христа.   След   Господ се явявал много пъти на Своите ученици. Явил се и при Генисаретското езеро. Пръв Йоан Го познал и казал на Симон Петър:   - Господ е.   След Възнесението господне Йоан живял в   с другите апостоли. Молел се често с тях в храма. На   заедно с тях получил благодатните дарове на Пресветия Дух.   Оттогава проповядвал усърдно Евангелието и обръщал юдеи и езичници към Христовата вяра.   Един ден тръгнал с апостол Петър за Йерусалимския храм. При храмовите врати човек, хром по рождение, почнал да проси от тях милостиня. Те нямали сребро и злато. Дали му това, което имали – изцерили го. Той станал и проходил.   Това чудо привлякло към тях множество народ. Апостолите проповядвали пред всички истината за Спасителя – за живота Му, за изкупителните Му страдания и за възкресението Му. Зовели всички да се покаят и да се обърнат към Него, за да получат спасение.   Повярвали и се кръстили хиляди.   Първосвещениците и началникът на храма задържали двамата апостоли под стража. На другия ден били изправени на съд пред синедриона. Забранено им било да проповядват истината за Господа Иисуса. Но Петър и Йоан отговорили на съдиите си:   - Съдете, дали е справедливо пред Бога – вас да слушаме повече, нежели Бога; защото ние не можем да не говорим за това, що сме видели и чули!   Пуснати били на свобода под заплаха. Въпреки опасността обаче те продължили да изпълняват Христовата повеля. И числото на вярващите непрекъснато се увеличавало.     До   Йоан пребивавал в  . След това се отправил с   да проповядва словото Божие в Мала Азия.   Двамата стигнали в град Ефес . Тук живели в голяма бедност. Условили се за слуги в едно семейство. Господарите им били езичници. Отнасяли се към тях строго, жестоко. Възлага ли им най-тежки работи. Наказвали ги немилостиво. Йоан и Прохор понасяли всичко търпеливо. Служели усърдно и покорно.   Но скоро Бог им открил път към благовестничество.   Починал един момък, син на Диоскорид, предстедател на градския съвет. Бащата бил така поразен от смъртта на сина си, че сам умрял внезапно. Целият град бил развълнуван.   По Божие внушение св. апостол Йоан отишъл в дома на Диоскорид. Помолил се. И Бог възкресил сина и бащата. Като видели това чудо, някои нарекли Йоан магесник, а други – Бог и син Божи. Но св. Йоан обяснил на всички с чия сила извършил чудото. Повярвали и се кръстили също стопанката на къщата и възкресените баща и син. Те поканили апостола да се пресели с ученика си у тях, за да продължи да ги учи на Божия закон.   Чрез това чудо евангелската проповед в Мала Азия получила големи успехи. Вярата в Христа Бога се разпространявала непрестанно. За това помагали и последвалите многобройни чудеса и особено добрия пример на апостола. Като поучавал с думи, той поучавал и с дела. Показвал със собствения си пример, какъв трябва да бъде християнинът. Обхождал той села и градове, проповядвал, откривал църковни общини, поставял епископи, презвитери, дякони. Призовавал всички да следват неговия пример.       Римският император Домициан, като узнал за големите успехи на новата вяра в Мала Азия, заповядал да доведат апостола при него в Рим. Като го видял при себе си, той започнал да го мъчи жестоко: дал му да изпие чаша с отрова, хвърлил го в котел с кипящо масло. Йоан останал здрав и невредим. Изпълнили се над него думите на Господа: ако вярващите в Него изпият нещо смъртоносно, то няма да им повреди.   Онези, които присъствали при изтезанието, започнали да викат: - Велик е християнският Бог!   Императорът не се решил повече да мъчи апостола. Изпратил го на заточение на остров Патмос, разположен близо до бреговете на Мала Азия.   Окован във вериги, апостолът пътувал с кораб за острова. При пътуването извършил много чудеса, които привлекли към истинска вяра всички пътници. С молитва той спасил един удавник. С молитва укротил морска буря. Изцерил с дума един болен. Веднъж, когато всички се мъчели от жажда, превърнал солената морска вода в сладка.   След тия чудеса всички пътници пожелали да приемат от него свето кръщение. Войниците, които го придружавали, искали да го освободят и да го свалят на малоазийския бряг. Но Йоан не им позволил да нарушат повелята на императора. Така бил доведен той без вериги на остров Патмос.   Престоят му на тоя остров послужил за спасение в Господа на тамошните жители.   В продължение на няколко години апостолът им проповядвал Евангелието, изцерявал болни, изобщо вършел много чудеса. Давал на всички пример на кротост, незлобие и любов към Бога и ближния. Обръщал човеците към Христа както с благия се пример, така и боговдъхновеното си слово.   До пристигането му на осторва всички жители били езичници. Вярвали в магии и бесовски сили. Лукави хора използвали общото суеверие, представяли се магесници. Тъй придобивали власт над народа и го изкориствали. Йоан разобличил лъжите им. Проповядвал истинския Бог и тъй отклонявал мнозина от идолопоклонството.   Апостолът бил радостен и спокоен в далечното изгнание. Нищо не могло да го отлъчи от Господнята любов.Господ Иисус Христос възрадвал още повече своя любом ученик. Показал му в чудно откровение Своята слава. Един неделен ден му било дадено да съзерцава в небесно видение бъдещата съдба на Църквата и на целия свят. Показано му било величието на царството Божие.   По заповед на Господа той описал това, което видял и чул. Тази свещена книга е известна под името Апокалипсис или Откровение. С нея завършива светата Библия.     Когато умрял император Домициан и престола заел Нерва, гонението против християните утихнало. Това дало възможност св. Йоан да се върне в Ефес . Християните го посрещнали вън от града с най-голяма радост. При срещата го приветствали с думите:   - Благославен е този, който иде в име Господне!   До края на живота си апостолът останал в Мала Азия и продължил с   започнатото спасително дело. Той проповядвал из всички области на Мала Азия, обхождал градове и села и насочил голямо множество хора към истинския път с думи, чудеса и личен пример. Мнозина от неговите ученици се прославили със светия си живот.   Дори на старост апостолът не преставал да се труди, вдъхновяван от ревност по Божията слава и от любов към човеците.   В един от градовете на Мала Азия видял едно момче, което имало благородни заложби. Прибрал го при себе си, поучавал го и го кръстил. Станало нужда да отпътува някъде надалече. Поверил го на местния епископ. Но епископът не оправдал напълно доверието на апостола. Той поучавал момъка, но не обръщал внимание на поведението му. Още не закрепнал във вярата и Божия закон, момъкът се увлякъл от лоши примери и се предал на пороци. Сближил се с развратни млади хора, образувал с тях разбойническа шайка, намерил потайно място в гората и започнал с тях да напада и ограбва пътници по друмищата.   Апостолът минал отново през тоя град и запитал за момъка. Разказали му всичко за него. Той се натъжил твърде много. Повикал епископа и го укорил за неговата небрежност.   - Върни ми – казал той – съкровището, което ти поверих да пазиш! Върни ми момъка, когото трябваше да научиш на Господния закон.   Апостолът потеглил към оная гора и стигнал до разбойниците, които го хванали идовели при главатаря си. Оказало се, че главатар е самият момък, когото Йоан търсел.   Като видял апостолът, момъкът се засрамил и побягнал от него. Йоан тръгнал подире му и викал:   - Върни се, сине, при баща си! Не се отчайвай в Божието милосърдие! Аз ще взема на себе си твоите грехове – само ме послушай и се разкай! Бог ме прати да те намеря!   Победен от думите на апостола, момъкът спрял, върнал се при него, спуснал се в нозете му и дълго тъй мълчал. Не смеел да дигне очи да го погледне. Така се срамувал от делата си ...   Апостолът го дигнал, целунал го и го взел със себе си. Радвал се, както се радва добрият пастир, когато намери заблудилата се овца.   Заловил се да го учи, отново го призовавал към покаяние. Сочел му безкрайното милосърдие на Бога, Който е готов да приеме всякога каещия се грешник. Момъкът се върнал към доброто благодарение на голямата обич, с която апостолът се грижел за него.     По него време се появили разни ереси в Църквата. Еретиците тълкували лъжливо светата истина на словото Божие. Някои лъжеучители отишли до там, че дръзвали да отхвърлят истината за божественото достойнство на Спасителя.   Християните молели настойчиво апостола да им предаде писмено учението, което чул от Божествения Учител. С него те възнамерявали да се борят срещу еретиците.   Като наложил пост на вярващите в Ефес , Йоан взел със себе си своя ученик Прохор, изкачил се на висока планина и там прекарал три дни в пост и молитва. На третия ден апостолът заповядал на Прохор да пише всичко, което той ще му диктува. И тъй по внушение на Пресветия Дух ап. Йоан започнал своето Евнгелие с думите:  .   Постепенно Прохор записал всичките думи на това Евангелие, което се отличава от първите три с висотата на учението за Бог Слово. Затова и светият евангелист е наречен “богослов”.   Това Евангелие е написано около 102 г., когато апостолът е бил вече в дълбока старост.   Когато силите му вече тъй отслабнали, че не можел да говори продължително, той повтарял на учениците си само думите:   - Деца, обичайте се едни други!   Те го питали:   - Учителю, защо ни повтаряш така често това?   Той отговорил:   - Това е заповед на Господа. Тя едничка ще ви замени всички други!     Като почуствал приближаването на смъртта, Йоан взел със себе си няколко ученици, в това число и любимия си ученик Прохор, и излязъл с тях извън града. Спрял се на подходящо място и им заповядал да изкопаят гроб. Дал им последни наставления, благословил ги, легнал в гроба и предал душата си на Бога. Всяка година на 8 май из гроба му излизал тънък прах, който изцерявал от болести пристъпващите с вяра към него. Поради това паметта на св. апостол и евангелист Йоан Богослов се празнува и на 8 май.   С дълбока почит към светата му памет Църквата му пее:   “Величието ти, девствениче, кой ще изрече?  Защото източваш чудесата и изливаш изцеления,  и се молиш за душите ни като богослов и приятел Христов”.     Освен Евенгелието и Откровението, св. Йоан е написал още три послания. В тях се чувства същия дух на кротост и пламенна любов към Бога и ближните, с които бил проникнат целия живот на светия апостол. Напомня се постоянно за милосърдието на Бога, Който прощава греховете на хората поради Своята благост и поради пролятата за цялото човечество кръв на Господа иисуса Христа.   ©   Синодално издателство, София, 1991 година ,  под редакцията на Партений, епископ Левкийски и архимандрит д-р Атанасий (Бончев).   Свети апостол и евангелист Йоан Богослов бил син на Зеведей и Саломия, дъщеря на  . Той бил призован да проповядва Евангелието от рибарските мрежи. Когато нашият Господ Иисус Христос, вървейки покрай Галилейско море, си избирал апостоли между рибарите и вече бил призовал двама братя,   и  , тогава Той видял и други двама братя -   и Йоан, които кърпели мрежите си в лодка с баща си Зеведей и ги призовал. Като оставили веднага лодката и баща си, те тръгнали след Иисуса Христа.   При самото си призоваване свети Йоан бил наречен от Господа \"Син на гърма\", защото богословието му трябвало като гръм да се чуе по целия свят и да изпълни цялата земя. И той вървял след благия си Учител, поучавайки се от излизащата от устата Му премъдрост; и бил много обичан от своя Господ Христос заради съвършеното си незблобие и девствената си чистота.   Но и той проявил към обичащия го Учител любов, по-голяма от любовта на останалите апостоли: понеже през време на   всички те, оставяйки своя Пастир, побягнали, а едничък той неотлъчно гледал всички мъчения Христови, състрадавайки Му сърдечно, плачейки и ридаейки заедно с   и не напуснал заедно с нея пострадалия за нас Син Божий до самия кръст и смъртта на Спасителя. За това при кръста той бил даден от Господа за син на Пречистата Дева Мария: висейки на кръста, Господ,  (Иоан 19:26-27)  И той се отнасял към нея с всяко уважение, като към своя майка и й служел до честното и славното й успение.   А в деня на нейното  , когато носели честното и свято тяло на Божията Майка за погребение, свети Йоан вървял пред одъра й с блестящ като светлина царски скиптър, който свети архангел Гавриил донесъл на Пречистата Дева, възвестявайки й пренасянето й от земята на небето.     След Успението на Пресвета Богородица свети Йоан се отправил заедно с ученика си Прохор в Мала Азия, където му се паднал жребий да проповядва Словото Божие. На четиринадесетия ден от пътуването той стигнал до едно крайбрежно село. Като влезли в селото, те помолили за хляб и вода и като се подкрепили, се отправили към Ефес.   Веднъж в Ефес имало празник на Артемида и целият народ празнувал в бели дрехи, тържествувайки и ликувайки пред Артемидиния храм; а срещу храма стоял идол на тази богиня. И ето, свети Йоан, като се възкачил на високо място, застанал близо до идола и гръмогласно изобличил слепотата на езичниците, че не знаят кому се покланят и че вместо Бога почитат бяс. А народът се изпълнил с ярост от това и хвърлял камъни срещу апостола, но нито един камък не го улучил; напротив, камъните убивали тези, които ги хвърляли. Свети Йоан, като издигнал ръце към небето, започнал да се моли - и веднага на земята настанала жега и голям зной и паднали до двеста души от множеството, и умрели, а другите едва дошли на себе си от страх и умолявали свети Йоан за милост, понеже били обхванати от ужас и трепет. А когато апостолът се помолил на Бога, всички мъртви възкръснали и паднали пред Йоан, и, като повярвали в Христа, се кръстили. Пак там, на едно място, наричано Тихи, свети Йоан изцерил един парализиран, който лежал от 12 години. Изцереният прославил Бога.   След като светият апостол извършил и много други знамения и мълвата за чудесата му се разпространила навсякъде.       В това време Римският император Домициан повдигнал голямо гонение срещу християните и свети Йоан бил наклеветен пред него. Като задържал светеца, областният управител на Мала Азия го изпратил вързан в Рим при кесаря, където заради изповядването на Христа светият апостол най-напред изтърпял удари, а после бил принуден да изпие чаша, пълна със смъртоносна отрова. Когато по словото Христово: \"и ако изпият нещо смъртоносно, няма да им повреди\" той не получил никаква вреда от нея, тогава бил хвърлен в котел с кипящо масло, но и оттам излязъл невредим. И народът викнал: \"Велик е християнският Бог!\". А кесарят, като не дръзвал повече да измъчва светия, го счел за безсмъртен и го осъдил на заточение на остров Патмос.   Като пристигнали на остров Патмос, те предали послание на управителя. А Мирон, тъстът на управителя, приютил свети Йоан и Прохор в дома си. Мирон имал по-голям син на име Аполонид, който имал в себе си пророкуващ бяс, предсказващ бъдещето; и всички считали Аполонид за пророк. В мига, в който апостолът влязъл в Мироновия дом, Аполонид изчезнал безследно; той избягал в друг град, боейки се да не би пророкуващият бяс да бъде изгонен от него. Когато в Мироновия дом се вдигнали вопли за Аполонид, от него дошло известие, че светият апостол го е прогонил от дома с магьосничеството си и че не може да се върне дотогава, докато той не бъде погубен.   Като прочел писмото, Мирон отишъл при своя зет - управителя, за да го извести за случилото се; а управителят, като хванал апостола, искал да го хвърли на зверовете. Но светият помолил управителя да потърпи малко и да му позволи да изпрати своя ученик при Аполонид, обещавайки да го върне у дома му. Управителят не възпрепятствал изпращането на ученика, но самия апостол оковал с две вериги и го пратил в затвора. И свети Прохор отишъл при Аполонид с Иоановото послание, в което било написано следното:   \"Аз, Йоан, апостол на Иисуса Христа, Сина Божий, до пророкуващия дух, живеещ в Аполонид, заповядвам в името на Отца и Сина, и Светия Дух: излез от Божието създание и никога не влизай в него, но остани сам в безводни места извън този остров, далеч от хората.\"   Когато свети Прохор отишъл при Аполонид с това послание, бесът веднага излязъл от него. Аполонид възвърнал разума си и все едно, като че станал от сън, тръгнал с Прохор обратно към своя град. Но не влязъл веднага в дома си, а първо отишъл в затвора при Йоан и припадайки в нозете му, въздал му благодарност за това, че го е освободил от нечистия дух. Като узнали за завръщането на Аполонид, родителите, братята и сестрите му се събрали заедно и се радвали, а апостолът бил освободен от оковите.   После Мирон с жена си и с децата си се кръстили и настанала голяма радост в Мироновия дом. А после и жената на управителя, Хризипида, дъщеря на Мирон, приела свето кръщение със сина си и с всички свои роби; след нея се кръстил и мъжът й, Лаврентий, управител на този остров, като при това се отказал от властта си, за да може по-свободно да служи на Бога. И свети Йоан останал заедно с Прохор три години в Мироновия дом, проповядвайки Словото Божие. Тук със силата на Иисуса Христа той извършил много знамения и чудеса: изцерявал болни и прогонвал бесове, с една своя дума разрушил Аполоновия храм с всичките му идоли и кръстил мнозина, след като ги обърнал към вярата в Христа.     След време бил убит император Домициан. След него Римския престол заел Нерва, който бил добър човек; той освободил всички, изпратени на заточение. Освободен заедно с другите, свети Йоан намислил да се върне в Ефес, понеже вече бил обърнал към Христа едва ли не всички жители на Патмос. А християните, като узнали за това негово намерение, го умолявали да не ги напуска. Тъй като апостолът не искал да остава с тях, но желаел да се върне в Ефес, те го помолили да им остави за спомен поне Евангелието, което той написал там. Защото, като заповядал веднъж на всички пост, той взел със себе си своя ученик Прохор и като се отдалечил от града, се изкачил на висока планина, където прекарал три дни в молитва. А след третия ден загърмял силен гръм, блеснала мълния и планината се разклатила; Прохор от страх паднал на земята. Като се обърнал към него, свети Йоан го повдигнал, сложил го до дясната си ръка и рекъл:   - Запиши това, което ще чуеш от устата ми.   И като издигнал очите си към небето, отново се помолил, а след молитвата започнал да говори: \"  - и нататък.   А ученикът внимателно записал всичко, което чул от устата му; така и било написано  , което апостолът, след като слезли от планината, наредил на Прохор отново да препише. И той се съгласил да остави преписа в Патмос за християните, съгласно тяхната молба, а първоначално написаното Евангелие задържал при себе си. На същия остров свети Йоан написал и  .   А когато достигнал Ефес, християните го посрещнали с неизказана радост. И той бил приет с чест. Пребивавайки тук, той не преставал да се труди, като винаги учел народа и го наставлявал на пътя на спасението.       Когато апостолът навършил повече от сто години, той излязъл от дома на Домн заедно със седем свои ученици и като стигнали до едно място, им наредил да седнат там. Вече наближавало утрото, той се отдалечил на разстояние един хвърлей камък и започнал да се моли. После, когато учениците му, съгласно неговата воля, му изкопали кръстообразен гроб, той заповядал на свети Прохор да отиде в Йерусалим и да остане там до кончината си. Като дал последни наставления на учениците си и като ги целунал, апостолът рекъл: - Вземете земя, моята майка, и ме покрийте с нея.   И учениците му го целунали и го покрили до коленете, а когато той отново ги целунал, тогава го покрили до шията, положили покривало върху лицето му и като го целунали още веднъж, с голям плач го покрили напълно. Като чули за това, някои братя дошли от града и разкопали гроба, но не намерили нищо там и твърде много плакали; след това, като се помолили, те се върнали в града. И всяка година, в осмия ден на месец май, на гроба му се появявало благовонно миро и по молитвите на светия апостол подавало изцеление на боледуващите в чест на Бога, прославян в Троица във вечни векове. Амин.", "date": "2018.05.08", "title": "Св. апостол и евангелист Иоан Богослов"}
{"url": "http://www.classa.bg/%D1%81%D0%B2%D1%8F%D1%82/item/381735-%D0%BC%D0%B0%D0%BA%D1%80%D0%BE%D0%BD-%D1%81%D0%BF%D0%B0%D1%81%D0%B8%D1%82%D0%B5%D0%BB-%D0%B8-%D1%80%D0%B0%D0%B7%D1%80%D1%83%D1%88%D0%B8%D1%82%D0%B5%D0%BB", "text": "Еманюел Макрон иска да вкара опърничавите французи в 21-и век и да ги лиши от някои стари права и привилегии. А това е задача за човек, който умее да се движи по острието на бръснача             Когато на 7 май 2017 г. Еманюел Макрон празнуваше в двора на Лувъра своята изборна победа, той и привържениците му се наслаждаваха на лекотата на този изключителен момент: почти невероятно бе, че е успял да разбие френската партийна система на пух и прах с обещанието да изгради една нова, модерна Франция върху развалините на старата система. Макрон сформира своя кабинет, включвайки в него както консерватори и социалисти, така и безпартийни – това бе смесица от новаци и хора с богат политически опит, готови да следват визията на младия президент под негово ръководство. Системата за управление беше скроена изцяло по мярката на Макрон, позволявайки му да дърпа конците на всичко с помощта на ограничен брой доверени хора.   Това беше време, когато повечето избори в Европа се печелеха от евроскептични кандидати. Виктор Орбан в Унгария е последният пример за това. Еманюел Макрон обаче спечели с ясно проевропейско послание и с куража да настоява за още по-силна интеграция вътре в ЕС. Докато неговите икономически реформи често се критикуват като \"десни\", по европейските въпроси Макрон демонстрира по-скоро \"лява\" ориентация. Но пътят от идеите до практиката често се оказва по-стръмен и по-каменист от очакваното: безкрайно проточилото се създаване на ново германско правителство и фактът, че управляващата коалиция в Берлин има относително слабо изразен европейски профил набързо попари цветистите френски мечти.   Една от най-силните черти на френския президент навярно е обаянието, което той излъчва – обаяние, което оказва особено силно въздействие дори над по-зрели и опитни лидери. Така Макрон успя да омае с чара си и германската канцлерка. Удаде му се дори да изтръгне една чистосърдечна момичешка усмивка от иначе студената и затворена Ангела Меркел. Междувременно обаче меденият месец между двамата изглежда приключи: канцлерката започна своя четвърти управленски мандат със силно отслабени позиции, нейният финансов министър-социалдемократ блокира реформите в еврозоната по същия начин, по който го правеше и предшественикът му от ХДС, а първоначалният ентусиазъм на новото правителство изглежда се изпари под влиянието на характерната германска предпазливост и нерешителност.   Решителни планове   Онова, което иска Еманюел Макрон, е да вкара опърничавите французи в 21-ия век, макар сам той да скицира плановете си значително по-дипломатично. В действителност обаче целта му си е направо радикална. Президентът знае, че трябва бързо да проведе неотложните реформи, преди да се е формирала и втвърдила съпротивата срещу него. Дотук той успя да прокара данъчни облекчения за фирмите и за хората с по-високи доходи, а на трудовия пазар разхлаби строгата защита от уволнения и наложи нови правила за воденето на тарифните преговори. Типични действия на либерален икономист, твърдят критиците му.    Привържениците му – обратно – говорят за необходимостта да се внесе повече гъвкавост в застиналата френска икономика. А предстоят и още тежки реформи – в образователната система и правосъдието, както и в почти всички останали политически сфери. Това е задача за човек, който умее изключително ловко да се движи по острието на бръснача.   Има обаче и успехи: за първи път от 10 години насам новите задължения на страната са спаднали под трипроцентовата граница, валидна в ЕС; след дълга пауза икономиката се върна към растежа (с почти 2% ръст); а бизнесът постепенно се оживява. От друга страна безработицата почти не спада – тя остава около 9 процента.     В последно време Макрон се изправи дори срещу силния железничарски синдикат CGT - президентът иска да отнеме част от привилегиите на железничарите и постепенно да внесе повече конкуренция в системата на задлъжнялата държавна компания SNCF. Синдикатите обявиха стачни действия, имаше вълна от протести, но те така и не успяха да парализират железопътния транспорт изцяло, а след няколко седмици стихнаха. Едно крехко мнозинство от французи продължава да подкрепя реформите на Макрон, който до голяма степен успя да се опази от гнева на улицата.   Във външната политика французите се наслаждават на лаврите, които обира младият държавен глава. Само за няколко месеца той върна страната на международната политическа сцена, след като в продължение на десетилетия тя страдаше от имиджа си на второкласна сила и безгласна буква. Макрон неуморно се бори, за да върне предишното голямо влияние на Франция в бившите ѝ колонии в Западна Африка, ангажира се в Сирия, включва се в международни военни операции, предприема мирни инициативи, противопоставя се на Путин и при всяка международна криза е в първата редица на хората, търсещи решение.    При всички свои пътувания и държавни визити Макрон излага на показ цялото величие на френската президентска институция. Заради всичко това сънародниците му явно са склонни да му простят дружеските жестове към презирания американски президент. Според Макрон е по-умно да се разговаря с Доналд Тръмп, отколкото да се демонстрира пренебрежение към него. Външната политика на Макрон е насочена изцяло към това да върне честта и славата на Франция, а у дома това му помага да обслужва патриотичните чувства на французите. Най-трудното предстои   Еманюел Макрон знае, че най-трудното тепърва предстои. През тази година ще трябва да се захване с реформата на банкрутиралата пенсионна система, което отново може да се превърне в повод за масови протести. Съпротива се очаква също и заради плахо започналите съкращения в публичния сектор, както и по повод на други непопулярни мерки за съкращаване на държавните разходи.   Бившите политически конкуренти на Макрон още не са се съвзели от нанесените им тежки изборни поражения. Социалистите, консерваторите и десните екстремисти продължават да търсят истинското си лице. В риск за френския президент може да се превърне обаче неговото собствено движение \"Напред\", което му помогна на изборите, но така и не успя да се превърне в жизнена партия с постоянен електорат. А Макрон трябва да печели и доверието на французите извън гражданско-либералния лагер.   Това, че една година след влизането му в Елисейския дворец одобрението за президента е малко над 50 процента, не е никак лош резултат. Но и отличник като Макрон е наясно, че на свидетелството му в момента пише: „Можеш и повече!\".", "date": "2018.05.08", "title": "Макрон: спасител и разрушител"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381728-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-8-%D0%BC%D0%B0%D0%B9", "text": "ОВЕН ( 21 март - 20 април ) Изживейте този ден, не само в полза на емоциите си, но и на здравето. Ако приятелите ви поканят на гости или на пикник сред природата, се съгласете. Основното нещо е, да не прекалявате с пикантна храна. Вечерта, може да получите някакви странни новини, които  определено ще ви развалят настроението. Въпреки, че всичко ще зависи от вашия реализъм. ТЕЛЕЦ ( 21 април - 21 май )  Вложете в работа си, цялата си сила. След това, ще може да се изпъчите и кажете, че сте истински герой. Ако погрешно интерпретирате думите на любимия си, по ваш адрес, тогава ще затънете в ревност и догадки. Добре е, понякога да се поставяте на мястото на някой, когото незаслужено обиждате. Опитайте, това помага. БЛИЗНАЦИ ( 22 май - 21 Юни ) Очакват ви срещи, пътувания и печеливши сделки. Дори не сте предполагали, че един ден може да промени всичко толкова радикално. Може да ви бъде предложена нова работа, но не се съгласявайте веднага. Отличен ден за посещение на козметик, зъболекар и обновяване на гардероба. Отдавна е време, да промените имиджа си.   РАК ( 22 юни - 23 юли ) Съставете си такъв режим, че да не си губите времето и да съхраните силите си. Всичко обмислете до най-малкия детайл и след това се земете с работа. Малките проблеми със здравето могат да бъдат решени с помощта на народните методи за лечение. Ако имате хронични заболявания, със сигурност знаете как да се справите с тях. ЛЪВ ( 24 юли - 23 август ) Ще трябва да се справите с финансовите проблеми, които отдавна ви подтискат. И не е нужно да казвате, че малко ви плащат, ограбват или лишават от бонуси. Просто харесвате да живеете на широко - това е всичко. Днес това няма да мине и ще се нуждае от строги икономии, дори при закупуването на продукти. ДЕВА ( 24-ти август - 23 септември ) Препоръчително е да бъдете по-скромни и срамежливи, когато става дума за романтични запознанства. Не включвайте веднага практичността и реализма си, защото чувствата тук са по-важни. Богатия опит в работата, ще ви помогне в комуникациите с нови партньори. Това, няма да бъдат ваши сънародници, а хора от чужбина. Така, че покажете на какво сте способни. ВЕЗНИ( 24 септември - 23 октомври) Трябва да обърнете повече внимание на основната си работа. Тук вашите позиции са много уязвими и репутацията ви виси на косъм. Ако станете по-отстъпчиви и учтиви при общуването с колеги, ще коригирате неприятните ситуации. Малко нерви, ще изхабите по отношение на избраника си. Защо се опитвате да го преобразите по себе си?   СКОРПИОН ( 24 октомври - 22 Ноември ) Очаква ви късмет в почти всички сфери на живота, но има едно \"но\". Разчитате твърде много на някой друг и сами не си давате много зор. Поговорката, \"работата не е заек да избяга ...\" не е за вас в тази ситуация. Напротив, трябва да станете много инициативни и дори експресивни, за да постигнете високи резултати.   СТРЕЛЕЦ ( 23 Ноември - 21 Декември ) Имате такива надеждни и интелигентни партньори и колеги, че може лесно да се отпуснете, без да мислите за последиците от работата. Обърнете внимание на здравето си и стойте на слънце по-малко. Изглежда ви топло и прекрасно, но първите лъчи могат да бъдат много опасни за кожата. Вечерта очаквайте пътуване. КОЗИРОГ (22 Декември - 20 януари ) Очаква ви успеха в бизнеса. В проучванията и творческите проекти, също ще постигнете значителен напредък. Основното нещо е да сте внимателни, за да не изгубите верните си приятели и разположението на влиятелни хора. Някой от вас, ще получат работа, за която отдавна мечтаят. Но в любовта всичко ще е тихо, но това ще може да преживеете.  ВОДОЛЕЙ ( 21 януари -  19  февруари ) Ще сте погълнати от битови и финансови проблеми. Навън е такова прекрасно време, а вие ще трябва да чистите, ремонтирате или садите зеленчуци в градината. Не се притеснявайте, вечерта ще компенсира всичко, особено ако дългогодишен почитател ви покани на среща. Само ще ви остане, набързо да посетите фризьорския салон.   РИБИ ( 20 февруари - 20 март ) Не трябва да мислите само за вашето благополучие, трябва да се погрижите и за близките до вас хора. Освен това, възрастните ви роднини отдавна чакат вашата подкрепа. Ако сте прекалено егоистични, тогава в замяна ще получите същото отношение. Денят е благоприятен, за занимания със старото ви любимо хоби.", "date": "2018.05.08", "title": "Дневен хороскоп 8 май"}
{"url": "http://www.classa.bg/%D1%81%D0%B2%D1%8F%D1%82/item/381729-%D0%BF%D1%83%D1%82%D0%B8%D0%BD-%D0%B2%D1%81%D1%82%D1%8A%D0%BF%D0%B2%D0%B0-%D0%B2-%D0%B4%D0%BB%D1%8A%D0%B6%D0%BD%D0%BE%D1%81%D1%82-%D0%B7%D0%B0-%D1%87%D0%B5%D1%82%D0%B2%D1%8A%D1%80%D1%82%D0%B8-%D0%BF%D1%8A%D1%82", "text": "    Владимир Путин встъпва в днес в длъжност за четвъртия си мандат като президент на Русия. Той ще положи клетва на тържествена церемония в Кремъл.   Путин е начело на страната вече 18 години, през които освен президент беше и министър-председател. На 18 март той беше преизбран с над 76 процента.     Встъпването му в длъжност беше предшествано от протести в събота, на които са били задържани повече от 1600 души. На много места полицията разпръсна протестите със сила.   Той има одобрението на 82% от гражданите. Неодобрението е на 11% от руснаците, показва допитване на Всерусийския център за проучване на общественото мнение (ВЦИОМ), цитиран от РИА Новости.   Като позитивна дейността на държавния глава сега по-често са склонни да оценяват жените (85%), жителите на селските райони (85%) и хората от старото поколение (91% в групите на анкетираните над 60 години).   Според резултатите на новото допитване през месец май, 82% от руснаците одобряват работата на президента. Същият процент одобрение имаше и по време на майското допитване през 2007 г.   Допитването е проведено от “ВЦИОМ-Спутник” на 2-3 мая 2018 г. среди 2 хил. респонденти над 18-годишна възраст, чрез телефонно интервю.", "date": "2018.05.08", "title": "Путин встъпва в длъжност за четвърти път"}
{"url": "http://www.classa.bg/%D1%81%D0%B2%D1%8F%D1%82/item/381731-%D1%81%D0%B0%D1%83%D0%B4%D0%B8%D1%82%D1%81%D0%BA%D0%B0-%D0%B0%D1%80%D0%B0%D0%B1%D0%B8%D1%8F-%D1%89%D0%B5-%D1%81%D1%82%D1%80%D0%BE%D0%B8-%D1%85%D1%80%D0%B8%D1%81%D1%82%D0%B8%D1%8F%D0%BD%D1%81%D0%BA%D0%B8-%D1%86%D1%8A%D1%80%D0%BA%D0%B2%D0%B8-%D1%81%D0%BB%D0%B5%D0%B4-%D0%BD%D0%B5%D0%B2%D0%B5%D1%80%D0%BE%D1%8F%D1%82%D0%BD%D0%BE-%D1%81%D0%BF%D0%BE%D1%80%D0%B0%D0%B7%D1%83%D0%BC%D0%B5%D0%BD%D0%B8%D0%B5-%D1%81-%D0%B2%D0%B0%D1%82%D0%B8%D0%BA%D0%B0%D0%BD%D0%B0", "text": "«Първо той позволи на жените да шофират. След това разхлаби правилата, регламентиращи отношенията между мъжете и жените на публични места. А сега, в най-новата му изява на прогресивно доброжелателство /в държава, в която все още обезглавяват за изневяра/, саудитският престолонаследник принц Мохамед бин Салман ще позволи на Ватикана да започне да изгражда християнски църкви в Саудитска  Арабия.   Историческото споразумение беше сключено между Генералния секретар на Световната Ислямска лига шейх Мохамед бин Абдел Карим ал-Исса и Председателя на Понтифическия съвет за междурелигиозен диалог във Ватикана, кардинал Жан-Луи Торан след срещата помежду им, състояла се миналия месец…» Българска Легия за защита / Bulgarian Defense Legion      ", "date": "2018.05.08", "title": "Саудитска Арабия Ще Строи Християнски Църкви След Невероятно Споразумение с Ватикана"}
{"url": "http://www.classa.bg/%D1%81%D0%B2%D1%8F%D1%82/item/381732-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B0%D1%82%D0%B0-%D0%B2%D0%BE%D0%B9%D0%BD%D0%B0-%D0%BD%D0%B0-%D1%82%D1%80%D1%8A%D0%BC%D0%BF-%D0%B8%D0%BB%D0%B8-%D0%BF%D1%80%D0%B8%D0%B7%D0%BD%D0%B0%D0%BD%D0%B8%D0%B5%D1%82%D0%BE-%D0%B7%D0%B0-%D1%81%D0%BB%D0%B0%D0%B1%D0%BE%D1%81%D1%82%D1%82%D0%B0-%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0", "text": "Като заплашва да обложи с мита китайските стоки, президентът на САЩ Доналд Тръмп допуска икономическа грешка, която може да струва скъпо на американските производители и потребители. Той показва най-вече лицето на една объркана Америка пред Китай, който може да я измести във всички области. Това пише икономистът Джоузеф Стиглиц в текст за вестник Les Echos.   Търговската битка между Съединените щати и Китай за стоманата, алуминия и други стоки показва пълното презрение на Доналд Тръмп към многостранните търговски споразумения и Световната търговска организация (СТО) - институция, създадена, за да решава търговските конфликти.   Преди да обяви, че над 1300 китайски стоки, чийто внос в САЩ възлиза на общо 60 млрд. долара годишно, ще бъдат обложени с 25% мито от началото на март, Тръмп реши да наложи впечатляващо повишаване на митата върху стоманата и алуминия (съответно с 25% и 10%). Той оправда тази мярка със съображения за националната сигурност и подчерта, че митата върху малка част от вносния алуминий ще бъдат достатъчни, за да се даде отпор на една истинска стратегическа заплаха.   По-голямата част от експертите обаче оспорват тези доводи. Тръмп освен това обезсили своята собствена аргументация, като освободи от митата повечето от големите страни износители, които продават стомана на САЩ. Той изключи Канада с условие за благоприятно предоговаряне на Северноамериканското споразумение за свободна търговия (НАФТА). Действайки по този начин, Тръмп заплашва тази страна, ако тя не се подчини на неговия диктат. Както често става, американският президент се безпокои днес от един до голяма степен отминал проблем.   Той на практика решава да повиши митата върху стоманата в момент, когато нейната цена скочи със 130%, по-специално заради политиката на Китай да намали своето свръхпроизводство. Тръмп не само раздухва проблем, който не съществува, но разпалва страстите и подлага на изпитание отношенията на Съединените щати с основните им съюзници. Нещо по-лошо, неговите решения са диктувани от чисто политически съображения. Той иска да направи впечатление на своите избиратели, че е силен и не се страхува от конфронтация.   Тръмп обаче би трябвало да осъзнае, че е важен многостранният търговски дефицит, а не с определена страна. Намаляването на вноса от Китай ще доведе до повишаване на цените за американските домакинства и няма да създаде работни места в Съединените щати, а в Бангладеш, Виетнам или всяка друга държава, чийто износ за САЩ ще замени китайския. Освен това, в малкото случаи, когато промишлено производство ще бъде преместено на американска земя, това вероятно ще се случи във високотехнологични зони, където продукцията ще бъде осигурявана от роботи.   Както можеше да се очаква, Китай реагира на повишаването на митата върху износа, като заплаши на свой ред да вдигне такива. Широка гама от американски стоки би била засегната, по-специално в секторите, които подкрепиха кандидатурата на Доналд Тръмп.   Китайската реакция бе твърда и премерена. Тя има за цел избягване едновременно на ескалация и отстъпване. Трябва да се каже, възможно най-ясно, че подкрепата за Китай намаля както в САЩ, така и в Европа. Отвъд факта, че американските и европейските избиратели страдат от деиндустриализацията, Китай не е Елдорадото, каквото изглеждаше за американските компании.   Китайските предприятия станаха по-конкурентоспособни, заплатите в страната се увеличиха и нейните екологични норми станаха по-строги. За голямо неудоволствие на инвеститорите от Wall Street Китай отваря бавно своите финансови пазари. Парадоксално, докато Тръмп претендира, че защитава американските работници, финансовият сектор в САЩ несъмнено ще е истинският печеливш от “успешните” преговори на президента. На практика, ако той съумее да наложи своите условия, Китай ще бъде насърчен да отвори по-широко пазарите си за застрахователния и други сектори.   Търговският конфликт от наши дни показва най-вече до каква степен САЩ са загубили доминиращата си позиция в света. Когато преди около 25 години Китай - по онова време бедна, развиваща се страна - започна да увеличава своя търговски стокообмен със Запада, кой си е представял, че той ще се превърне в индустриалния гигант на планетата? Китай вече изпревари САЩ по промишлено производство, спестявания, търговия и дори по брутен вътрешен продукт, измерен в паритетна покупателна способност.   Нещо още по-страшно за една част от представителите на развитите страни, той би могъл не само да навакса технологичното си изоставане, но и да стане лидер в един от ключовите сектори на утрешния ден: изкуствения интелект, който почива върху големите бази данни. Защитата на данните обаче е преди всичко политически проблем, който повдига многобройни въпроси, като спазването на личния живот, прозрачността, сигурността и регламентирането на икономическата конкуренция.   Предимството в тази област се простира далеч отвъд техниката. То обхваща потенциално почти всички икономически сектори. Едно международно споразумение следователно е необходимо за определяне на нормите за развиване и използване на изкуствен интелект и на съответните техники.   През идните години ще е необходимо да достигнем до “справедлива рамка” за международната търговия между страни с разнородна икономическа система, история, култура и обществени предпочитания. Ерата на Тръмп представлява от тази гледна точка опасност: като съсредоточава цялото си внимание върху туитовете на американския президент и се стреми да не бъде въвлечен в катастрофа, светът рискува да пренебрегне тези съвсем реални предизвикателства, допълва Стиглиц.  ", "date": "2018.05.08", "title": "Търговската война на Тръмп или признанието за слабостта на Америка"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/381733-%D0%BA%D0%B0%D1%82%D0%BE-%D0%BE%D1%84-%D1%82%D0%BE%D0%B2%D0%B0-%D0%BB%D0%B8-%D0%B5-%D1%80%D0%BE%D0%BB%D1%8F%D1%82%D0%B0-%D0%BD%D0%B0-%D0%BF%D0%B0%D1%82%D1%80%D0%B8%D0%BE%D1%82%D0%B8%D1%82%D0%B5", "text": "Не мога да се отърва от усещането, че националистическият съюз \"Обединени патриоти\" постепенно се превръща в онова, което преди беше Отечественият фронт, пише проф. Ивайло Дичев.  Ето какво го кара да мисли така:               Има прилика между „Обединените патриоти\" и Отечествения фронт и тя не е само в предишното име на националистите („Патриотичен фронт\"), а главно в отечественофронтовските теми, с които се занимават - изкореняването на негативни явления като хазарта и шума в дискотеките би паснало прекрасно на ОФ. Също както възпитанието на младежта, която следва да създава здрави социалистически семейства и да ражда деца (за да изпълни димографската повеля на Георги Димитров да станем 10 милиона до края на века). Тук, разбира се, влизат още военното обучение, народните чевермета, стоенето мирно пред бронзови герои, събирането на пари за едни или други мероприятия, борбата срещу (в днешен вариант: „за\") тютюнопушенето.   По-малко политика, повече Отечествен фронт   Няма нищо лошо в подобни занимания (като изключим безотговорния лобизъм за връщането на дима). Работата е там, че те по определение имат „общонародна\" насоченост и не е съвсем ясно защо с тях се занимава политическа формация, а не например движение, неправителствена организация, православната църква. Младежта трябва да възпитаваме всички, не отделни партии, нали така? Против вдигането на шум от 2 до 4 трябва да е всеки възпитан човек, докато гласуването на държавния бюджет например по определение разделя хората според вижданията им за развитието на държавата.   Когато стане дума за конкретни политически позиции, националпопулистите са странно тихи, да не кажа консенсусни. Не се откроиха с особени позиции по въвеждането на еврото, новата структура на ЕС или пък многострадалната съдебна реформа. Затова пък запомнихме пламенната защита на турското робство в учебниците и още по-пламенната битка срещу Истанбулската конвенция. Вярно, че напоследък Волен Сидеров излезе извън жанра на морално-етичните теми, обявявайки Крим за руски, но това се оказа лично мнение и някак отново мина по линия на патриотичното възпитание на младежта. Най-странното е, че тази роля на младши партньор и сянка на ГЕРБ засега не води до спад на доверието. Очевидно хората имат нужда точно от това - по-малко политика, повече Отечествен фронт.   Поглед назад   А въпросният Отечествен фронт (ОФ) е страховита организация, която взима властта след преврата от 9 септември 1944 година. И която организира терора от кървавия Народен съд до лагерите и обратно. Постепенно и както се казваше тогава - „с решителната помощ на великия Съветски съюз\", комунистите овладяват и прочистват организацията. В началото на 1950-те години ОФ е окончателно деполитизиран, а обяснението гласи, че фашизмът вече бил победен и от предишната войнствена функция нямало нужда, понеже обществото било преминало към социална еднородност. От друга страна подобно образувание няма как да изчезне просто така - там работят много хора, някои от тях отговорни другари, от които оперативната власт се чуди как да се отърве. Освен това ОФ съдържа и патриотична символика, доколкото е самобитно явление, родено от Димитровските идеи за антифашистки народен фронт.   Така започва трескаво търсене на нова роля за изпразнената от съдържание форма, при което ОФ влиза в конкуренция с народните съвети - тоест, с местната власт, която също има за цел да мобилизира трудещите се в подкрепа на партийните решения, да възпитава младежта в патриотичен дух и да пази тишината. Налага се лично Червенков да влезе в ролята на арбитър, отсъждайки, че народните съвети щели да си служат със средствата на административната принуда, а ОФ - с убеждение, пропаганда и агитация.     Паралелът   Виждате паралела - мощна безалтернативна власт, която превръща по-малкия си партньор в културно-масовик. Ще кажете: ама не е ли по-добре крайно десните да се обиждат заради лешниците в шоколада, вместо например да блокират решения на ЕС? Да, така е и мен лично това ОФ-превъплъщение на националистите ме радва. Но не бива да забравяме, че то е част от системата на безалтернативната власт „Борисов\".    Тази власт се крепи на едно консенсусно носене по течението без резки движения, каквито българското гражданство не обича. И понеже все пак трябва да има някакви емоции, малкият партньор подсигурява морално-етичната проблематика. Навремето имаше доброволни отряди на трудещите се, които обикаляха квартала да ловят хулигани - националистите вече го опитаха. Давам нова идея - другарския съд, където съкварталците осъждат мъжа, изневерил на жена си, и посредством порицание го карат да се върне в семейното огнище (за да върви демографската политика, разбира се).   Откакто бежанската вълна пресъхна, подобна деполитизация виждаме и в редица европейски крайнодесни формации. Основният смисъл на домогването им до властта е да накарат гражданите да свикнат с тях, да ги приемат за нормална част от политическия пейзаж, докато по-големият им (обикновено десен) партньор прокарва неолибералната си програма. Австрийската Партия на свободата освобождава сънародниците си от вината за миналото, докато г-н Курц либерализира, дерегулира и сваля данъците за богатите. Както се казва: разделение на труда. За едните - емоцията, за другите - политиката.   Иначе съм с две ръце за забрана на рекламите за хазарт. И много мразя някой да ми пуска силна музика.", "date": "2018.05.08", "title": "Като ОФ: това ли е ролята на \"Патриотите\"?"}
{"url": "http://www.classa.bg/%D1%81%D0%B2%D1%8F%D1%82/item/381734-%D1%81%D1%83%D0%BB%D1%82%D0%B0%D0%BD-%D0%B5%D1%80%D0%B4%D0%BE%D0%B3%D0%B0%D0%BD-%D0%BC%D0%B5%D0%B6%D0%B4%D1%83-%D0%B0%D1%82%D0%B0%D1%82%D1%8E%D1%80%D0%BA-%D0%B8-%D0%B0%D0%B1%D0%B4%D1%83%D0%BB-%D1%85%D0%B0%D0%BC%D0%B8%D0%B4-%D0%B2%D1%82%D0%BE%D1%80%D0%B8", "text": "Турският президент Ердоган не цели ликвидирането на Турската република, нито пък се стреми да възстанови Османската империя, както често се твърди. Истината е по-скоро друга             Президентските избори в Турция, които ще се проведат на 24 юни 2018, ще увенчаят дългия път на Реджеп Тайип Ердоган към върха. Защото заедно с тях в сила влиза новата конституция на страната, която ще предостави огромни правомощия на бъдещия президент. Многобройни критици наричат Ердоган \"султан\" - заради неговата политика, която те определят като неоосманска. Същевременно те виждат в него пълен антипод на основателя на съвременната турска държава Мустафа Кемал Ататюрк. Между Ататюрк и Абдул Хамид Втори   Плановете на Ердоган гласят: той да бъде държавен глава и през 2023 година, когато Република Турция ще чества 100-годишнината от основаването си. Не, той не цели нейното ликвидиране, нито пък се стреми да възстанови Османската империя, както се твърди често. Истината е по-скоро друга: Ердоган се смята за продължител както на делото на Абдул Хамид Втори, последния най-значим османски султан, така и на делото на Кемал Ататюрк, основателя на Турската република. \"Той се възприема като смесица между ислямската теза на султана и републиканската антитеза на Ататюрк\", казва турският интелектуалец от арменски произход Етян Мачупян, който през 2015 година е бил съветник на тогавашния турски премиер Ахмет Давутоглу.     Според бившия премиерски съветник, Ердоган вече не поставя под въпрос Републиката като форма на управление. Днес той подготвя годишнините от основаването на Турската република точно толкова празнично и тържествено, колкото и неговите кемалистки предшественици. Неговият аргумент гласи: със своя поход към независимост, Ататюрк е спасил исляма от неговите немюсюлмански врагове.    Затова мюсюлманите трябва да почитат и славят Републиката.   В своите речи Ердоган междувременно дори намира добри думи за основаната от Ататюрк Републиканска народна партия (РНП), която след идването на власт на Партията на справедливостта и развитието (ПСР) през 2002 е основна опозиционна сила в турския парламент. Ако Ердоган критикува тази партия за нещо, то заради това, че междувременно се била превърнала в бледо подобие на онова, което е представлявала по времето на Ататюрк.   Привързаността на Ердоган към републиканската идея намира израз и в неформалната коалиция между неговата ПСР и Партията на националното действие (ПНД), на която той ще разчита и на предстоящите на 24 юни президентски избори. И двете формации - РНП и ПНД - са антилиберални партии и са скептично настроени спрямо Запада. И те - подобно на Ердогановата ПСР - се упражняват в антиимпериалистическа риторика. Обща и за трите е травмата от Севърския мирен договор, сключен през 1920 година между Османската империя и страните-победителки от Първата световна война. Той е ревизиран три години по-късно с Лозанския мирен договор, направил възможно съществуването на турската държава в сегашните ѝ граници.   Още по-назад в историята   Позовавайки се на Абдул Хамид Втори, Ердоган ни връща още по-назад в историята - в 19-и век. През своето управление от 1876 до 1909 година този султан също се е борил срещу отслабването на Османската империя. Но, за разлика от турския националист Ататюрк, Абдул Хамид е залагал изцяло на панислямската идеология.   Ердоган може и да не е ислямизирал институциите на турската държава. Само че в неговата страна е в ход ислямизиране на обществото. В своите речи турският президент обича да говори за исляма и за нуждата от \"ново поколение вярващи\". В тази връзка той постоянно разширява полето за действие на ислямските организации и обединения.   Ердоган успя да постигне нещо забележително - да сложи знак за равенство между турския патриотизъм и подкрепата за него самия. И за да поддържа тези патриотични настроения, той се нуждае от големи теми - като противопоставянето срещу САЩ и Запада и войната в съседна Сирия. Защото равносметката от управлението на неговата Партия на справедливостта и развитието не е особено добра.  ", "date": "2018.05.08", "title": "\"Султан Ердоган\" - между Ататюрк и Абдул Хамид Втори"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381726-%D1%81%D0%BA%D0%B0%D0%BD%D0%B4%D0%B0%D0%BB%D0%BD%D0%B0%D1%82%D0%B0-%D0%B0%D1%82%D0%B0%D0%BD%D0%B0%D1%81%D0%BA%D0%B0", "text": "Скандалната Атанаска от Павликени, която преди време взриви социалните мрежи с видеоклиповете си, в които мастурбира с бутилка бира и бълва змии и гущери срещу блогъри и популярни родни шоу звезди, сега самата тя вече се е гмурнала в света на шоу бизнеса. [null] В интернет се въртят клиповете на няколко нейни поп фолк парчета, в които русокосата дива кърши страстно тяло в компанията на мускулести младежи и качена върху маса, отрупана с празни бутилки.      В профила си във фейсбук самата Атанаска се представя с артистичния си псевдоним, Аксиния, като певица в „S Мюзик\" с местожителство Свети Влас и не желае да и припомнят, че е от Павликени, пише в. Монитор. [null] Тя се фука със скъпите си телефони, дрешки, бижута и парфюми, като в типичния си стил отново не пропуска яко да „нахрани\" нахалните мъже, отправящи и неприлични оферти за секс срещу пари.      Това обаче не означава, че Атанаска не обича парите. „Който твърди, че любовта е най-важна, да яде любов от хладилника\", заявява тя. Оферта: 50 лв. за секс със скандалната Атанаска, която БЛИЦ превърна в звезда За разлика от преди три години, днес тя отказва да участва в телевизионни предавания и да дава интервюта без хонорари. „Те искат да правят рейтинг и да трупат пари на мой гръб. Няма да стане\", реже медиите скандалната мома от Павликени.    Скандалната русокоска се стреми непрекъснато да поддържа интереса към себе си. И доказателство за това е, че в профила си във фейсбук тя е следвана от над 25 хиляди души, нейни фенове. През миналата година Атанаска се ожали, че е зарязана от гаджето си, известен рапър и се закани да претрепе новата му изгора, която и го отнела. Преди това пък заяви, че отказала добра оферта на политическа партия да стане рекламно лице за предстоящите избори.    Днес Атанаска не крие и открито си признава, че скандалните клипчета и арогантното й и цинично поведение, са били начин да бъде забелязана и да привлече вниманието на хората към себе си. Цел, която е постигнала и сега по думите и вече е щастлива. Фейсбук звездата Атанаска от Павликени мечтае да е танцьорка в елитен клуб Промяната на 25-годишното момиче от малкия градец, е повече от поразителна. През лятото на 2014 г. тя разказа, че от малка е свикнала предимно с мъжко обкръжение. Баща и често водел вкъщи компания и покрай възрастните мъже тя рано се научила да пие, да псува и да се държи като пич. Покрай мъжете Атанаска обича футбола, Барселона и Лео Меси.    Тогава тя призна също, че има само една единствена приятелка и не може да си представи да седне в женска компания и да говори с часове за сапунки, козметика, рокли и чанти. Атанаска е луда фенка на певеца Азис и признава пред цяла България, че иска да прави секс с него. Друга нейна любимка е Албена Вулева, а една от мечтите да участва в шоуто „Биг Брадър\". \"Обичам да забавлявам хората, да съм нестандартна и провокативна, да съм в центъра на скандала. Като малка исках да играя в цирк. Сега искам да се снимам във филм, където да играя ролята на лошо момиче\", повдига булото на загадъчността си Атанаска. Бисери от Репертоара на „старата\" Атанаска: \"Шъ тъ напръскам с Райд и ще умреш бе, прилеп смотан, размазан върху чистачката на голф тройка.\" \"Ко ми мрънкаш като опел тигра на баир.\" \"Разклати си таратора, че лед го е хванало в простата ти тиква.\" \"Ти на къф ми се праиш, бе? На „Самсунг Галакси Ес 4\" ли. Айди като си толкоз оборотен, що не кажеш и колко си двуядрен.\" \"Боли ме главата. Явно ще поумнявам, а това не е добър знак.\"", "date": "2018.05.08", "title": "Скандалната Атанаска"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381727-%D1%81%D0%B0%D1%82%D0%B0%D0%BD%D0%B8%D1%81%D1%82%D0%B8-%D0%B8%D0%B7%D0%B2%D1%8A%D1%80%D1%88%D0%B8%D1%85%D0%B0-%D0%BA%D0%BE%D1%88%D0%BC%D0%B0%D1%80%D0%B5%D0%BD-%D1%80%D0%B8%D1%82%D1%83%D0%B0%D0%BB", "text": "Тялото на Глория Торес е открито в изоставена къща в малко селце в южната част на Хондурас. Трупът бил облечен в черна туника, около него били поставени четири свещи, а на дланите на жертвата били издълбани звезди. Освен това, починалата е била намушкана в стомаха, информира Daily Star.      На стената пред тялото на Глория висял обърнат дървен кръст, на който било надраскано \"Договорът от 2018 г.\" Полицията открила още едно съобщение на мястото на престъплението: \"Заради силата, която ми даде тъмнината, днес дойдох да отдам душата си\". Местните жители разказали как петима души излезли от изоставената сграда, облечени в черни дрехи.      Глория изчезнала от дома си рано сутринта, когато излязла да пазарува. Тялото й било открито по-късно в същия ден. 42-годишната жена е майка на шест деца, най-възрастното от които е на 22 години, а най-младото е на четири години.", "date": "2018.05.08", "title": "Сатанисти извършиха кошмарен ритуал"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381724-19-%D0%B3%D0%BE%D0%B4%D0%B8%D1%88%D0%BD%D0%B0-%D0%BC%D0%BE%D0%B4%D0%B5%D0%BB%D0%BA%D0%B0-%D1%81%D0%B5-%D0%BD%D0%B0%D1%82%D1%80%D1%8F%D1%81%D0%BA%D0%B0", "text": "Елизавета Адаменко, 19-годишната бивша съпруга на 56-годишния руски олигарх Валентин Иванов, стана жертва на крадци в Москва. Произшествието се е случило във входа на нейния дом в руската столица, където момичето заспало след събиране с приятели, съобщават световните издания.          Съобщава се, че моделката е била в нетрезво състояние след като се видяла с приятелите си и впоследствие заспала във входа. В резултат на това 19-годишната красавица \"се разделила\" с две чанти.          Първата е чанта на Шанел за повече от 8 хиляди долара, шофьорска книжка и пари в брой. Втората чанта е \"Ji Miu\", чиято цена е подобна на първата чанта. Освен това, на красивата девойка й бил откраднат диамантен пръстен от 6 карата, на стойност над 650 хил. долара.      Все още не е известно кой е извършил грабежа, полицията извършва разследване. Припомняме, че през миналата година Елизавета Адаменко съобщи, че е подала молба до полицията за съпруга си. Тя го обвини тогава, че я е пребил в един от нощните клубове.", "date": "2018.05.08", "title": "19-годишна моделка се натряска"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/381725-%D1%89%D0%B5%D1%80%D0%BA%D0%B0%D1%82%D0%B0-%D0%BD%D0%B0-%D0%B3%D0%B0%D0%BB%D0%B0-%D0%BD%D0%B0%D0%B2%D0%B8%D1%80%D0%B8", "text": "Мари на Гала от доста време насам не се свени да показва все повече плът. Последния провокативен кадър, публикуван в профила й в социалната мрежа, определено привлича и мъжки и женски погледи. Кадърът е направен в хотел в красивото италианско градче Полиняно а Маре.      На фотографията щерката на Гала е само по прашки и сутиен, изправена на голям прозорец. Камерата я е заснела в гръб, а най-вероятно зад обектива стои нейния приятел и син на Джуджи - Кондстантин.      Палавата снимка събра стотици лайкове, а формата на Мари е просто зашеметяваща.", "date": "2018.05.08", "title": "Щерката на Гала навири"}
