{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384564-%D0%BA%D0%BE%D0%BD%D1%81%D1%82%D0%B8%D1%82%D1%83%D1%86%D0%B8%D0%BE%D0%BD%D0%BD%D0%B8%D1%8F%D1%82-%D1%81%D1%8A%D0%B4-%D0%B2%D0%B7%D0%B5-%D1%81%D1%8A%D0%B4%D0%B1%D0%BE%D0%B2%D0%BD%D0%BE-%D0%B7%D0%B0-%D1%86%D1%8F%D0%BB%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%80%D0%B5%D1%88%D0%B5%D0%BD%D0%B8%D0%B5-%D0%B7%D0%B0-%D0%B8%D1%81%D1%82%D0%B0%D0%BD%D0%B1%D1%83%D0%BB%D1%81%D0%BA%D0%B0%D1%82%D0%B0-%D0%BA%D0%BE%D0%BD%D0%B2%D0%B5%D0%BD%D1%86%D0%B8%D1%8F", "text": "Конституционният съд реши, че Истанбулската конвенция влиза в противоречие с Конституцията, съобщава \"Труд\". Решението е взето с 8 срещу 4 гласа, като 4-ма съдии са подписали с особено мнение.            Това са   Филип Димитров, бившият омбудсман Константин Пенчев, Румен Ненков и Георги Ангелов.     Истанбулската конвенция би наложила в България да се създадат процедури, осигуряващи правно признаване на пол, различен от биологичния, в разрез с Конституцията. Това посочва в решението си Конституционният съд (КС) (виж решението тук), дава подробности „Лекс\". „В Конвенцията чрез дефинирането на „пол\" като социален конструкт всъщност се релативизират границите на двата пола – мъж и жена като биологично детерминирани.    Ако обаче обществото загуби способността да прави разлика между жена и мъж, борбата срещу насилието над жените остава само формален, но неизпълним ангажимент\", пише КС. Той посочва, че Конституцията и цялото българско законодателство е изградено върху разбирането за бинарното съществуване на човешкия вид.  „В действителност в Конституцията недвусмислено се възприема социалното измерение на пола във взаимодействие с биологично детерминираното – чл. 47, ал. 2 от основния закон. В посочената конституционна разпоредба биологичният пол „жена\" се свързва със социалната роля – „майка\", с „раждане\", с „акушерска помощ\". Накратко, понятието „пол\" се използва от конституционния законодател като единство от биологично детерминираното и социално конструираното. Социалното измерение в Конституцията не създава социален пол, независим от биологичния, както е предвидено в Конвенцията\", заявява КС.     В решението се казва още, че традиционно човешкото общество се изгражда върху половата бинарност – т.е. съществуването на два противоположни пола, всеки от които е натоварен със специфични биологични и социални функции и отговорности. „Биологичният пол е детерминиран по рождение и е в основата на гражданския пол. Значението на гражданския пол при правното регулиране на социалните отношения (съпружество, родителство) изисква осигуряване на яснота, безспорност, стабилност и сигурност\", се казва в решението. Т   о стъпва и на конституционната дефиниция за брак – „...доброволен съюз между мъж и жена\". „Конституционната уредба на брака е изградена върху разбирането за съществуването на два биологично определени пола – мъжки и женски. Определяйки брака като доброволен съюз между мъж и жена, Конституцията издига различния биологичен пол в императив към встъпващите в брак. Разбирането за брака като връзка между мъж и жена е вкоренено дълбоко в българското правосъзнание и в този смисъл е в основата на конституционната уредба\", заявява мнозинството в КС. И продължава:    „ Противно на това конституционно разбиране за пола като биологична категория, понятието „gender\"/„genre\" („пол\"), като социален конструкт, присъства в Конвенцията отделно и наред с понятието „sex\"/ „sexe\". ...това положение отдалечава приложното поле на Конвенцията от заявените в нея цели за защита на жените и открива пространство за противоречивото ѝ прилагане, което е в разрез с принципа на правовата държава във формален смисъл (чл. 4, ал. 1 от Конституцията)\".     Конституционният съд посочва, че на българската конституция не съответстват разпоредбите на чл. 3, буква „в\" и на чл. 4, § 3 от конвенцията. Те обаче са носещи за смисъла на международния договор в неговата цялост и тъкмо по отношение на тях не се допускат резерви.    Така парламентът вече не може да ратифицира конвенцията, освен ако не реши да промени Конституцията. Така или иначе, тя вече беше оттеглена от Народното събрание.  ", "date": "2018.07.27", "title": "Конституционният съд взе съдбовно за цяла България решение за Истанбулската конвенция!"}
{"url": "http://www.classa.bg/%D1%81%D0%B2%D1%8F%D1%82/item/384555-%D1%80%D1%83%D1%81%D0%BA%D0%B8-%D1%80%D0%B0%D0%B7%D1%80%D1%83%D1%88%D0%B8%D1%82%D0%B5%D0%BB-%D0%BE%D1%82-%D0%BD%D0%BE%D0%B2%D0%BE-%D0%BF%D0%BE%D0%BA%D0%BE%D0%BB%D0%B5%D0%BD%D0%B8%D0%B5-%D0%BD%D0%B0%D0%B9-%D0%B2%D1%8A%D0%BE%D1%80%D1%8A%D0%B6%D0%B5%D0%BD%D0%B8%D1%8F%D1%82-%D0%BA%D0%BE%D1%80%D0%B0%D0%B1-%D0%B2-%D1%81%D0%B2%D0%B5%D1%82%D0%B0", "text": "Разрушителят клас „Лидер\" от обещаващия руски проект 23560, може да се превърне в \"най-тежко въоръженият военен кораб в света\", съобщава статия на американския портал Military Watch. Според сайта, характеристиките на кораба ще надминат всички съществуващи аналози.   Очаква се разрушителят да включва най-новите руски ракетни системи, военноморски версии на С-500, С-350Е, Панцир--M и системата Редут.   От друга страна, разрушителите ще бъдат оборудвани с около 200 вертикални силози за изстрелване на управляеми ракети, което ще ги превърне в \" най-тежко въоръжените кораби в света\", казва авторът на статията, припомняйки, че китайският разрушител тип 055 има 112 силози за изстрелване; южнокорейският разрушител клас Sejong the Great има 128 и клас Arleigh Burke на САЩ - между 90 и 96.   Също така е вероятно руският военен кораб да бъде въоръжен със системите Калибр, свръхзвуковите круизни ракети Циркон и модифицирана версия на хиперзвуковата система Кинжал.   В крайна сметка, клас Лидер изглежда е обещава програма и присъединяването му към руския флот ще \"върне на Русия статута на голяма военноморска сила\".   Корабите от проект 23560, чието строителство ще започне след 2020 г., ще позволят на ВМФ на Русия да реализира \"най-широка гама от задачи в райони, отдалечени на хиляди километри от техните бази.", "date": "2018.07.27", "title": "Руски разрушител от ново поколение: \"Най-въоръженият кораб в света\""}
{"url": "http://www.classa.bg/%D1%81%D0%B2%D1%8F%D1%82/item/384556-%D1%87%D0%B8%D0%BF-%D0%BE%D1%82-%D0%BF%D0%BE%D0%B4%D0%B0%D1%80%D1%8A%D0%BA%D0%B0-%D0%BD%D0%B0-%D0%BF%D1%83%D1%82%D0%B8%D0%BD-%D0%B7%D0%B0-%D1%82%D1%80%D1%8A%D0%BC%D0%BF-%D0%B3%D0%B5%D0%BD%D0%B5%D1%80%D0%B8%D1%80%D0%B0-%D0%B1%D1%8A%D1%80%D0%BA%D0%BE%D1%82%D0%B8%D1%8F-%D0%B2-%D1%81%D1%8A%D0%B5%D0%B4%D0%B8%D0%BD%D0%B5%D0%BD%D0%B8%D1%82%D0%B5-%D1%89%D0%B0%D1%82%D0%B8", "text": "По време на първата си двустранна среща с Доналд Тръмп, Владимир Путин се възползва от възможността да \"прехвърли топката\" на президента на САЩ, като му подари официалната руска топка от Световното първенство 2018. Подаръкът, обаче генерира в САЩ подозрения, че този сувенир от Световната купа може да е не просто обикновена топка, а инструмент за шпионаж.   Причината за опасенията е, че в топката Adidas Telstar, е включен чип, съобщава Bloomberg.   Републиканския сенатор Линдзи Греъм дори заяви в своя Twitter акаунт, че лично ще \"провери футболната топка за подслушвателни устройства и никога няма да я приеме в Белия дом\".   Adidas Telstar, официалната топка на Световната купа 2018 с вграден NFC чип, свободно се продава и според уебсайта на компанията цената й е $ 165. Чипът се поставя зад логото, което прилича на икона на WiFi и предава на мобилния телефон на собственика на топката видео, новини и друго съдържание, свързано с футбола.   Adidas не коментира предположенията на Bloomberg, че чипът може да е бил \"хакнат\" от руснаците, а самата медия каза, че няма доказателства, че тези топки или чиповете им имат уязвимости в сигурността. Според Adidas чипът не може да бъде променен и е невъзможно да изтриете или препрограмирате кода му.   Прес-секретарят на Белия дом Сара Сандърс заяви, че както всички подаръци, получени от Белия дом, топката от президента на Русия, е била подложена на проверка за сигурност. Сандърс не предостави повече подробности дали по време на инспекцията са открили нещо подозрително.", "date": "2018.07.27", "title": "Чип от подаръка на Путин за Тръмп генерира бъркотия в Съединените щати"}
{"url": "http://www.classa.bg/%D1%81%D0%B2%D1%8F%D1%82/item/384557-%D1%80%D1%83%D1%81%D0%B8%D1%8F-%D0%B2%D0%B5%D1%87%D0%B5-%D1%80%D0%B0%D0%B7%D0%BF%D0%BE%D0%BB%D0%B0%D0%B3%D0%B0-%D1%81-2-000-%D1%82%D0%BE%D0%BD%D0%B0-%D0%B7%D0%BB%D0%B0%D1%82%D0%BE-%D0%B2-%D1%80%D0%B5%D0%B7%D0%B5%D1%80%D0%B2%D0%B0-%D1%81%D0%B8-%D0%B8-%D0%BD%D0%B0%D0%B1%D0%BB%D0%B8%D0%B6%D0%B0%D0%B2%D0%B0-%D0%B8%D1%81%D1%82%D0%BE%D1%80%D0%B8%D1%87%D0%B5%D1%81%D0%BA%D0%B8%D1%8F-%D0%B2%D1%80%D1%8A%D1%85-%D0%BE%D1%82-1941-%D0%B3", "text": "Златните резерви на Русия почти достигат 2 000 тона, което е близо до историческия връх от 2800 тона, който Съветският съюз регистрира през 1941 г.   Според докладите на РГ в резервите на Централната банка на Русия има 1,944 тона злато, след като тя е купила 106 тона благороден метал през първата половина на тази година.   Това увеличение е част от плана за диверсификация на националните резерви. Поради неотдавнашните санкции на САЩ, Централната банка на Русия намали инвестициите в американски облигации шест пъти, като намали процента на доларовите активи в националните резерви.   Процентът на благородния метал в руските международни активи се е увеличил от 2008 г. насам от 2,5% на 17%.   Според анализаторите, ако темповете на увеличение на златото се запазят, след няколко години резервите от този благороден метал биха могли да достигнат съветския рекорд, което ще постави Русия на трето място сред световните сили с най-големите златни резерви след САЩ и Германия. В момента Русия заема пета позиция в тази класация.", "date": "2018.07.27", "title": "Русия вече разполага с 2 000 тона злато в резерва си и наближава историческия връх от 1941 г"}
{"url": "http://www.classa.bg/%D1%81%D0%B2%D1%8F%D1%82/item/384558-%D1%82%D1%80%D1%8A%D0%BC%D0%BF-%D0%BE%D1%82%D0%BB%D0%B0%D0%B3%D0%B0-%D0%B2%D1%82%D0%BE%D1%80%D0%B0%D1%82%D0%B0-%D1%81%D1%80%D0%B5%D1%89%D0%B0-%D1%81-%D0%BF%D1%83%D1%82%D0%B8%D0%BD-%D0%B7%D0%B0-2019-%D0%B3-,-%D0%BA%D0%BE%D0%B3%D0%B0%D1%82%D0%BE-%D0%BF%D1%80%D0%B8%D0%BA%D0%BB%D1%8E%D1%87%D0%B8-%D0%BB%D0%BE%D0%B2%D1%8A%D1%82-%D0%BD%D0%B0-%D0%B2%D0%B5%D1%89%D0%B8%D1%86%D0%B8", "text": "Президентът Доналд Тръмп е решил да отложи втората среща на върха с руския си колега Владимир Путин за 2019 г., когато \"свърши ловът на вещици, свързан с Русия\", съобщи съветникът по националната сигурност на САЩ, Джон Болтън.   Според него, по тази причина е уговорено да се проведе срещата в началото на следващата година. \"Лов на вещици\" е термин, с който обикновено Тръмп нарича разследване на специалния прокурор Робърт Мюлер за твърдяната намеса на Русия в президентските избори в САЩ от 2016 г.   След като се проведе първата двустранна среща на върха между двамата лидери на 16 юли в Хелзинки, се разбра, че Тръмп е помолил Болтън да покани президента на Русия във Вашингтон тази есен. В един туит, американският лидер потвърди желанието си да присъства на втора среща с Путин, където те могат да продължат да обсъждат проблемите, разгледани във финландската столица.   На 24 юли съветникът на руския президент Юрий Ушаков потвърди, че американската страна е предложила да се проведе нова среща на високо равнище между президентите по-късно тази година във Вашингтон. Руският представител не изключи възможността вместо във Вашингтон, срещата да се проведе в рамките на срещата на високо равнище на Г-20 в Буенос Айрес или по време на други международни събития.   На 16 юли президентът на Русия и американският му колега проведоха първата си двустранна среща на високо равнище в Президентския дворец в Хелзинки (Финландия). И двете страни нарекоха срещата успешна. \"Разговорите с Тръмп бяха проведени в честна и професионална среда и ги считам за много успешни и полезни\", каза Путин след срещата. От своя страна, Тръмп обяви, че срещата на върха в Хелзинки е \"само началото на един дълъг процес в двустранните отношения между Вашингтон и Москва и това е много добър старт\".", "date": "2018.07.27", "title": "Тръмп отлага втората среща с Путин за 2019 г., когато \"приключи ловът на вещици\""}
{"url": "http://www.classa.bg/%D1%81%D0%B2%D1%8F%D1%82/item/384559-%D0%B0%D0%B4%D0%BC%D0%B8%D0%BD%D0%B8%D1%81%D1%82%D1%80%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%BE%D0%B1%D0%B0%D0%BC%D0%B0-%D1%84%D0%B8%D0%BD%D0%B0%D0%BD%D1%81%D0%BE%D0%B2%D0%BE-%D0%B5-%D0%BF%D0%BE%D0%B4%D0%BF%D0%BE%D0%BC%D0%BE%D0%B3%D0%BD%D0%B0%D0%BB%D0%B0-%D1%84%D0%B8%D0%BB%D0%B8%D0%B0%D0%BB-%D0%BD%D0%B0-%D0%B0%D0%BB-%D0%BA%D0%B0%D0%B9%D0%B4%D0%B0-%D0%B2-%D1%81%D1%83%D0%B4%D0%B0%D0%BD", "text": "Администрацията на Обама е предала пари от американските данъкоплатци на филиал на Ал Каида в Судан. В допълнение, въпреки че първоначално това е било грешка, тя прехвърля голяма част от сумата, след като грешката вече е забелязана, както става ясно от изключителен материал, публикуван от портал I24news.   Съвместно разследване, проведено от специалисти и неправителствената организация Форум Близък Изток, установило, че по време на президентството на Барак Обама, Американската агенция за международно развитие е дала $ 200 000 на Ислямската агенция за взаимопомощ (ISRA) със седалище в суданската столица Хартум.   ISRA е санкционирана от Съединените щати и е определена като глобален терористичен субект, заради финансовата си подкрепа на Осама Бин Ладен.   Уточнява се, че това финансиране е прекратено веднага щом е станало известно, че става дума за група извън закона. След като обаче грешката става известна, Министерството на финансите на САЩ издава специален лиценз, който позволил прехвърлянето на 125 000 долара на ISRA.   Според I24news, през февруари 2014 г., правителствената агенция на САЩ е одобрила отпускането на 723 405 $ за благотворителната организация World Vision, основана в САЩ, за хуманитарен проект в Судан. Споразумението определя 200 000 долара от тази сума като частна субсидия за Ислямската агенция за взаимопомощ за \"предоставяне на хуманитарна помощ на разселени лица\".   Десет години преди това, глобалната мрежа на ISRA е определена в САЩ. като глобална терористична организация, за финансовата й подкрепа на Осама бин Ладен, основател на Ал Кайда, а също и за подпомагане на палестинското движение Хамас.   Това блокира всички активи на ISRA в САЩ и обявява за наказуемо предоставянето на средства или подкрепа на някой от нейните офиси.   Въпреки това, през май 2015 г. Службата за контрол над чуждестранните активи, в рамките на Министерството на финансите, издава лиценз на World Vision, който разрешава да извърши прехвърлянето на 125 000 към ISRA, базирана в Хартум.   Службата за контрол на чуждестранните активи от своя страна потвърди издаването на лиценза след консултация с Държавния департамент. Последният отказва да коментира защо е препоръчано да го направи, подчертава вестникът.", "date": "2018.07.27", "title": "Администрацията на Обама финансово е подпомогнала филиал на \"Ал Кайда\" в Судан"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384560-%D1%8F%D0%BD%D0%BA%D0%BE-%D0%B8%D0%B2%D0%B0%D0%BD%D0%BE%D0%B2-%D0%B5-%D0%BD%D0%BE%D0%B2%D0%B8%D1%8F%D1%82-%D0%B7%D0%B0%D0%BC-%D0%BC%D0%B8%D0%BD%D0%B8%D1%81%D1%82%D1%8A%D1%80", "text": "Янко Иванов за заместник-министър на земеделието, храните и горите, съобщиха от ведомството. Иванов е назначен със заповед на премиера Борисов. Той е завършил ветеринарна медицина във Висшия институт по зоотехника и ветеринарна медицина, а по-късно работи като доцент и директор в Централния научноизследователски ветеринарномедицински институт в София. Бил е последователно зам.-генерален директор и генерален директор на Националната ветеринарно-медицинска служба към министерството на земеделието, а по-късно става и регионален координатор за Балканите по проект за \"Предотвратяване на пандемията от птичи грип\", финансиран от ФАО към ООН. Член на Научната група към ЕК за борба с шапа и зам.-председател на Изпълнителния комитет на групата. Работил е в продължение на 10 години като ръководител на различни проекти, финансирани от ЕС за борба с болестите по животните в Сърбия, Турция, Косово и др. държави. Янко Иванов беше съветник в кабинета на министъра на земеделието, храните и горите от началото на юли тази година.", "date": "2018.07.27", "title": "Янко Иванов е новият зам.министър"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/384561-%D0%BE%D1%82%D0%BC%D0%B5%D0%BD%D0%B8%D1%85%D0%B0-600-%D0%BF%D0%BE%D0%BB%D0%B5%D1%82%D0%B0-%D0%BD%D0%B0-%D1%80%D0%B0%D0%B9%D1%8A%D0%BD%D0%B5%D1%8A%D1%80", "text": "Стачката на кабинния персонал на авиокомпания Rayanair доведе до отмяна на 600 полета в цяла Европа. Засегнати в разгара на летните отпуски са над 100 хиляди пасажери. Rayanair не е публикувала списък с отменените полети. Компанията предупреждава клиентите си да проверяват редовно електронната си поща за подробна информация във връзка с пътуванията им. Служителите на най-големия европейски нискотарифен превозвач в Испания, Португалия и Белгия ще протестират и утре. Те настояват за по-високо заплащане и сключване на постоянни трудови договори. Това е поредната стачка на служителите на нискотарифната авиокомпания, която има полети до 37 страни и над 130 милиона пътници годишно.", "date": "2018.07.27", "title": "Отмениха 600 полета на Райънеър"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/384562-%D0%B0%D0%BB%D1%84%D0%B0%D0%B1%D0%B5%D1%82-%D0%B1%D0%B5%D0%BB%D0%B5%D0%B6%D0%B8-%D1%80%D1%8A%D1%81%D1%82", "text": "Приходи в размер на 32,7 млрд. долара за второто тримесечие отчете холдингът Alphabet, в състава на който е Google. Компанията постига ръст от 26% в периода април-юни спрямо същото тримесечие на миналата година, сочи финансовият отчет. Същевременно, холдингът отчете чиста печалба от 3,2 млрд. долара, спрямо 3,5 млрд. долара година по-рано, докато оперативната печалба е $2,8 млрд. спрямо $4,1 млрд. за второто тримесечие на миналата година. Печалбата е намаляла, тъй като в отчета за тримесечието вече е включена глобата от 4,34 млрд. евро, която по-рано този месец Европейската комисия наложи на Google след антимонополно разследване. Почти всички приходи на Alphabet идват от бизнеса на Google. През второто тримесечие приходите на лидера в интернет търсенето възлизат на 32,5 млрд. долара, а оперативната печалба е 8,959 млрд. долара (без глобата).", "date": "2018.07.27", "title": "Алфабет бележи ръст"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%BF%D0%B0%D0%BD%D0%B8%D0%B8/item/384563-%D0%B5%D0%BA-%D0%BD%D0%B0%D0%BB%D0%BE%D0%B6%D0%B8-%D1%81%D0%BE%D0%BB%D0%B5%D0%BD%D0%B8-%D0%B3%D0%BB%D0%BE%D0%B1%D0%B8", "text": "Eвpoпeйcĸитe aнтитpъcтoви влacти нaлoжиxa глoби oт oбщo €111,2 милиoнa нa Рhіlірѕ, Ріоnееr, Аѕuѕ и Dеnоn & Маrаnz зapaди дoгoвapянe нa цeнитe нa cтoĸитe пpи интepнeт пpoдaжби, пpeдaвa Rеutеrѕ. Eвpoпeйcĸaтa ĸoмиcия зaпoчнa paзcлeдвaнe пpeз фeвpyapи нa минaлaтa гoдинa ĸaтo чacт oт ycилиятa зa пpeмaxвaнeтo нa пpeчĸитe пpи тpaнcгpaничнaтa oнлaйн тъpгoвия в paмĸитe нa блoĸa, ĸaтo пpeмaxвaнe нa oгpaничeния, нaлoжeни нa oпpeдeлeни дъpжaви. Paзcлeдвaнeтo oбxвaнa oбщo 15 ĸoмпaнии в тpи paзлични ceгмeнтa – пoтpeбитeлcĸa тexниĸa, видeo игpи и xoтeлcĸи ycлyги.Eвpoпeйcĸият ĸoмиcap Mapгpeт Becтaгep зaяви, чe ĸoмпaнии ca дoгoвapяли oпpeдeлeни или минимaлни цeни нa пpoдyĸтитe, oтнeмaйĸи възмoжнocттa нa тъpгoвцитe дa oпpeдeлят caми цeнитe нa cтoĸи ĸaтo ĸyxнeнcĸи ypeди, лaптoпи и дpyги. Рhіlірѕ бe глoбeнa c €29,8 милиoнa, Аѕuѕ c €63,5 милиoнa, Ріоnееr c €10,2 милиoнa, a Dеnоn & Маrаntz cъc €7,7 милиoнa. Mинaлaтa ceдмицa Eвpoпeйcĸaтa ĸoмиcия глoби Gооglе c €4,34 милиapдa зapaди Аndrоіd.", "date": "2018.07.27", "title": "ЕК наложи солени глоби"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384552-%D1%84%D0%BE%D1%82%D0%BE%D0%B3%D1%80%D0%B0%D1%84-%D0%BE%D1%82%D0%BA%D1%80%D0%B8-%D0%BD%D0%BE%D0%B2%D0%BE%D1%82%D0%BE-%D0%BD%D0%B0%D0%B9-%D0%BA%D1%80%D0%B0%D1%81%D0%B8%D0%B2%D0%BE-%D0%BC%D0%BE%D0%BC%D0%B8%D1%87%D0%B5-%D0%B2-%D1%81%D0%B2%D0%B5%D1%82%D0%B0", "text": "Потребителите на Instagram и британските медии признаха петгодишно дете от Нигерия за \"най-красивото момиче в света\", пише The Mirror. Снимките на момичето на име Жаир бяха споделени в профила на фотографката Мофе Бамуиа.      \"Тя има лице на ангел\", пише под снимката. Мофе Бамуиа отбеляза, че въпреки липсата на опит на Жаир, момичето изобщо не се страхувало от камерата. Тя добави още, че Жаир има две красиви сестри със силни характери.        Само за няколко дни хиляди потребители харесаха снимката на детето, някои фенове наричат ​​момичето в коментарите \"просто божествено\", \"безумно красива\" и \"напълно завладяваща.\" Въпреки това, има и критици, които обвиниха Бамуиа, че използва фотошоп и че момичето е с перука.        Миналата година статутът на \"най-красивото момиче\", според британските медии, бе присъдена на рускинята Анастасия Княжева. Шестгодишно момиче работи за руска модна агенция и е лице на няколко марки.  ", "date": "2018.07.27", "title": "Фотограф откри новото най-красиво момиче в света"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/384553-%D0%B3%D0%B5%D0%BD-%D1%88%D0%B8%D0%B2%D0%B8%D0%BA%D0%BE%D0%B2-%D0%BE%D0%B1%D0%B2%D0%B8%D0%BD%D0%B8%D1%85%D0%B0-%D0%BC%D0%B5-%D0%B4%D0%BE%D1%80%D0%B8,-%D1%87%D0%B5-%D0%BF%D0%BE%D1%87%D0%B8%D1%82%D0%B0%D0%BC%D0%B5-%D0%B0%D0%BF%D0%BE%D1%81%D1%82%D0%BE%D0%BB%D0%B0-%D0%B2-%D1%80%D0%B0%D0%B9%D0%BE%D0%BD%D0%B0-%D0%BD%D0%B0-%D0%BF%D0%BE%D0%B4%D0%B5%D0%BB%D0%B5%D0%BD%D0%B8%D0%B5%D1%82%D0%BE", "text": "Благодаря Ви приятели, за подкрепата, вярата и доверието, които непрекъснато засвидетелствате към мен през последните 3 години и нито за миг не се осъмнихте в моята невинност, откритост и честност от мен към Вас. Аз съм убеден, че идва денят, когато и българският съд ще докаже моята невинност и ще отхвърли по категоричен начин несъстоятелните обвинения към мен.   Аз съм спокоен, уверен и сигурен в моята невинност защото през целия служебен път на развитие съм се старал самосто ятелно и заедно с Вас, колеги, да подхождам с уважение и вежливост към всеки и към всички; да изразяваме преклонение пред паметта и делото на загиналите за свободата и независимостта на Отечеството, както и на пострадалите и загиналите при изпълнение на войнския им дълг в родината или зад граница; да се отнасяме с респект и грижа към техните семейства; да развиваме и обогатяваме военните традиции и издигаме престижа на Родината и въоръжените сили; да уважаваме държавните символи и институции.   Чрез публикуването на тези редове искам категорично да заявя, че няма сила, която да е в състояние да ме сломи и пречупи. Към всички онези долни и подмолни субекти казвам: „Но пасаран!“. Аз съм градил името си от деня, когато съм започнал да осъзнавам и разбирам заобикалящият ме свят и няма да допусна, някаква шлака да ме оскверни. Ще бъда непримирим и непоколебим в тази борба, защото Вие приятели ми давате сила, вяра и надежда. Ще дам само няколко примера за поредното обвинение и за какво се съди български офицер, защото журналистите не дават достатъчно яснота и предпочитат пикантериите. Едно от абсурдните обвинения е, че отдаваме почит на Апостола на свободата, пред неговия паметник, който се намира вътре в поделението. Другите няколко обвинения т.е. за всичките години, през които имах честта да бъда командир на 61 Стрямска механизирана бригада, е отбелязването на освобождението на Карлово и сформирането на първия общински съвет в града на Апостола и в България след освобождението от турско робство.    Защото по подобаващ начин отбелязахме 100 години от Балканските войни. Защото извършвахме Богоявленски водосвет на бойното знаме, защото укрепвахме връзките между армия и народ и накрая, но не и на последно място защото намирахме време и да сплотяваме колектива за Коледа.   Представяте ли си за какво съм подсъдим!? Това е гавра с българския войник независимо дали е войник, сержант, офицер или генерал. Това е гавра и с местната власт и български народ. Очаквам вашите коментари, а към троловете се обръщам - застанете с имената си страхливци, както аз го правя. За България и нашия народ! Бог да ни пази!  ", "date": "2018.07.27", "title": "Ген. Шивиков: Обвиниха ме дори, че почитаме Апостола в района на поделението"}
{"url": "http://www.classa.bg/%D1%81%D0%B2%D1%8F%D1%82/item/384554-%D1%86%D1%83%D0%BA%D1%8A%D1%80%D0%B1%D1%8A%D1%80%D0%B3-%D0%B7%D0%B0%D0%B3%D1%83%D0%B1%D0%B8-%D0%BF%D0%BE%D1%87%D1%82%D0%B8-20-%D0%BC%D0%B8%D0%BB%D0%B8%D0%B0%D1%80%D0%B4%D0%B0-%D0%B4%D0%BE%D0%BB%D0%B0%D1%80%D0%B0-%D0%BE%D1%82-%D0%BD%D0%B5%D1%82%D0%BD%D0%B8%D1%82%D0%B5-%D1%81%D0%B8-%D0%B0%D0%BA%D1%82%D0%B8%D0%B2%D0%B8-%D0%B2-%D1%80%D0%B0%D0%BC%D0%BA%D0%B8%D1%82%D0%B5-%D0%BD%D0%B0-%D0%B4%D0%B2%D0%B0-%D1%87%D0%B0%D1%81%D0%B0", "text": "Нетните активи на Марк Зукърбърг спаднаха с близо 20 милиарда долара за по-малко от два часа в сряда след срив на акциите на Фейсбук, съобщават от Forbes. Поради липса на приходи за компанията, акциите на социалната мрежа спаднаха с 24%, което представлява загуба от близо 150 000 милиона долара в пазарна стойност. След срива на богатството му, основателят на Facebook е престанал да бъде четвъртият най-богат човек в света и в момента е на осмо място в известната класация Forbes на най-богатите хора в света.", "date": "2018.07.27", "title": "Цукърбърг загуби почти 20  милиарда долара от нетните си активи в рамките на два часа"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384545-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-27-%D1%8E%D0%BB%D0%B8", "text": "ОВЕН ( 21 март - 20 април ) Ще постигнете ефективност в работата, ако започне още от рано сутринта. Стремителните, но обмислени стъпки в творчеството, ще ви отворят много перспективни врати. За финансовите въпроси, не е най-добрия ден, но и без пари няма да останете. Вечерта, е възможна умора, както умствена, така и физическа. От спорт, по-добре се откажете. ТЕЛЕЦ ( 21 април - 21 май )  Днес са възможни, малки проблеми във финансовата сфера. По някакви необясними причини, може да не получите пари за минала работа. Натиска на един от вашите колеги, ще ви изкара от равновесие. Но, ще дадете на този човек такъв отпор, че след това дълго време, ще помни този конфликт. БЛИЗНАЦИ ( 22 май - 21 Юни ) Ще покажете необикновена доброта и милост към човек, чиято симпатия отдавна търсите. Така че, не напразно сте се старали, ситуацията ще се развие във ваша полза. Незабравими преживявания, ще ви останат от срещата със стар приятел. В частен разговор, ще научите много ценни неща, които ще ви помогнат в работата.   РАК ( 22 юни - 23 юли ) Очаква ви високо положение в обществото, което ще спомогне за укрепване на позициите ви. Между другото, бъдете внимателни, в противен случай конкурентите ще ви създават неприятности. Не пренебрегвайте здравните проблеми. Ако имате неприятни и неразбираеми симптоми, тогава е необходима консултация с лекар. Вечерта е възможна, неочаквана печалба. ЛЪВ ( 24 юли - 23 август ) Направете си дневен график и го разпределете до минута. Първият елемент трябва да е работата, за която небрежно сте забравили. След това обърнете внимание на финансовите въпроси. Само не очаквайте, парите сами да паднат на главата ви. Ще трябва да изплатите сами своите дългове, а също, сериозно да помислите за допълнителни доходи. ДЕВА ( 24-ти август - 23 септември ) По положителен начин, ще се променят нещата в личния ви живот. Вие сте толкова щастливи, че в лицето на партньора си, сте придобили страстен и надежден приятел. Но в работата, ще има пълна липса на разбиране. Имайте предвид, че много от колегите ви, ще са особено придирчиви към вас. Ще се опитват да ви извадят от равновесие, което ще забележи и шефът. ВЕЗНИ( 24 септември - 23 октомври) Днес няма да е нужно нищо да планирате, за да свършите работата качествено и навреме. Положението ще се развие така, че не само ще ви помогнат, но и ще ви платят голяма сума за проекта. Денят е благоприятен за борба с наднорменото тегло, смело може да се заемете с фитнес, танци и плуване. Но всичко това, трябва да правите редовно.   СКОРПИОН ( 24 октомври - 22 Ноември ) Очаква ви скъп подарък от влиятелен човек, когото наскоро сте срещнали. Старанията по време на работа, ще се изплатят, не се притеснявайте. Тези, които са правили профилактични прегледи, няма от какво да се притесняват. Здравето ви е много добро, но нервите създават проблеми. Може би салонът за красота и пазаруването, ще ви помогнат да се успокоите?   СТРЕЛЕЦ ( 23 Ноември - 21 Декември ) Днес, ще ви се иска да крещите с пълно гърло:\"Свобода! Искам свобода! \" Може би сте много уморени от работата или домакинските си задължения? Тогава го споделете с близките си. Само с любимия човек, днес не трябва да се обяснявате. Със сигурност той третира думите ви неправилно. Особено, ако на лицето ви непрекъснато играе лукава усмивка. КОЗИРОГ (22 Декември - 20 януари ) Изживейте този ден, не само в полза на емоциите си, но и на здравето. Ако приятелите ви поканят на гости или на пикник сред природата, се съгласете. Основното нещо е, да не прекалявате с пикантна храна. Вечерта, може да получите някакви странни новини, които определено ще ви развалят настроението. Въпреки, че всичко ще зависи от вашия реализъм.  ВОДОЛЕЙ ( 21 януари -  19  февруари ) Вложете в работа си, цялата си сила. След това, ще може да се изпъчите и кажете, че сте истински герой. Ако погрешно интерпретирате думите на любимия си, по ваш адрес, тогава ще затънете в ревност и догадки. Добре е, понякога да се поставяте на мястото на някой, когото незаслужено обиждате. Опитайте, това помага.   РИБИ ( 20 февруари - 20 март ) Очакват ви срещи, пътувания и печеливши сделки. Дори не сте предполагали, че един ден може да промени всичко толкова радикално. Може да ви бъде предложена нова работа, но не се съгласявайте веднага. Отличен ден за посещение на козметик, зъболекар и обновяване на гардероба. Отдавна е време, да промените имиджа си.", "date": "2018.07.27", "title": "Дневен хороскоп 27 юли"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384546-%D1%81%D0%B2-%D0%BF%D0%B0%D0%BD%D1%82%D0%B0%D0%BB%D0%B5%D0%B9%D0%BC%D0%BE%D0%BD-%D0%BD%D0%B8%D0%BA%D0%BE%D0%BC%D0%B8%D0%B4%D0%B8%D0%B9%D1%81%D0%BA%D0%B8", "text": "    Св. великомъченик Пантелеймон се родил в гр. Никодимия. При раждането му той бил наречен Пантолеон, което значи \"Лъв във всичко\". По-късно това име било заменено с името Пантелеймон, което значи \"всемилостив\".   От детство още Пантелеймон бил възпитан в християнската вяра понеже майка му била християнка. Тя обяснявала на детето заповедитe Господни и се стараела да му внуши отвращение към езичеството. Но, за съжаление, благочестивата майка умряла, когато Пантелеймон бил още дете. За невръстното сираче останал да се грижи баща му. Той обаче бил ревностен езичник и редовно водел сина си в идолския храм. Уроците на добрата майка скоро се изличили от паметта на детето.       Бащата на Панталеймон се наричал Евстрогий. Отначало той дал сина си в училище. След време го поверил на знаменития лекар Ефросин, за да изучи при него лекарското изкуство. Момъкът бил твърде умен и способен. Учителят така го обикнал, че го взимал навсякъде със себе си. С него посещавал и двореца, понеже Ефросин бил придворен лекар. Император Максимилиан обикнал красивия и учен момък и заповядал на Ефросин да го учи с най-голямо старание, понеже желае да вземе Пантелеймон по-късно при себе си. Под ръководството на славния учител момъкът с успех и бързо напредвал в науката и в скоро време надминал всички свои другари.   Всеки ден Пантелеймон отивал при своя учител. Пътят му минавал покрай една бедна къщичка, в която живеел престарял християнски  . С този свещеник живеели и някои други християни, криейки се от езичниците, понеже в това време християните били преследвани.   Неотдавна   бил завършил живота си с мъченическа смърт. Свещеник Ермолай обикнал Пантелеймон и Господ му вложил в сърцето благо желание да просвети момъка със светлината на истинската вяра. Веднъж го повикал да влезе при него в къщи и започнал да го разпитва кои са родителите му, от каква вяра са, с какво се занимава той. Момъкът охотно отговарял на въпросите на добрия старец. \"Майка ми бе християнка – казал той – и служеше на единия Бог. Тя умря, а баща ми е от елинска вяра и се покланя на много богове.\"   - Ами ти, добри момко, каква вяра държиш? – запитал го старецът.   - Когато майка ми бе жива, учеше ме на своя закон и аз много бях обикнал вярата на християните. Но баща ми ме възпитава в елинската вяра, понеже желае да служа в двореца на нашия цар.   Като разпитал още момъка за неговото звание и занятие, Ермолай почнал да му говори за истинския Бог, за благостта на Иисус Христос, за чудесата, които Той правил, когато бил на земята, как с една дума изцерявал болни, очиствал прокажени, възкресявал мъртви.   Думите и наставленията на стареца напомнили на Пантелеймон поученията на добрата му майка, която така често му говорела за Господа. Той започнал всеки ден да се отбива при Ермолай, когато се връщал от своя учител. Св. старец продължавал да му обяснява учението и заповедите на Христа. Сърцето на момъка се възпламенило от любов към Бога. Господ в милостта Си утвърдил неговата вяра чрез едно чудно събитие.   Веднъж, като се връщал от учителя си, Пантелеймон видял на пътя мъртво дете ухапано от змия. Първото му движение било уплаха, понеже живата ехидна лежала близо до детето. Но после, като си спомнил думите на стареца за Божията благодат и могъщество, той се обърнал с молитва към Господ Иисус Христос, като призовал Неговото свето име и всесилна помощ. И изведнъж детето се събудило като че ли от дълбок сън, а ехидната умряла. Това чудесно събитие довършило наченатото от стареца. Пантелеймон повярвал с цялата си душа. Радвайки се и благодарейки на Господа, той побързал да отиде при Ермолай, разказал му за случилото се и поискал да бъде кръстен от него.   Като станал християнин, Пантелеймон молил Бога, щото и баща му да разбере истината, понеже много обичал баща си и му било мъчно, че той е още езичник. Евтрогий, като го слушал, започнал да се колебае. Накрай милосърдния Господ и него просветлил със Своята благодат.   Пантелеймон станал вече известен лекар. Мнозина болни се обръщали към него за помощ. Веднъж довели при него един сляп, който му разказал, че всички лекари в града вече го били лекували, но никой не му помогнал, и ако той го излекува, ще му плати богато. Движим от Божия Дух, Пантелеймон казал на слепия: \"Изцерение ще ти даде Бащата на светлината – истинския Бог, чрез мене, недостойния негов раб. А което ми обеща, раздай го на бедните!\"   Като чул тия думи, Евстрогий казал на сина си: \"Сине, не се залавяй за онова, което не можеш направи! Ти чуваш, че никой лекар не можал да изцери тоя слепец. Как ти се надяваш да успееш в това?\"   - Ония лекари не могли да го изцерят – казал Пантелеймон, - но голяма разлика има между техните учители и моя Учител.   Евстрогий помислил, че той говори за учителя си Ефросин, затова му казал: \"Аз съм чул, сине, че и учителят Ефросин е лекувал тоя слепец, но без успех\".   Пантелеймон се прибилжил до слепеца, допрял се до очите му и казал: \"В името на моя Господ Иисус Христос ти казвам: проблесни!\" В същата минута очите на слепия се отворили и той прогледнал. Поразени от тая личба на Божията сила и благодат, и Евстрогий, и досегашния слепец повярвали в Господа. Пантелеймон ги завел при Ермолай, който ги поучил на християнския закон и ги кръстил в името на Пресвета Троица.   Скоро след това Евстрогий се поминал и оставил на сина си твърде голямо наследство. Пантелеймон освободил всички свои роби, като ги наградил щедро, а имението си почнал да раздава на бедните. Всеки ден посещавал затворници, болни, нещастни и им помагал. Господ му дал сила да цери чрез Негово име всякаква болест. Нито един нещастен не си отивал от него, без да получи облекчение и помощ. Болните се стичали при него в голямо множество. Целият народ славел изкусния и безплатен лекар Пантелеймон. Това възбудило завист у другите лекари. Веднъж някои от тях срещнали на улицата слепеца, когото те не могли да изцерят. Като го видели да гледа, те се зачудили и го запитали кой го е изцерил. Той посочил Пантелеймон. \"Не е чудно – казали му те. – Той е велик ученик на велик учител, на славния лекар Ефросин!\" Но хвалейки го открито, те тайно намразили Пантелеймон и почнали да търсят случай да му напакостят.   Като наблюдавали постоянно неговите действия, лекарите узнали, че Пантелеймон често посещава тъмниците, където в туй време били затворени много християни, че цери затворниците от болести, помага им с пари и сам вярва в Христа. Те побързали да се оплачат от него на император Максимиан. \"Господарю – казали му те – тоя момък, за когото ти заповяда да го учат на лекарско изкуство, употребява за зло твоите милости. Той често посещава хулителите на нашите богове, помага им, пък и сам вярва в някой си Христос и Му въздава слава със своите изцеления. Ако не вземеш някакви мерки против него, той ще извърши много зло и ще отвърне мнозина от истинското богопочитание.\" За потвърждение на своите думи те довели при царя слепеца, изцерен от Пантелеймон.   - Кажи ми – попитал царят бившия слепец – как Пантелеймон ти върна зрението?   - Той се допря до очите ми, призова името на Иисуса Христа и аз започнах да гледам – отговорил изцереният слепец.   - А как ти мислиш – запитал го царят, - Христос ли те изцери или нашите богове?   - Много лекари се опитаха да ме излекуват и призоваха помощта на Ескулап, но аз от тях не видях никаква полза. А щом Пантелеймон призова името на Христа, аз веднага прогледнах. Тогава отсъди сам, господарю, кой ме излекува. Царят не намерил какво да възрази, но при все това започнал да убеждава бившия слепец да се поклони на боговете. Но вярата на излекувания била тъй искрена и силна, че нито увещания, нито заплахи, нито самите мъчения не могли да го склонят да се отрече от Господа Иисуса Христа. Най-после царят кипнал от ярост и го осъдил на смърт. След убиването Пантелеймон откупил от войниците тялото на тоя твърд изповедник на своята вяра и го погребал.   След това царят заповядал да повикат при него Пантелеймон. Пантелеймон могъл лесно да се досети, каква участ го очаква. Мъчението и смъртта за името Христово не го плашели и той спокойно и радостно отишъл при царя. Отначало Максимиан прикрил гнева си, приел Пантелеймон ласкаво и му казал: \"Какво слушам за тебе, Пантелеймоне? Казват че ти хулиш боговете и въздаваш слава на някакъв си Христос, който загинал като злодеец. Нима си забравил всички мои милости и благодеяния и стана мой враг? Не, аз не искам да вярвам на това и се надявам, че и сам ще изобличиш клеветата на твоите врагове, като извършиш пред всички жертвоприношение на великите наши богове.\"   - Вярвай на онова, което се ти казали за мене, господарю! – безстрашно отговорил Пантелеймон. – Аз действително съм се отрекъл от лъжливите ваши богове и прославям Христа, защото по Неговите дела се убедих, че Той е истински Бог. Той е сътворил вселената, Той възкресява мъртви, отваря очите на слепи, на разслабени дава сила и здраве.   За да докаже на царя лъжливостта на боговете, Пантелеймон предложил да донесат един безнадеждно болен и да повикат жреците те да молят своите богове да го изцерят. Езическите жреци напразно молили боговете за болния. Но когато Пантелеймон призовал над болния името на Господ Иисус Христос, той веднага оздравял.   Като видели това чудо, мнозина от присъстващите повярвали в Господа. Но благодатта Божия не се докоснала до сърцето на царя. Идолските жреци, озлобени против Пантелеймон, казали на Максимиан: \"Ако той остане жив, мнозина ще прелъсти и ние ще бъдем осмени от християните. Заповядай смъртно да го накажат, господарю!\"    Максимиан започнал да увещава Пантелеймон да се поклони на боговете и го заплашвал със страшни мъчения за непослушание, като му напомнил за мъченическата смърт на  . \"Ако старецът Антим – отговорил Пантелеймон – е могъл с твърдост да понесе страданията, то толкоз повече е прилично да не се боя от тях, защото аз съм млад и телесно силен. Смъртта заради Христа е за мене блаженство.\"   Тогава царят заповядал да подложат Пантелеймон на мъчения: с железни остри оръдия раздирали неговото тяло, а после опалвали раните с огън. Непоколебимо понасял мъките Пантелеймон, като непрестанно се молел и казвал: \"Господи Иисусе Христе, бъди с мен и ми дарувай търпение, за да понеса тия мъчения!\" Господ чул неговата молитва и му се явил Сам, като го укрепявал и поддържал сред тежките мъчения.   Царят решил да даде Пантелеймон на зверове да го изядат. Приготвил извън града зрелище. Целият народ в определения ден се събрал да гледа как лютите зверове ще разкъсат младия християнин. Сам царят дошъл на зрелището. Той посочил на Пантелеймон разярените зверове и му казал: \"Пожали младостта си и принеси жертва на боговете!\" Но Пантелеймон предпочел смъртта пред отричането от Господа. Пуснали срещу него лютите зверове. Но Господ пак му оказал своята помощ и както някога за Даниил, затворил и за Пантелеймон устата на свирепите зверове, като ги направил кротки като агнета.    Те не сторили нищо на християнина, а се галели около него и лижели нозете му. Мнозина, като видели това, извикали: \"Велик е Богът на християните!\" Всичко това разпалило гнева на Максимиан. Той предал на смърт тия, които дръзнали да славят Христа, а за Пантелеймон измислил ново мъчение: заповядал да го привържат към колело, снабдено с ножове. Пазен от Бога, момъкът и тук останал невредим.   - Кой те е научил на магесничество? – запитал го разгневеният Максимиан.   - Не на магесничество, а на християнско благочестие ме научи свещеник Ермолай – отговорил му св. мъченик.   Пантелеймон добре знаял, че Ермолай не ще се побои да умре за името на Христа, та затова и не мислел да крие името му.   Действително царят пратил самия Пантелеймон да доведе Ермолай. \"За добро си дошъл, сине – казал старецът на дошлия при него Пантелеймон – Време е и аз да умра за Господа, защото тая нощ видях Господа, който ми възвести за това. Да вървим!\"   Доведен при царя, Ермолай без най-малък страх изповядал, че е християнин. На въпроса на царя, имат ли те единомишленици Ермолай назовал двама, които живеели с него – Ермил и Ермократ. Тях също ги довели на съд.   - Вие ли отвърнахте Пантелеймон от поклонение на нашита богове? – запитал той християните.   - Сам Христос, нашият Бог призовава при Себе Си тия, които счита достойни – отговорили му християните.   - Постарайте се отново да обърнете Пантелеймон към нашите богове – казал царят, - и тогава не само първата ви вина ще бъде простена, но ще получите от мене и награда.   - Това ние не можем да направим и по-скоро сами сме готови да умрем за името на нашия Бог – отговорили твърдо всички християни.   Като казали това, те започнали да се молят и Господ им се явил и ги укрепил за подвиг. Царят заповядал да отведат Пантелеймон в тъмница, а Ермолай, Ермил и Ермократ да посекат с меч. Църквата извършва паметта на тия трима мъченици на 26 юли.   След това Максимиан отново повикал Пантелеймон. Той намислил да си послужи с измама и му казал: \"Ти едничък се противиш на моята воля. Твоят учител Ермолай и приятелите му се поклониха на боговете. Сега те са наградени с велики почести. Последвай и ти техния пример!\"   Но св. мъченик не повярвал на тия думи. \"Заповядай да ги повикат – казал той, - бих желал да ги видя.\"   - Няма ги тук – отговорил царя, - аз ги пратих в друг град да получат грамадно богатство.   - Сега ти каза истината – отговорил мъченикът. – Ти действително ги изпрати в небесния град, гдето Господ Бог ще ги награди с несметно богатство.   Царят видял, че с нищо не може да склони Пантелеймон да се отрече от Христа, и заповядал да го обезглавят. Светият мъченик тръгнал радостно на смърт, пеейки Давидовите псалми. Християните с благоговение погребали тялото му. Те описали живота и смъртта на мъченика и пратили на св. църкви повествованието, за да почитат вечно паметта на св. Пантелеймон. Това станало в 305 г.   В Светогорския руски манастир \"Св. Пантелеймон\" се пази част от мощите на св. Пантелеймон. (Виж  ).", "date": "2018.07.27", "title": "Св. Панталеймон Никомидийски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/384547-27-%D1%8E%D0%BB%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1147 г. - Основаван е град Москва - настоящата столица на Русия.   1302 г. - Византийско-османски войни: В Битката при Бафей Османският емират отбелязва първата си съществена победа срещу Византийската империя.   1720 г. - Великата северна война: Провежда се морската битка при Гренгам - втората важна победа на морския флот на Русия, с която се преустановява доминацията на Швеция в Балтийско море.   1794 г. - Френската революция: Арестуван е Максимилиан Робеспиер заради призивите му да бъдат екзекутирани 17 000 „врагове на Революцията\".   1866 г. - Чрез постоянен трансатлантически телеграфен кабел е установена телеграфна връзка между САЩ и Англия.   1878 г. - Руско-турска война (1877-1878): Руски войски навлизат във Варна и освобождават града от османска власт.   1903 г. - Осветена е църквата „Свети Седмочисленици\" в София.   1921 г. - Научен екип от Университета в Торонто, ръководен от биохимика Фредерик Бантинг, доказва, че хормона инсулин регулира кръвната захар.   1941 г. - Втората световна война: Япония започва окупация на Френски Индокитай.   1942 г. - Втората световна война: , в която Обединените нации спират последното настъпление на силите на Оста в Египет.   1949 г. - Първият реактивен пътнически самолет, английският de Havilland Comet, извършва първия си полет.   1953 г. - Приключва Корейската война: САЩ, Народна република Китай и Северна Корея подписват примирие. Президентът на Южна Корея отказва да подпише примирието, но обявява, че ще го спазва.   1955 г. - Възстановен е суверенитета на Австрия след 17-годишна окупация от Обединените нации, последвала Втората световна война.   1972 г. - Прототип на реактивният изтребител F-15 полита за първи път.   1974 г. - Конгресът на САЩ открива процедура по импийчмънт на президента Ричард Никсън във връзка със аферата Уотъргейт.   1990 г. - Беларус обявява независимост от СССР.   1993 г. - Израел атакува Южен Ливан в отговор на ракетните атаки на арабската терористична организация Хизбула.   2002 г. - По време на авиошоу на летището край Лвов (Украйна) изтребител Су-27 се врязва в зрителите - загиват 78, а 115 са ранени.   2012 г. - Откриване на XXX Летни олимпийски игри в Лондон  ", "date": "2018.07.27", "title": "27 юли, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/384548-%D1%80%D0%B5%D1%88%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%BA%D0%BE%D0%BD%D1%81%D1%82%D0%B8%D1%82%D1%83%D1%86%D0%B8%D0%BE%D0%BD%D0%BD%D0%B8%D1%8F-%D1%81%D1%8A%D0%B4,-%D0%B0-%D1%81%D0%BB%D0%B5%D0%B4-%D0%BD%D0%B5%D0%B3%D0%BE-%D0%B3%D0%BB%D0%B0%D1%81%D1%8A%D1%82-%D0%BD%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5", "text": "На 27.07.2018 г., днес, в предобедните часове се очаква КС на Република България да се произнесе по конст.д.№3/2018 г. за съответствието на Конвенцията за защита на жените от насилие и от домашно насилие на Съвета на Европа.   Това няма да бъде просто решение по поредното конституционно дело. Тук не става въпрос само за подобряване на некачествено регулираната ни социална фабула. Става въпрос за нещо съдбовно, което ще разтърси съдбата на всяко българско дете, съзнанието на всеки български родител. Става въпрос и за способността на българина да прозре зад завесата на политическата демагогия посегателствата над неговата духовна и нравствена идентичност. Трябва ли заради съюзническа солидарност и фалшива пост-модерност да жертваме устоите на своето 1337-годишно историческо развитие – свещения закон на семейството и рода.    Трябва ли заради агресивността на няколкостотин души, финансирани от чуждестранни центрове, да превръщаме България в територия на показната сексуална разюзданост, противоестествената сексуална ориентация, хиперсексуалността, посегнала на деца от детските градини, детска порнография и сенилна педофилия. Трябва ли да поставяме на изпитание естествените биологични механизми за възпроизводство на българския генофонд.   Ще си затворим ли очите пред социалната манипулация за заобикаляне на конституционната воля на нашия народ, на неговото религиозно самовъзприятие, духовна самоидентификация, родителски инстинкт за създаване и възпитаване на физически и психически здрави деца, бъдещи защитници на историческата следа на българската нация.   Колкото до лозунгите – днес все по-тихо се чуват гласовете в защитата на жените от насилие и все по-шумно се носят гласовете в защита на хомосексуалните ЛГБТИ. Една след друга падат маските на платените активисти. Запазват се обаче финансовите апетити.   В навечерието на произнасянето на КС, не е време за правни анализи на темата. В последните месеци по нея се изказаха едни от най-добрите и доказани юристи. Част от тях са бивши преподаватели, наставници и ръководители на днешните конституционни съдии. Част от тях ръководеха Съдебната власт през изминалите години. Нека оставим конституционните съдии на тяхната професионална и социална съвест. Нека вземат свободно и необезпокоявано своето решение. Нека ги пощадим, за разлика от натиска на Европейската ЛГБТИ общност.   Но след произнасянето на КС настава часът на българската истина. Обществото ще заяви отново своята позиция, както постъпи на 23.01.2018 г.в Аулата на СУ “Климент Охридски“. Последната дума по този въпрос принадлежи на българския народ: Истанбулската конвенция или Властта. Не друг, а българските майки и бащи ще ПОСТАНОВЯТ какви деца искат да отглеждат – български или „истанбулски“. Боя се, че по този въпрос компромис е невъзможен.   ДОШЛО Е ВРЕМЕ ОТНОВО ДА СЕ ЧУЕ ГЛАСЪТ НА БЪЛГАРИТЕ! ЧОВЕКЪТ НЕ Е РОБ И НИЕ ТРЯБВА ДА МУ КАЖЕМ ТОВА!    ", "date": "2018.07.27", "title": "Решението на Конституционния съд, а след него гласът на българите"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/384549-%D0%B0%D0%BB%D0%B5%D0%BA%D1%81%D0%B0%D0%BD%D0%B4%D1%8A%D1%80-%D1%81%D0%B8%D0%BC%D0%BE%D0%B2-%D1%89%D0%B5-%D0%B2%D0%B7%D0%B5%D0%BC%D0%B5%D0%BC-%D0%B2%D0%BB%D0%B0%D1%81%D1%82%D1%82%D0%B0-%D1%81-%D0%BF%D1%80%D0%B5%D0%B4%D1%81%D1%80%D0%BE%D1%87%D0%BD%D0%B8-%D0%B8%D0%B7%D0%B1%D0%BE%D1%80%D0%B8", "text": "Нещо в подхода на традиционната левица в цяла Европа куца. Популистките партии избуяха именно, защото левицата изостави свои традиционни територии, разсъждава депутатът от “БСП за България” Александър Симов в интервю за “Гласове”.     Според него проблемът на БСП е да си върне левите избиратели. “Те са по-капризни и обидени. Те следат под лупа нашите действия. Те сумтят под мустак и постоянно са недоволни. И има защо да са такива. Ние трябва да се обърнем към тях. България е левичарска държава в своите фундаментални основи. Само тук съм виждал гласоподавател на ДСБ недоволно да мрънка и да пита: „Къде е държавата?“. Тоест има път към сърцето на всеки избирател и БСП го е извървявала преди”, смята Симов. А ще вземем властта с избори. Предсрочни, добавя той.   – Колегата Ви от ГЕРБ Тома Биков отбеляза по повод “Визия за България”, че сте закъснели с година и половина. Това би трябвало да е управленската ви програма, която се представя преди парламентарните избори. Според него това означава, че преди изборите не сте имали визия. Не ви ли се струва справедлива тази забележка? Защо точно сега се появи “Визия за България”?   – Прекрасно осъзнавам колко банално ще прозвучи и цялото ми същество негодува, но „Визия за България“ не е управленска програма, а идеи за тотална промяна на модела на страната. Да, знам, инфлацията на думите е нещо зловещо – дори красивите намерения вече са банализирани по толкова кошмарен начин, че човек изпитва леко естетическо неудобство да ги представи. Но напук на всичко това ще се опитам да обясня разликата. С „Визия за България“ левицата се опитва не само да формулира своя нова политика, не само да разбие системата, но и да събере на едно място всички идеи за България, които водят до промяна. Точно така обяснявам липсата на съкращението „БСП“ върху корицата на „Визията“. Не се стремим да монополизираме тези идеи, нито да ги защитим като интелектуална собственост. За първи път в историята на прехода левицата търси разговор върху тях, за да може поне веднъж в прокълната история на последните 28 години да има някакво поле за консенсус между политика и граждани.   Точно заради това не представяме тези идеи като окончателни. Търсим разговор върху тях. Търсим спор. България опустя откъм политически разговор. Разговорите за политика се сведоха до сапунени сюжети – кой на кого правел интрига и кой какво бил казал за някого в поредния истеричен сутрешен блок. Това не е политика, а мозъчен колапс. Ние се опитваме да върнем дори интелектуалният разговор за възможното и различно бъдеще на България. И кога да стане това, ако не сега. Аз лично не познавам нито един човек, който да е доволен от това в което се е превърнала България. Една интелектуално опустошена страна, окрадена, опасана в корпоративни мрежи, социално бездушие и високомерни костюмари, които сякаш говорят на различен език. Не мисля, че някой е доволен от страната си днес. Точно тогава трябва да се говори за различна визия   – На този етап документът звучи по-скоро като нахвърляне на идеи, отколкото като стройна и ясна програма? Според Вас той резултат от опит на БСП да намери себе си ли е или точно обратното – невъзможност на левицата да се определи и да поеме ясен път?   – Документът е именно нахвърляне на идеи. Нямаме претенцията все още за нещо завършено.Тепърва започваме реалните дискусии по него и обобщаване на допълнителния материал и новите предложения. Решихме да изненадаме дори и себе си – да не отиваме при хората високомерно с претенцията за всезнание, а да ги попитаме какво мислят за идеите дотук и как биха могли да ги развият. Защото, нека отново да повторя, „Визия за България“ не е програма за управление, тя е нашият опит да потърсим отговора на фундаментални въпроси за бъдещето не през езика на идеологията, а през езика на конкретните политики. Визията няма срок от четири години, тя е текст с мащаб и с амбиция. Точно заради това изглежда непълен и нестроен.   А по въпроса за левицата и нейния образ ще се съглася с вас донякъде. Левицата едва сега намира себе си. Знаете ли какъв е проблемът на БСП през годините от 2001 г. насам? Ние много време живеехме в една утопична заблуда, че ако замажем с красива боя стените на рушащата се къща, това по мистичен начин ще накара всички да забравят, че над главите им няма покрив. За БСП дълго време даването на 10 лева увеличение на пенсията беше основен смисъл на социалната политика. И съм далеч от мисълта да смятам това за маловажно. Но то просто не е достатъчно. Никога не е било. Левият човек иска проект за света. Той настоява да знае, че политиката на левицата не е просто вписване в статуквото, не е фабрика за костюмирани кариеристи, а е част от проект за бъдещето, който да носи надежда. Левицата още плюе кръв от всички опити да се направи за сляпа на това очакване.   – Какъв трябва да бъде пътят на БСП?   – Наскоро ми попадна една изключително интересна книга – „Ален мак самотен“ на Мерсия Макдермот. Знаете, тя е англичанка, която трайно свърза съдбата си с България. Написала е великолепни биографии на Левски, Яне Сандански, Гоце Делчев. Книгата, за която говоря, е биография на Димитър Благоев. Само си представете какво е представлявала България през 1891 г., когато е създадена българската левица. Тогава социалистите са изглеждали наивни, утопични, наричали са ги „чучулигите“. Само няколко години по-късно обаче те вече се явяват на избори и започват да трупат влияние. Млада партия, пълна с ентусиазъм и енергия.   Днес БСП парадоксално е в почти обратното състояние. Тя е най-старата и опитна партия на политическата сцена. И единствената формация, която оцеля от началото на прехода. И заради това върху гърба ни стоварват за плащане сметката за целия преход. Но според мен БСП не може да си позволи да се отказва от своите битки и каузи. Това е нейния път. Историята може да е препятствие, но и адреналин. Откакто се помня някой отписва левицата, а пък тя отново е тук. Защото пътят на БСП е пътят на онези, които се задъхват, които бяха ударени от прехода, които не поискаха да забравят миналото и да пречупят надеждата, че този свят, който ни предлагат не е окончателен. Умишлено ви давам емоционален, а не политически отговор. Политиката, правена без емоция, е фалшификат.   – Не мислите ли, че БСП има същия проблем, какъвто стои и пред световния капитализъм – малка група богати хора се чудят как да се спасят от гнева на бедното или обедняващо мнозинство?   – Една голяма част от БСП ще се спаси, надявам се, в дните, когато наистина гневните изпълнят улиците и потърсят сметка . Смятам, че нашият проблем е друг – БСП трябва да открие и дефинира какво е социализъм в ХХI век, какво означава да си ляв сега. Може да ви изненада, но този въпрос има повече от един отговор или поне аз все по-често забелязвам, че са възможни няколко дефиниции. Този проблем обаче е остър и донякъде романтичен, защото нашите симпатизанти са идеологически подготвени хора и могат да те уловят като едното нищо, че някъде си завил погрешно. А това няма да ти натрупа точки за дните, когато гневните изпълнят улиците.         – Модерното дясно има своите популистки икони и примери за подражание – Тръмп, Орбан, Качински. Кои са левите?   – Мога да разбера, дори и заради шоуто, защо някой би могъл да подкрепя Тръмп. Мога да схвана и причината Орбан да стане лидер от европейска величина. Никога няма да мога да разбера обаче коя болна, мрачна и унила душа би повярвала в изкривения свят на Качински, който прави всичко възможно да превърне Полша в теократична държава, извадена сякаш от книгата „Разказът на прислужницата“ на Маргарет Атууд. Опасявам се, че модерното дясно има своята ярка демонология и заради това при поне едно от споменаваните имена кожата ми настръхва.   Левите икони и примери ще ви ги дам по начина, по който ги чувствам аз, а подозирам, че една част от левите в България ще се съгласят с мене.   Има две имена на социалисти от старата генерация, които възродиха надеждата за смислено европейско ляво – Жан-Люк Меланшон и Джеръми Корбин. Парадоксално е, но и двамата бяха припознати от новото поколение като лидери от нов тип, въпреки, че чисто генерационно принадлежат на миналото. Меланшон отдавна се отърси от идеологическите тъпотии на френските социалисти, в чиято лаборатория бе забъркано очевидно ГМО като Макрон, за да предложи един развихрен ляв проект, който тепърва ще намира симпатизанти. Корбин пък размаза идеологическата лъжа за „третия път“ на Тони Блеър и сие и върна лейбъристите към техните корени. При това го направи в ситуация, която е почти без аналог – срещу него бе водена нечиста, нечестна, истерична, яростна и противна медийна кампания от страна на почти цялата преса във Великобритания. Изкарваха го изкукал марксист, болшевик, дори агент на чешкото разузнаване (чешки консерватори дори казваха, че не приемат идеите на Корбин, но не могат да понесат той да бъде борен с такива лъжи). Резултатът е, че Корбин показа сила, утвърди се като лидер, а партията му най-вероятно скоро ще дойде на власт, след като виждаме, че Тереза Мей често се държи като човек, предрусал с новичок.   Лявото обаче не се опиянява единствено от хората в политиката. Аз лично се възхищавам на Едуард Сноудън, който реално показа, че идеализмът може да даде морална, а дори и политическа сила. Той направи това, което направи, защото не можеше да понесе факта, че идеалът за страната му, която носи в главата си не се покрива с отвратителната реалност. За мен това е ляво светоусещане. Харесвам и Славой Жижек – той има освежаващ начин да говори за философията и да анализира безумията край нас. Разбира се, вечният дисидент Ноам Чомски. И, разбира се, Кърт Вонегът. Малко преди да почине, той чете една лекция за Карл Маркс, която често препрочитам с възхищение. Както и книгата му „Безотечественик“. Той я написа след войната в Ирак и тя представлява обобщение на един доста смислен ляв светоглед.       – Не се ли усеща една симпатия в лявата Корнелия Нинова към десния Орбан? Имам предвид курса на БСП към политиката на Вишеградската четворка.   – Такава симпатия има в доста членове на БСП. Но нека да уточня – това не е симпатия към цялостната политика на Орбан, защото хората у нас не я познават в големи детайли. Симпатията стои на друга основа – върху опита на Орбан да води суверенна политика и да отстоява правото на Унгария на собствен път и възгледи. Това е нещо, по което България може само да романтично да въздиша. Не мисля, че Орбан е човек, който чака да Меркел да го похвали за нещо. Ето в това се крие симпатията. А и в битката на Орбан с Джордж Сорос, която вече стои отвъд лявото и дясно. Тя е битка за това дали да има национални държави или всички ще плуваме в някакъв мътен глобалистичен бульон, където милиардерите на свободна практика като политически ченгета ни казват кое е правилно и кое не.   – Мислите ли, че ако се вслушате в по-радикалните си леви избиратели ще се разпаднете, както навремето се разпадна СДС под напора на морални претенции? Последното го казвам и от личен опит. Участвах в разцепването на СДС и създаването на ДСБ в борба срещу клиентелизма. Огромна грешка. Клиентелизмът остана и в двете партии, чието разцепление сложи край на традиционната десница и разчисти пътя на ГЕРБ. Не е ли левицата заплашена от същата участ?   – Задавали ли ли сте си някога въпроса защо на първите избори през 1990 г. България се оказа страна-феномен в цяла Източна Европа, защото в нея спечелиха бившите комунисти, а не новоизгрелите демократи? Не твърдя, че моят отговор е правилен, но просто ви давам идея за обмисляне. Не, не е заради фалшификации. Това е обяснение на нивото на Александър Йорданов, а следователно и абсолютно невярно. Според мен колективният българин тогава си представяше демокрацията като социализъм със свобода на словото и отказа да повярва, че номенклатурчиците от третия ешалон, маскирали се като СДС могат да му дадат това.   Споделям тази идея, за да обясня, че нашите радикални леви избиратели не искат бесилки по улиците и запалени сгради в центъра на София. Те настояват левицата да води битка за своето минало, да не се отказва от историята си и да бъде последователна в отстояването на своята политика. Както и да не забравя красивата дума „социализъм“, защото именно тя е бензинът в нашия идеологически мотор. Това не е морална, а съвсем реална и приложима претенция. И точно заради това БСП беше подложена на много ерозивни процеси, но никога не се разпадна като СДС и ДСБ навремето. Дори и Първанов не успя да предизвика такъв тектоничен процес. Защото спойката в БСП е от различно естествено. БСП е единствената партия в нашия политически живот. Единствената в която има реални процеси на дискусия, несъгласие и опозиция. Много често доста хора скърцат със зъби на това, но смятам, че това е тайната сила на БСП, която я държи единна.   – Отмяната на плоския данък не е ли глупост при това състояние на данъчната администрация, липсата на адекватна държава, съдебна система и население, което предпочита да живее в сивата икономика?   –    Едва ли е тайна за вас, че въвеждането на плоския данък беше една от най-големите политически кризи на БСП. Този въпрос отново и отново се повдига на вътрешнопартийните събрания и то с концентрирана политическа емоция. Въвеждането му беше огромна грешка, защото нито една от целите, които уж си поставя, не бяха изпълнени. Увеличените приходи дойдоха, защото бе премахнат необлагаемия минимум. Тоест – увеличените приходи бяха изстъргани от гърба на най-бедните. Казваха, че с такъв данък ще привлечем повече чужди инвестиции, ама нещо в последната година не мога да видя чуждите инвеститори да се прескачат от желание да инвестират у нас.   Заради това не разбирам въпроса ви. По същата логика можем да попитаме защо ни е да се борим с престъпността, след като МВР не се справя? Адекватната държава се появява с адекватна политика, а каква по-добра стъпка от въвеждането на прогресивно данъчно облагане и на семейно подоходно облагане. Така хората с деца например изобщо няма да плащат повече.   – Голяма част от вашите избиратели биха гласували на референдум за излизане от ЕС и НАТО. Това не ви ли обрича на маргинална политическа сила на този етап? Впрочем защо все още БСП членува в ПЕС?   – Как биха гласували нашите членове би си проличало само на реални референдуми и не приемам спекулации с тяхната воля. Уви, на българския народ и рефендум за НАТО, а и за ЕС му бяха спестени, така че само можем да се досещаме и гадаем.   Има нещо друго, което лично мен обаче ме дразни в медийното, а и в дясното светоусещане за ЕС и НАТО у нас. Виждал съм как евроатлантически пияници говорят за тях с религиозно придихание и сектантски плам. Всяка критика към ЕС те възприемат като богохулство. Всеки намек за промяна на НАТО като хибриден ритник в слабините от страна на Путин.   И точно тук е силата на членовете на БСП. Те не приемат безкритично институциите за които говорите. Искат реална дискусия по тях, не се примиряват с дежурните клишета на брюкселския офисен планктон. И това е позицията на бъдещето.Днес ЕС съвсем не е съюзът, в който България влезе през 2007 г., той се промени и причината съвсем не е само в „ишиаса“ на Жан-Клод Юнкер. Ние сами се поставихме вън от тази дискусия, но членовете на БСП винаги са я водили. Това не е позиция на маргинали. Това е позиция на хора, които са изпреварили времето си. Същото ще стане и с НАТО. Въпрос на време е.   А колкото до членството в ПЕС – БСП не е черната овца на ПЕС, дори напротив. Ако видите резултатите от изборите на други партии-членки на ПЕС ще видите, че БСП е една от първенците.   – Наблюдава се реваншизъм в партията ви към близкото й минало. “Визия за България” е ревизия на Станишев. Това не е ли контрапродуктивно?   – „Визия за България“ съвсем не цели политическа саморазправа със Станишев и няма за цел никакъв реваншизъм. Лявата политика не може да се догматизира, тя трябва да е в постоянно развитие. Вижда се, че нещо в подхода на традиционната левица в цяла Европа куца. Популистките партии (мразя този термин, защото той е идеологически, пристрастен, а често и неверен, но го използвам, за да стане ясно за кои партии говоря) избуяха именно, защото левицата изостави свои традиционни територии. Давам ви пример. Наскоро прочетох интересно интервю на Адам Михник в което той казва буквално следното:    Категорично не приемам това. Защото така всички социални идеи са дадени даром на десницата, която се възползва от тях. Лявото не може да бъде сведено единствено до култура и да превръща в център на своята идеология правото на мъжете да носят рокли. Това е път без изход и в буреносни времена той води към преждевременна кончина на левицата. Тоест ние се опитваме да отразим адекватно процесите и да потърсим доколкото можем левия път в един свят, изпълнен с несигурност, напрежение и капани. Това не е персонална атака срещу Станишев. Дори напротив – това е покана към него да участва в този разговор, защото той има какво да ни каже.   – Според мен БСП има два основни проблема – как да не изтърве твърдото си ядро, което все повече се сталинизира, и в същото време да бъде модерна партия, обърната към бъдещето. И как да разшири периферията си, за да привлече дясноцентристки гласове, които са анти-ГЕРБ, за да може да влезе в управлението. Нерешима дилема?   –    Валентин Вацев, чиято афористична мисъл и дисидентска натура е като глътка свеж въздух във всяка ситуация, има една мисъл, която ще си позволя да цитирам: „За първи път сме в ситуация, в която край БСП има повече социалисти, отколкото в БСП“. Казвам я, за да поспоря с вас. Проблемът на БСП днес изобщо не е да привлече десните анти-ГЕРБ гласове. Те много често и доста по-лесно идват при нас. Проблемът на БСП е да си върне левите избиратели. Те са по-капризни и обидени. Те следат под лупа нашите действия. Те сумтят под мустак и постоянно са недоволни. И има защо да са такива. Ние трябва да се обърнем към тях. България е левичарска държава в своите фундаментални основи. Само тук съм виждал гласоподавател на ДСБ недоволно да мрънка и да пита: „къде е държавата?“. Тоест има път към сърцето на всеки избирател и БСП го е извървявала преди. Трябва просто да си спомни посоката. А и емоцията.   – Как ще вземете властта и с кого ще управлявате?   – Простете ми, но не обичам този въпрос. Всяка партия трябва да се бори за пълно мнозинство за изборите. И въпросът за коалицията е коварният нож, който й забиват в гърба. Този въпрос ще е актуален, след като гласуването мине и видим кои партии са в парламента. А ще вземем властта с избори. Предсрочни.   – Във “Визия за България” Вие сте участвали с идеи за справяне с демографската криза. Кое според Вас може да даде жизнен импулс на българския народ, който не изглежда мотивиран да гради бъдеще?   –    Опасявам се, че нещата трябва да станат наистина страшни, за да се пробуди народният инстинкт за оцеляване както преди. Днес живеем в свят, където хората предпочитат емиграцията пред борбата. И това не е обвинение. Тъжна констатация е. В този смисъл жизненият импулс за промяна може да дойде от стимулиране на хората да останат. Да водят битките си тук. Да търсят живота си тук. Всяка битка е важна, но тези, които водиш там, където са корените ти, могат да ти дадат истински смисъл. Много хора от моето поколение заминаха. Аз останах. Много често съм съжалявал, но в края на деня си казвам, че там щях да се пържа в консуматорска скука, а тук поне живея в постоянно приключение. Знам, че не ви отговарям сериозно, ама твърде много други сериозни неща и писнах дори на самия себе си.", "date": "2018.07.27", "title": "Александър Симов: Ще вземем властта с предсрочни избори"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/384550-%D0%B1%D0%BE%D0%B9%D0%BA%D0%BE-%D0%B1%D0%BE%D1%80%D0%B8%D1%81%D0%BE%D0%B2-%D1%83%D0%BF%D1%80%D0%B0%D0%B2%D0%BB%D1%8F%D0%B2%D0%B0%D1%89%D0%B0%D1%82%D0%B0-%D0%BA%D0%BE%D0%B0%D0%BB%D0%B8%D1%86%D0%B8%D1%8F-%D0%B5-%D1%81%D1%82%D0%B0%D0%B1%D0%B8%D0%BB%D0%BD%D0%B0-%D0%BE%D0%B1%D0%BE%D0%B1%D1%89%D0%B5%D0%BD%D0%B8%D0%B5", "text": "Красимир Каракачанов обяви, че няма да има предсрочни избори и успокои опозицията,  че няма да се наложи да работят през август   Управляващата коалиция ГЕРБ - \"Обединени патриоти\" е стабилна, обяви премиерът Бойко Борисов след извънредния коалиционен съвет, предаде БНР. Той беше свикан заради засилващото се напрежение между лидерите на патриотичните организации. Борисов заяви, че ще бъдат изгладени противоречията, възникнали от приемането на законодателни промени, и е съставен график за срещи между министри и парламентарните групи, за да се избегне противопоставяне.   Премиерът заяви, че консолидация е постигната и работата на правителството и на парламента продължава по важните теми, които да осигурят стабилност в държавата:   \"По начинът, по който се разбрахме да функционира коалицията, това ще бъде избегнато за в бъдеще, направили сме регулярен график за срещи между парламентарните групи и правителството и мисля, че нямаме спорна тема, която да не можем да решим с необходимия компромис в интерес на обществото. Мога да успокоя колегите от опозицията, че коалицията е достатъчно стабилна, осъзната и то не заради властта, не заради постовете или мястото в парламента, а заради това, че всичко останало би означавало голям хаос. Всички ние признахме там, където сме сгрешили или не сме били достатъчно организирани, за да поддържаме нормалния диалог между коалиционните партньори - и в голямата, и в по-малката коалиция, сега са изгладени\".   Волен Сидеров  оцени като контрапродуктивно напрежението, което е породено от нерегулярни срещи и разговори между коалиционните партньори. Той е доволен от постигнатата днес договорка. Ще се вземат предвид и негови предложения за законодателни промени: \"Ние трябва да изкараме пълен мандат, за да направим нещата, които са полезни за страната, но тези различия трябва да бъдат разрешавани - това поне днес говорихме, с консенсус. Това означава оттук нататък всеки един от нас наистина в себе си първо да победи себе си, защото това е най-важната битка\".   Няма да има предсрочни избори, увери и вицепремиерът  Красимир Каракачанов : \"Да успокоя колегите-депутати от БСП, които се притесняваха, че ако се наложи да пада правителството, ще трябва да работят август месец. Да им пожелая приятна почивка, да не се притесняват. Правителството е стабилно, мнозинството е стабилно. Спокойно да излизат в почивка, да си правят тена, да събират сили за новия сезон от септември нататък\".   Другият вицепремиер -  Валери Симеонов , не направи изявление след Коалиционния съвет.   В изявлението Борисов увери още:   \". Имахме изключително успешно европредседателство, а от формата \"16+1\" произлязоха след това доста европейски успехи и неслучайно между Китай и Европейския съюз, включително и в Пекин, бяха подписани толкова споразумения. Искам да напомня, че за първи път в историята на България тук беше японският премиер. Впоследствие ГЕРБ подписаха споразумение с Япония - най-голямото за Европейския съюз, така че на фона на всичко това, което постигаме с толкова усилия, с изключително много средства, които заделихме за пенсионери, военни, полицаи, за БАН, за университети, за инфраструктура, някои междуличностни отношения в случая нямат никакво значение и аз благодаря на всички колеги, че ги загърбиха, загърбиха своето его\".   Премиерът Бойко Борисов декларира, че са изгладени всички противоречия, възникнали в малката коалиция на \"Обединени патриоти\" в името на управляващата между ГЕРБ и тях.   Преди съвета в парламента се стигна до напрежение между председателя на парламентарната група на патриотите Волен Сидеров и депутата от партията на вицепремиера Валери Симеонов - Валентин Касабов. Вчера двамата си размениха остри реплики, а Касабов обяви, че не приема Сидеров за председател.   Вчера лидерът на \"Атака\" поиска Касабов да напусне парламента и призна, че е имало размяна на обидни реплики и се е стигнало до физическо съприкосновение:   \"Той (Касабов) за мен е непълноценен. Той е болен човек. Мисля, че трябва да излезе от тази група. След като не признава ръководството на групата, да си търси друга група или да си търси лекар. Не знам. Точно затова стана тук разправията, защото му казах: \"Ти какво правиш тук?\" като отговор на неговите излияния вчера. След тези излияния аз идвам днес и го питам: \"Какво правиш тук, след като не съм ти председател, от колегите тук - не признаваш никого?\". Последваха обиди. Няма да ги повтарям, защото са нецензурни, но последваха обиди и за мен това е човек, който не може да се владее\", разказа Сидеров за разправията в стаята на ОП в парламента.   Валентин Касабов отрече твърденията на Сидеров и бе категоричен, че не мисли да подава оставка като депутат:   \"Това са пак някакви такива сънища. Той може много неща да твърди. Обясних вчера за какво става въпрос, за какъв човек говорим. Това са последните измислици. Това са поредните сънища на някой човек\".   В спора са намеси и лидерът на \"Воля\" Веселин Марешки:   \"Чухме, че някой е посегнал на Волен Сидеров и ние бяхме тръгнали да окажем помощ да не го бият в парламента, но разбрах, че са се справили и без нас, но ако трябва, цялата група ще застанем пред стаята на Волен Сидеров и ще го браним\". Той отново обвини патриотите за срам за страната и на свой ред поиска оставките на двамата вицепремиери Валери Симеонов и Красимир Каракачанов.   Извънредният коалиционен съвет се проведе в сградата на Министерския съвет. На него присъстваха премиерът Бойко Борисов, председателят на парламентарната група на ГЕРБ Цветан Цветанов и тримата лидери на \"Обединени патриоти“.    ", "date": "2018.07.27", "title": "Бойко Борисов: Управляващата коалиция е стабилна (обобщение)"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/384551-%E2%80%9E%D0%BF%D1%80%D0%B5%D0%B7-%D0%B5%D1%81%D0%B5%D0%BD%D1%82%D0%B0-%D0%BD%D0%B5%D0%B8%D0%B7%D0%B1%D0%B5%D0%B6%D0%BD%D0%B0-%D0%BC%D0%B0%D1%89%D0%B0%D0%B1%D0%BD%D0%B0-%D0%BA%D1%80%D0%B8%D0%B7%D0%B0%E2%80%A6%E2%80%9C", "text": "Както съобщават от Филаделфия, изказаните от държавния секрета на САЩ Майк Помпео публични претенции към руския външен министър Сергей Лавров относно неназованите „нарушения на договореностите по Сирия” целят създаването на „информационна основа” за непланираната руско-американска среща на равнище президентски съветници Юрий Ушаков и Джон Болтън.   Целта на тази среща е обсъждането на инициативата на американската страна по провеждането на нова мащабна международна среща на високо равнище под предлог срочно решение на „корейския проблем” с участието на Влаимир Путин, Доналд Тръмп, Си Дзинпин, Шиндзо Абе, Ким Чен-ун и Мун Джей-ин. Предварителната дата на това мероприятие се назовава 9-10 септември, а мястото Владивосток или Токио, а основаната цел – осигуряването на Доналд Тръмп на междинните избори през ноември на настоящата година.   +++   Новият изригване на конфликта по линия „власт-общество” относно „пенсионната реформа” с пренасяне на второ четене в Думата на 24 септември, инициативата за референдума и т.н. няма да доведат до запазване на „статуквото 60/55” по въпросния проблем или до „прочистване” на либералното крило на „вертикала на властта” на регионално и федерално равнище, макар и без съмнение да последват определени смекчавания, отбелязват експертите от СБД.   +++   Рязката активизация след успешното провеждане на Световното първенство по футбол на предизборната кампания на Сергей Собянин, чийто „щаб” е оглавен от един от „интелектуалните лидери” на руските либерали Константин Ремчуков, не трябва единствено да осигури „разбиваща победа” над действащия кмет на Москва на 9 септември, но и да го направи „кандидат номер един” на поста приемник на Путин след 2024 г., приемлив, както за западните „партньори”, така и за населението на страната (не подкрепи „пенсионната реформа”, предават вътрешни източници.   +++   Присъствието на срещата на министрите на финансите и директорите на централните банки на страните от Г-20 в Аржентина, съответно Сергей Сторчак и Ксения Юдаева от една страна подчертава недоволството на Русия от настоящото ѝ положение в световната финансова система, а от друга е демонстрация на принципна лоялност към управляващите я центрове, на първо място към Федералния резерв, отбелязват наши източници от Цюрих, поставяйки акцента на това, че в Буенос Айрес основната точка на дневен ред е „неизбежната през есента мащабна криза”, която трябва да нанесе съкрушителен удар по Доналд Тръмп и реалния сектор на американската икономика по сценария от кризата през 2009 и 2009 г., при това в ролята на „жертвения агнец” и „нов Lehman Вrothers” вече е утвърден Deutsche Bank, започналото „реструктуриране” на която трябва да завърши с банкрут.   +++   Създаването на военни бази на САЩ в Аржентина цели не само да се препятства разпространението на „полярното доминиране” на Русия в Антарктическия регион, но и максимално „да прикрие” Нова Зеландия от Източния Пасифик, която се разглежда като най-надеждното убежище за „световния елит” при глобален военен конфликт. Такава информация постъпва от Лондон…   +++   Според оценките, циркулиращи в дипломатическите кръгове на руската столица, насочената към Путин молба на йеменските хути „да спре войната” в тази страна, едва ли ще получи разбиране и поддръжка от страна на Кремъл, защото, за разлика от „сирийския вариант”, на първо място хутите не са легитимно правителство на Йемен, второ, срещу тях действа коалиция от арабски държави начело със Саудитска Арабия и на трето място, те  почти напълно зависят от Иран, което критически ограничава тяхната договороспособност. Съответно въпросната инициатива няма да способства укрепването на доверието между Москва и Техеран…", "date": "2018.07.27", "title": "„През есента неизбежна мащабна криза…“"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384542-%D0%B1%D1%80%D0%B5%D0%BC%D0%B5%D0%BD%D0%BD%D0%B0%D1%82%D0%B0-%D0%BA%D0%B5%D0%B9%D1%82-%D1%8A%D0%BF%D1%82%D1%8A%D0%BD-%D1%81%D0%B5", "text": "26-годишната супермоделка Кейт Ъптън, която в средата на юли призна, че е бременна, участва в откровена фотосесия за Yamamay. На снимките момичето позира по бельо си и изглежда не по-малко секси от преди бременността.          Не е известно кога точно са били направени снимките, но те се появиха в мрежата скоро след официалното обявяване на бременността. На снимките една се забелязва закръгленият корем, пък гърдите на моделката поразяваш въображението.          Преди осем месеца Кейт Ъптън стана съпруга на бейзболния играч на отбора \"Хюстън Астрос\", с когото се срещаше повече от пет години. Кога точно двойката очаква попълнението, все още не е известно.", "date": "2018.07.27", "title": "Бременната Кейт Ъптън се ..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384543-%D0%BD%D0%B5-%D0%B5-%D0%B7%D0%B0-%D0%B2%D1%8F%D1%80%D0%B2%D0%B0%D0%BD%D0%B5,-%D0%BD%D0%BE-%D0%B5-%D1%84%D0%B0%D0%BA%D1%82", "text": "Димитър Рачков се е оженил тайно за Мария Игнатова преди няколко седмици. Сватбата е била в много тесен кръг пред около 10 човека – предимно хора от семейството. Церемонията била доста скромна, а почерпката била в шикозен италиански ресторант, пише \"Уикенд\". Най-вероятно догодина ще има по-пищна сватба, която вече ще е официална и на нея ще бъдат поканени повече хора.      Сега самият Рачков настоял да закара Мария под венчило, за да я впримчи в оковите на брака. По този начин Митко се надявал да усмири непокорната красавица. Любопитен факт е, че на церемонията е присъствал и брата на актьора Петър, от когото всъщност се разчу, че е имало годеж.    Самият той се е похвалил, че е бил на сватбата на брат си, пред свой приятел в Бургас, който пък информира „Уикенд\". Години наред Димитър и Петър Рачкови бяха жестоко скарани заради криминалните изцепки на последния. Напоследък обаче двамата са се помирили, а шоумена дори помагал на родственика си да се изчисти пред закона. Само допреди няколко месеца Рачков и Игнатова не можеха да се гледат. След като няколко години делиха заедно покрив и постеля, те изненадващо скъсаха всякакви отношения през 2017-а.    Впоследствие се разбра, че причина за разлъката им е изневяра на Игнатова - русокосата хубавица кръшнала с цирковия артист Енчо Керязов. Чак в началото на пролетта бургазлията прости прелюбодейството и с невярната му изгора подновиха връзката си.    Те вече живеят заедно, а след сватбата си в началото на юли заминали на истински меден месец в Италия. „Докато бяха разделени, Митко всячески се стараеше да саботира кариерата й. Той постави ултиматум тя да бъде отстранена от екипа на „Господари на ефира\". Може би Мария се върна при него, защото разбра, че всичките й професионални пътища ще бъдат отрязани\", коментират в шоу средите.", "date": "2018.07.27", "title": "Не е за вярване, но е факт"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/384544-%D1%80%D0%B5%D0%B2%D0%BD%D0%B8%D0%B2%D0%B0-%D0%B1%D1%83%D0%BB%D0%BA%D0%B0-%D0%B7%D0%B0%D0%BA%D0%BB%D0%B0-%D0%BC%D0%BB%D0%B0%D0%B4%D0%BE%D0%B6%D0%B5%D0%BD%D0%B5%D1%86%D0%B0", "text": "31-годишната Жаклин Суза от Колорадо Спрингс бе арестувана след като намушкала годеника си Брендън Уоткинс с нож за пържола. Както съобщава he Sun, жената ревнува от любовника си от неговата бивша приятелка, когото той искал да покани на сватбата.    33-годишният Брандън Уоткинс бе намерен убит в кухнята в собствената си къща. Неговата годеница Жаклин информирала полицията, че нейният любовник е бил убит, докато тя е в банята, но униформените не са открили признаци на взлом. Тогава жената променила показанията си и казала, че младоженецът се е самоубил по време на кавга.      Имало още една версия: тя блъснала Брандън леко, след което тойъ паднал на ножа. Накрая станало ясно, че двойката се е скарала по време на планирането на сватбата. Брандън искал да покани бившата си приятелка на празника и Жаклин заподозряла, че връзката им продължава.      Ревнивата невеста ударила мъжа с нож за пържоли, което довело до смъртта му. Сега Жаклин Суза е арестувана, тя е обвинена в убийство. Първото дело е насрочено за 1 август.", "date": "2018.07.27", "title": "Ревнива булка закла младоженеца"}
{"url": "http://www.classa.bg/%D1%81%D0%B2%D1%8F%D1%82/item/384535-%D1%81%D0%BB%D0%B5%D0%B4-%D0%BE%D0%B3%D0%BD%D0%B5%D0%BD%D0%B0%D1%82%D0%B0-%D1%81%D1%82%D0%B8%D1%85%D0%B8%D1%8F-%D0%B2-%D0%B3%D1%8A%D1%80%D1%86%D0%B8%D1%8F-%D0%B4%D0%B5%D1%81%D0%B5%D1%82%D0%BA%D0%B8-%D0%BF%D0%BE%D1%82%D1%80%D0%B5%D1%81%D0%B0%D0%B2%D0%B0%D1%89%D0%B8-%D0%B8%D1%81%D1%82%D0%BE%D1%80%D0%B8%D0%B8-%D0%B8-%D0%B5%D0%B4%D0%B8%D0%BD-%D0%B2%D1%8A%D0%BF%D1%80%D0%BE%D1%81", "text": "Огнената стихия е овладяна, но кошмарът продължава: изпод пепелта изплува трагедията на десетките хора, загинали при унищожителните пожари край Атина. Гърците още са в шок, но съвсем скоро  ще започнат да задават въпроси.               \"Статистиките не кървят. Важни са детайлите\" - писателят Артур Кьостлер пише тези две изречения в памет на милионите жертви на тоталитарните режими през 20 век, като в същия текст обяснява: „Куче, прегазено от автомобил, разтърсва емоционалното ни равновесие и дори храносмилането ни, докато [статистиката за] един милион убити евреи предизвиква само леко неразположение\".   В статия по повод опустошителните пожари в Гърция балканският специалист на \"Франкфуртер Алгемайне Цайтунг\" Михаел Мартенс твърди, че именно тази известна сентенция на Кьостлер е много добра илюстрация на онова, което излъчват от вчера гръцките телевизионни канали:   Рафина в пламъци   Ужасът продължава   „Горските пожари са погасени или под контрол, непосредствената опасност отмина. Но ужасът продължава. Спасителните екипи ровят по цял ден в пепелищата на курорта Мати и на другите селища, които в понеделник бяха унищожени от огнената стихия. И в руините отново и отново се натъкват на овъглените трупове на хора, които са били изненадани от пламъците.   В Атина се разказват потресаващи истории. Например за онова 13-годишно момиче, втурнало се да бяга от огъня, който вече бил подпалил дрехите му. Детето намерило смъртта си, падайки по една урва. Един от спасителите пък разказва за автомобил, в който открил два овъглени трупа на хора на средна възраст, които държали раници. Но като се вгледал, разбрал, че „раниците\" всъщност са трупчетата на две деца, които в последните минути от живота си са се вкопчили в своите родители. Десетки подобни истории се разказват в района на катастрофата. И затова няма да е учудващо, ако в тези дни и нощи, в които статистиката се превръща в детайли, все повече гърци са преследвани от кошмари\", пише Михаел Мартенс.   Кореспондентът на ДВ в Атина Флориан Шмиц също смята, че емоциите в Гърция са достигнали точката на кипене, което със сигурност няма да остане без политически последствия. В своя репортаж той между другото пише:   „От утре започва анализът на причините. Ясно засега е едно: тежкото засушаване и температурите около 40-те градуса бяха създали идеални предпоставки за пожарите. А след като силните ветрове подхраниха пламъците, огънят се разпространи толкова бързо, че за спасителните екипи беше почти невъзможно да предотвратят най-лошото. Много хора подозират подпалвачество, което не би било нищо ново. Не само в Гърция - в страни като Италия, Испания или Португалия също нерядко има случаи на умишлени палежи в защитени територии с цел да се усвоят парцели за строителство. Възможно е пожарите край Атина да са предизвикани и от нечия небрежност. Но засега това са само предположения.   \"Божие наказание\"   Единствено православният епископ Амвросий от Калаврита още в понеделник знаеше кой е отговорен за катастрофата: според него пожарите били Божие наказание за премиера-атеист Алексис Ципрас. Много гърци го осъдиха с необичайна острота заради това обвинение. Дори самата църква се дистанцира от Амвросий, а един млад духовник заяви публично, че епископът „най-сетне трябва да си затвори устата\".   Гърция е в траур   Ако оставим настрана „прозренията\" на Амвросий, в момента всички са се съсредоточили върху справянето с кризата. Лидерът на опозицията Кириакос Мицотакис, който обикновено не пропуска възможност да дискредитира Ципрас, засега се въздържа от критики. Траурни церемонии, срещи с пострадалите и с доброволците: след многобройните изгубени политически битки, сега Мицотакис се бори за народната любов. Защото догодина идват парламентарни избори. А опонентите на сегашния премиер дори се надяват на предсрочни избори.   Един закон може и да ги доближи до тази цел. Ръководителят на гръцките пожарникари-доброволци Никос Сахинидис отправи тежки обвинения срещу правителството. Неговата организация е специализирана в потушаването на горски пожари. Но един закон от 2014 година забранява на доброволната пожарна да погасява пожари по своя инициатива. Борбата с огъня, според този закон, е работа на професионалната противопожарна охрана. А поради кризата тя страда от хроничен недостиг на хора. Сахинидис твърди, че с помощта на опитните доброволци катастрофата нямаше да достигне тези измерения. Ципрас е под натиск   Вярно, че този закон бе приет от правителството на предшественика на Ципрас - съпартиеца на Мицотакис Антонис Самарас. Но въпреки това скандалът може да засегне сегашния премиер. През август приключва кредитната програма за Гърция и Ципрас полага всички усилия да представи този факт като свой успех. В същото време обаче повечето гърци така и не усещат резултатите от колебливия икономически растеж. Мнозина критикуват Ципрас и заради споразумението за името на Македония. Обвиняват го, че този компромис е за сметка на гръцката история и против волята на народа.   Накратко: обществената атмосфера е буреносна, а емоциите тежат повече от фактите. През следващите дни ще видим как политиката ще реагира на катастрофата. Сигурно обаче е едно: Гърция се намира в перманентна предизборна борба, а пожарите със сигурност ще имат и политически епилог.", "date": "2018.07.27", "title": "След огнената стихия в Гърция: десетки потресаващи истории и един въпрос"}
{"url": "http://www.classa.bg/%D1%81%D0%B2%D1%8F%D1%82/item/384536-%D1%8E%D0%BD%D0%BA%D0%B5%D1%80-%D0%BF%D1%80%D0%B8-%D1%82%D1%80%D1%8A%D0%BC%D0%BF-%D0%BF%D0%BE%D0%B1%D0%B5%D0%B4%D0%B0-%D0%B7%D0%B0-%D0%B5%D1%81", "text": "Сделката, постигната от Юнкер в САЩ, е чиста победа за ЕС! Европа запази единство и отговори на натиска с натиск. Тръмп разбира само този език.               Чудя се как Жан-Клод Юнкер успя да го направи: при посещението си в Белия дом председателят на ЕК постигна повече, отколкото навярно и сам се е надявал. Вече се говори за \"нова фаза на приятелството и на тесните търговски отношения\", за споразумения с цел премахване на всички мита и други търговски бариери. И всичко това след седмици и месеци на агресивна реторика от страна на Тръмп и неговото правителство срещу ЕС и главно срещу Германия.   Юнкер имаше късмет   Нищо чудно, че очакванията към срещата не бяха големи. През последните седмици в Туитър, в интервюта и в речи пред привържениците си Доналд Тръмп се оплакваше от \"нечестните\" търговски практики на европейците, дори нарече ЕС противник на САЩ и каза, че ще наложи наказателни мита върху европейските автомобили. В деня на срещата от кръгове на ЕС все още се твърдеше, че не се очаква пробив.   Юнкер обаче имаше късмет. И това е част от отговора на въпроса как е успял. Защото точно преди срещата с председателя на ЕК, натискът срещу Тръмп заради неговата търговска политика достигна критични размери. Наред със съпротивата на чуждестранните търговски партньори на САЩ зачестиха и критиките от Конгреса, от републиканците, както и от фирмените съюзи. Недоволство изразяват дори и фермерите в Средния Запад, които иначе минават за верни привърженици на Тръмп. Само че и те все по-силно усещат последиците от факта, че президентът им се изпокара едновременно с Китай, Япония, Канада, Мексико и ЕС.   Разбира се, Доналд Тръмп никога няма да признае, че не е прав или че е допуснал грешка. Явно непредвидимият популист в Белия дом обаче все пак е стигнал до извода, че сега е моментът да сложи (поне временно) край на конфронтацията и да премине към сътрудничество, за да представи това пред привържениците си като успех.   В действителност обаче това е чиста победа на ЕС. И втората част от отговора на въпроса как успя Юнкер гласи: европейците реагираха единно срещу опитите на Тръмп с обиди и заплахи да ги принуди към отстъпки. Те реагираха на натиска с натиск и не отстъпиха дори когато американският президент ги заплаши с болезнени мита върху европейските автомобили.   Вярно, имаше някои отстъпки: ЕС ще внася повече течен газ от САЩ, както и соя и други аграрни продукти. Точно тази част от \"сделката\" с Юнкер Тръмп ще представи пред привържениците си като голям успех. Докато за преговорите за договор за свободна търговия на индустриални продукти, за които спомена преди няколко дни в Туитър, Тръмп ще каже: Ето на, виждате ли, накарах европейците да седнат на масата за преговори.   Факт е обаче, че ЕС винаги е желал да сключи подобен договор. Преговорите, които трябва да започнат сега, са един вид \"по-лека\" версия на предишното трансатлантическо търговско споразумение TTIP, от което Тръмп излезе през 2017 с толкова гръм и трясък.   Задружно срещу Тръмп. Само това помага.   И това, разбира се, също е типично за Тръмп: като невъзпитано дете той разбива онова, което другите са създали, за да събере след това отново отломките и гордо да обяви, че именно той го е създал. Към това детинско поведение Жан-Клод Юнкер се отнесе като един добронамерен дядо, който е наясно с щуротиите на внука си. И това е правилно, след като помага на европейската икономика и на онова, което е останало от трансантлантическата общност.   От последното \"шоу\" на Тръмп европейците трябва да си извлекат обаче следната поука: непоколебимостта и единството бяха онова, което донесе на ЕС сегашния успех. Доналд Тръмп олицетворява онова, което американците наричат \"Schoolyard Bully\": школски бияч, който не може да бъде вразумен от предложения за компромиси. Той се впечатлява само тогава, когато противникът му демонстрира сила.   Европейците не бива да забравят това, когато избухливият фукльо от Белия дом отново получи гневен пристъп и реши да срине всичко постигнато досега. А това може да се случи още утре, в следващия туит на Тръмп.", "date": "2018.07.27", "title": "Юнкер при Тръмп: победа за ЕС!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/384537-%D1%86%D0%B8%D1%80%D0%BA%D1%8A%D1%82-%D0%BC%D0%B5%D0%B6%D0%B4%D1%83-%D1%81%D0%B8%D0%B4%D0%B5%D1%80%D0%BE%D0%B2-%D0%B8-%D1%81%D0%B8%D0%BC%D0%B5%D0%BE%D0%BD%D0%BE%D0%B2-%D0%BF%D1%80%D0%B8%D0%BA%D1%80%D0%B8%D0%B2%D0%B0-%D0%B4%D0%B2%D0%B0-%D0%BC%D0%BD%D0%BE%D0%B3%D0%BE-%D0%B2%D0%B0%D0%B6%D0%BD%D0%B8-%D0%B2%D1%8A%D0%BF%D1%80%D0%BE%D1%81%D0%B0", "text": "На пръв поглед човек остава с впечатлението, че острият конфликт между Волен Сидеров и Валери Симеонов сериозно заплашва правителството. Всъщност е точно обратното - помага му.  Защото прикрива два много важни въпроса.                 Бяха партньори, единият беше кум на другия, после се замерваха с предмети, обиждаха се с думи, пак се събраха, отново бяха заедно на сватба, влязоха и във властта, а от няколко дни за пореден път са в публична война. Отношенията между Волен Сидеров и Валери Симеонов щяха да приличат на сюжет за турски сериал, ако двамата не бяха съпредседатели на коалицията \"Обединени патриоти\", която е партньор на ГЕРБ в правителството.     Премиерът Борисов с Волен Сидеров и Валери Симеонов   Председателят на парламентарната група на \"Патриотите\" Волен Сидеров съвсем директно поиска вицепремиерът от същата политическа сила Валери Симеонов да бъде отстранен, защото не изпълнявал програмата им. Това е политически нонсенс - споразумението за коалиционното правителство е подписано от Бойко Борисов от името на ГЕРБ и от тримата съпредседатели на \"Патриотите\" - тоест, и от атакувания Симеонов. Така вътрешната \"патриотична\" разправия е директно обвързана със съдбата на правителството. Поне така изглежда. А това дава основание на всички да гледат прекалено сериозно на този цирк, който обаче не застрашава, а дори напротив - помага на кабинета. Защото прикрива два много важни въпроса.   Редник срещу редник   Преди седмица депутати от ГЕРБ, ДПС, \"Воля\" и \"Патриотите\", но без партията на Симеонов НФСБ, приеха законови промени, които освобождават фирмите от задължения по неизпълнения на приватизационния договор. Валери Симеонов нарече закона \"спасяването на редник Киро\", като имаше предвид председателя на най-голямата работодателска организация и приватизатор на Българския морски флот Кирил Домусчиев. По инициатива на Симеонов преди година държавата атакува в съда арбитражно решение, което позволяваше неизпълнение на договора заради \"стопанска непоносимост\". Държавата спечели делото и Домусчиев трябваше да плати санкция от 58 милиона лева. Но солидно мнозинство депутати му позволиха да не го прави. Президентът Румен Радев наложи вето, а ГЕРБ за първи път реши да го подкрепи. Така \"редникът\" не бе спасен.   Атаката на Симеонов срещу лобисткия закон провокира остра реакция на Сидеров. Обвини го, че „убива бизнеса и трепе фирми\", тръгна да проверява проверките му по Черноморието. Дори да беше спряла само дотук, историята пак щеше да е достатъчно абсурдна - вицепремиер обикаля дискотеки, за да контролира шума, а след него председател на парламентарна група обикаля същите дискотеки, за да контролира вицепремиера... Сидеров обвини Симеонов, че с действията си „връща ДПС на власт\", което звучи особено от устата на политик, чиито действия през годините удивително съвпадат с интересите на ДПС.    Накрая Сидеров спомена и „спасяването на редник Цеко\", с което напомни за активната роля на Симеонов в решението на правителството за промяна в плана за управление на природен парк „Пирин\", което пък е в интерес на концесионера - според Бойко Борисов, това е Цеко Минев. Атаката на Сидеров бе подкрепена от свързаните с Пеевски медии, някои от които дори цитираха негови все още непроизнесени, но вероятно планирани думи. Всичко това напомня за мощта на интересите, до които двамата „патриоти\" се доближават. И поражда въпроса кои точно са редниците.   Зад шоуто   В тази история има очевидни поуки - че „Обединени патриоти\" без единно ръководство са неефективна политическа сила; че най-едрият бизнес лесно намира политическа подкрепа; и че влиянието на т.нар. олигарси понякога се оказва по-силно, отколкото всички предполагат.    Големите въпроси обаче са други и те остават незабелязани зад пушилката: защо Борисов и ГЕРБ участват в подобни лобистки схеми и защо отстъпват чак когато президентът наложи вето; както и защо основната опозиционна партия БСП се прави, че не забелязва подобни лобистки пробиви. \"Ако сме искали да спасим редник Киро, редник Райън или когото и да е - нямало е да заведем дела\", коментира Борисов и напомни, че точно преди година правителството реши да отпусне пари на Министерството на икономиката, за да покрие разходите по делото за Българския морски флот.    Това е факт. Въпросът е защо веднъж ГЕРБ подкрепят интереса на държавата в този спор, а в следващия момент цялата парламентарна група подкрепя интереса на приватизатора. Циркът между Сидеров и Симеонов покри този въпрос. Покри и друг не по-малко важен въпрос - защо нито един депутат от БСП не се изказа против лобистката поправка в Народното събрание и защо повечето народни представители дори ги нямаше в залата, когато текстът бе гласуван.   Тези два основни политически въпроса бяха заметени. Заметен беше и последващият трети: защо ГЕРБ и БСП са мълчаливо единни в такива случаи? А шоуто „Сидеров-Симеонов\" дотолкова прикова интереса, че вечерта след приемането на спорния текст най-големите телевизии подробно информираха за техния конфликт, но така и не съобщиха коя партия как е гласувала.", "date": "2018.07.27", "title": "Циркът между Сидеров и Симеонов прикрива два много важни въпроса"}
{"url": "http://www.classa.bg/%D1%81%D0%B2%D1%8F%D1%82/item/384538-%D1%89%D0%B5-%D0%BE%D1%81%D1%82%D0%B0%D0%BD%D0%B0%D1%82-%D0%BB%D0%B8-%D0%B4%D0%B5%D0%BC%D0%BE%D0%BA%D1%80%D0%B0%D1%82%D0%B8%D1%82%D0%B5-%E2%80%9E%D1%8F%D1%81%D1%82%D1%80%D0%B5%D0%B1%D0%B8%E2%80%9C-%D0%BA%D1%8A%D0%BC-%D1%80%D1%83%D1%81%D0%B8%D1%8F-%D0%B8-%D1%81%D0%BB%D0%B5%D0%B4-%D1%82%D1%80%D1%8A%D0%BC%D0%BF", "text": "С намесата си в изборите през 2016 г. руският президент Владимир Путин постигна нещо, каквото никой от кръвожадните му съветски предшественици не успя да направи: превърна демократите в „ястреби“ по отношение на Русия.   Само месеци след разпадането на Съветския съюз, през 1992 г. Роналд Рейгън държа реч пред националния конгрес на Републиканската партия, в която отбеляза: „Чух едни оратори на един друг конгрес да казват: „Ние спечелихме Студената война“ и не спирам да се питам кого точно имат предвид те под „ние“. Той имаше основание. Днес демократите може да са дълбоко загрижени за заплахата, която представлява Русия за нашата демокрация, но в Студената война, когато Съветският съюз представляваше екзистенциална заплаха за демокрацията ни, те не бяха чак толкова загрижени.   Повечето демократи бяха против политиките на Рейгън, довели да рухването на Съветската империя. Те воюваха срещу исканото от Рейгън увеличаване на отбранителния потенциал и срещу неговата Инициатива за стратегическа отбрана (която сенатор Едуард М. Кенеди отхвърли с омаловажаващото определение „Звездни войни“, а сенатор Джон Ф. Кери нарече „илюзорна мечта“). Те подкрепиха поддържаното от Съветите движение за замразяване на ядреното въоръжаване и се противопоставиха на плановете на Рейгън за разполагане на ядрени ракети със среден обсег в Западна Европа. Те критикуваха усилията на Рейгън за въоръжаване на борците за свобода, опитващи се да свалят съветските марионетни режими, както и подкрепата за проамериканските правителства, воюващи с комунистическите бунтове.   Демократите не само се противопоставяха на рейгъновите политики, но и се отнасяха с пренебрежение към неговата безкомпромисна антикомунистическа риторика. След като Рейгън призова Съветите „да разрушат“ Берлинската стена, председателят на демократите в Камарата на представителите Джим Райт заяви, че „безкрайно презира Рейгън“, понеже е „провалил шанса за драстичен пробив в отношенията между двете страни“. Докато Рейгън осъждаше Съветския съюз като „империя на злото“ и се заканваше да го запрати на „бунището на историята“, демократи като Кенеди критикуваха Рейгън за „заблуждаващата му тактика за Червената заплаха“.   Имаше и изключения, разбира се. Легендарният сенатор демократ Хенри „Скуп“ Джаксън беше ожесточен антикомунист. Хората като него бяха известни като “ Скуп-Джаксънови демократи“. Те получиха това прозвище с цел – за да ги различават от повечето други демократи, които не споделяха твърдия подход на Джаксън.   Старите навици за политически отстъпки умират трудно, така че след като Студената война свърши, демократите запазиха меката си линия към Москва. Демократическата съпротива срещу оттеглянето на президента Джордж У. Буш от Договора за ограничаване на системите за противоракетна отбрана тогава беше по-остра, отколкото тази на Владимир Путин.   Демократите на практика запазиха мълчание, когато президентът Барак Обама коравосърдечно предаде съюзниците Полша и Чехия, като анулира споразуменията ни за ракетна отбрана, опитвайки се да успокои Москва. През 2012 г., когато Мит Ромни нарече Русия наш „геополитически враг номер едно“, демократите жестоко му се присмяха. Обама каза на Ромни: „Хората от осемдесетте години на миналия век издигат глас, за да поискат тяхната външна политика да се върне“, а вицепрезидентът Джо Байдън отбеляза, че „Ромни действа сякаш мисли, че Студената война продължава“. Повечето демократи смятаха фокусирането на републиканците върху Русия за смехотворно.   Сега обаче, четвърт век след рухването на Съветския съюз, демократите със закъснение решиха, че Русия е заплаха. Десетилетия наред, докато Съветският съюз сееше тирания по цял свят, изпращаше милиони да гният в Гулаг и заплашваше Америка с ядрено унищожение, демократите бяха за разведряване и мирно съвместно съществуване. Дори когато Путин запази шаблона на авторитарна агресия на Русия, подкопавайки демокрацията в страната и завладявайки съседите си, те се обявиха за „рестарт“ на отношенията. Чак когато Русия нахлу в личното пространство на (шефа на предизборния щаб на Хилари Клинтън) Джон Подеста, демократите най-сетне – най-сетне! – се възмутиха.   Преди обаче републиканците да злорадстват над двуличието на демократите, те трябва да бъдат внимателни и да не отразяват огледално трансформацията на демократите по отношение на Русия, превръщайки се в апологети на Кремъл. Фактът, че демократите внезапно дават глас на „вътрешния си Рейгън“, не е извинение за онези вдясно да дават глас на „вътрешния си Кенеди“. Консерваторите не бива да приемат закъснелия гняв на демократите към Русия сериозно. Русия обаче те трябва да приемат наистина сериозно.   Колкото до демократите, да се надяваме новооткритата им антипатия към Русия да не е удобен начин да пипнат президента Тръмп. Русия е заплаха не само защото се е намесила в изборите през 2016 г. Русия е заплаха, защото убива критици на Путин с химически оръжия, сваля пътнически самолети, въоръжава талибаните, подкрепя Иран, нарушава договорните си задължения, насочва ядрени ракети срещу съюзници на НАТО и анексира територията на свои съседи. Тази заплаха ще остане и след като Тръмп си иде. Въпросът е: Ще се отнасят ли демократите и тогава като „ястреби“ към Русия?", "date": "2018.07.27", "title": "Ще останат ли демократите „ястреби“ към Русия и след Тръмп?"}
{"url": "http://www.classa.bg/%D1%81%D0%B2%D1%8F%D1%82/item/384539-%D0%BF%D1%80%D0%B5%D0%BA%D1%80%D0%B0%D1%81%D0%BD%D0%B8%D1%8F%D1%82-%D0%BD%D0%BE%D0%B2-%D1%81%D0%B2%D1%8F%D1%82-%D1%85%D1%8A%D0%BA%D1%81%D0%BB%D0%B8-%D0%B1%D0%B5%D1%88%D0%B5-%D0%BF%D1%80%D0%B0%D0%B2", "text": "Не трябва да се оглеждаме за антиутопиите в книгите. Ние живеем в такава или поне сме тревожно близо до този момент.   През 1931 г., преди близо век, е публикуван романът \"Прекрасният нов свят\" на английския писател Олдъс Хъксли - история за свят на бъдещето, с хомогоенно и послушно консуматорско общество. Членовете му употребяват и изхвърлят; приемат антидепресанти, за да са щастливи; втълпява им се, че е редно да са разделени на класи, и биват ангажирани с постоянен труд, за да нямат време да мислят и да се бунтуват.   Сякаш няма по-подходящ момент от годишнината от рождението на Хъксли (р. 26 юли 1894 г.), за да се огледаме и да се запитаме дали вече не живеем в един такъв \"прекрасен нов свят\", приличащ тревожно много на онзи от страниците на книгата.   Самият писател прави това с публикуването на есе още през 1958 г. По-малко от 30 години след издаването на \"Прекрасният нов свят\" Хъксли коментира, че истинският свят се приближава до измисления от него по-бързо, отколкото дори той самият е очаквал.     Живеем ли в антиутопия като описаната от писателя?   Според него една от основните причини е пренаселването на планетата и всички начини за контрол над популацията. А есето завършва със съвети как да се предпазят демокрациите от превръщането им в тоталитарни държави.   Режимите на бъдещето ще са тези, в които диктаторите ще властват над \"свободни роби\", които обичат своето робство.   Икономиката на Световната държава на Хъксли е базирана на принципите на масовото производство и масов консумеризъм. Гражданите имат достъп до разнообразни стоки и са стимулирани да потребяват още и още, както и да хвърлят старите си и повредени притежания и да купуват нови.   Целта е всички да са постоянно ангажирани с работа, производство и потребление, като по този начин не им остава време да се замислят, че нещо в обществото им не е наред. Разсейват ги с музика, телевизия, че дори нещо като виртуална реалност, което позволява на зрителя да усети физически това, което актьорите правят на екран.   За да е гарантирано всеобщото щастие, обществото бива блъскано с антидепресанта \"сома\", а на хипнотичен принцип в главите на всички се набива идеята, че \"всичко е така, както трябва да бъде\".   Принципът \"Разделяй и владей\" е заменен с \"Карай ги да купуват и да си мълчат\". А несъгласните биват изолирани и внимателно следени.   \"Случайните прилики с реални лица и събития\"  не се изчерпват дотук. Светът, описан от Хъксли, е изграден на принципите на поточната линия на Хенри Форд - масово производство, хомогенност, предвидимост и консумацията. Липсва религията, основана на вярата в свръхестественото, но самият Форд бива разглеждан като създател на обществото и едва ли не божество.   Днес Силициевата долина е територията на митични свръхчовеци-визионери с болезнено его, които продават мечти, приятелства и светло бъдеще. С нов модел и нова опаковка всяка следваща година.   Религията все още е фактор, което може би би било изненада не само за Хъксли, но и за много други фантасти от миналия век. Тя е опора и утеха за едни, както и оправдание на насилието и агресията за други.   Защото за разлика от \"Прекрасния нов свят\", нашият все още не е преминал през глобален конфликт с биологични и химически оръжия, който да наложи една нова организация в обществото. За разлика от \"Обединено правителство\", което ръководи Световната държава на Хъксли, днес светът е по-разделен, отколкото е бил от десетилетия. Световни лидери оспорват смисъла от ООН и военните си съюзи, а същевременно ставаме свидетели на невъобразими сцени на приятелство и размяна на сърдечни усмивки между диктатори и \"лидера на свободния свят\". Старите съюзи корозират, изправени пред невъзможността си заедно да се справят със стари, но добре забравени предизвикателства като миграцията, например.   Гласно се възхвалява многообразието, уважението, приемането и \"включването\" на различните, но в степени, в които да поражда яростен отпор - още повече расизъм, още повече хомофобия, още повече омраза.   Сравненията могат да продължават още и още. Страница след страница от романа и година след година от новото хилядолетие. Ясно е, че по-скоро сме се приближили до дистопичния \"прекрасен нов свят\" на Хъксли, отколкото да се отдалечим от него.   Въпросът на който по-добре да не си отговаряме, е кое е по-страшно - това, което фантазията на писателя и философ е сътворила преди почти столетие, или реалността, в която живеем?", "date": "2018.07.27", "title": "Прекрасният нов свят? Хъксли беше прав..."}
{"url": "http://www.classa.bg/%D1%81%D0%B2%D1%8F%D1%82/item/384540-%D0%B8%D1%80%D0%B0%D0%BD%D1%81%D0%BA%D0%B8-%D0%B3%D0%B5%D0%BD%D0%B5%D1%80%D0%B0%D0%BB-%D0%BA%D1%8A%D0%BC-%D1%81%D0%B0%D1%89-%C2%AB%D0%B5%D0%BB%D0%B0%D1%82%D0%B5-%D0%B0%D0%BA%D0%BE-%D1%81%D0%B0%D1%89-%D0%B7%D0%B0%D0%BF%D0%BE%D1%87%D0%BD%D0%B5-%D0%B2%D0%BE%D0%B9%D0%BD%D0%B0-%D1%81%D1%80%D0%B5%D1%89%D1%83-%D0%BD%D0%B0%D1%81,-%D0%B8%D1%80%D0%B0%D0%BD-%D1%89%D0%B5-%D1%8F-%D0%BF%D1%80%D0%B8%D0%BA%D0%BB%D1%8E%D1%87%D0%B8-%C2%BB", "text": "Ако Вашингтон започне война, Техеран ще я приключи, предупреди генерал Касем Солеймани, оглавяващ елитните сили Кудс на иранския Корпус на гвардейците на ислямската революция, цитиран от световните агенции, съобщи БТА.     «Ние сме близо до вас, колкото не можете и да си представите», предупреди иранският генерал в цитирана от Ройтерс реч в централния град Хамадан.   «Елате. Ние сме готови. Ако вие започнете войната, ние ще я приключим», добави той, заявявайки, че американският президент Доналд Тръмп се държи като в кабаре.  «Вие знаете, че тази война ще разруши всичко, което притежавате», подчерта Солеймани, обръщайки се към президента на САЩ.   «Вие познавате нашата сила в региона и нашите възможности в асиметрична война. Ние ще действаме и ще работим», обеща той.   Тръмп заяви по-рано, че Иран ще понесе последствия, ако заплашва САЩ.   Вчера иранският президент Хасан Рохани заяви, че няма нужда да отговаря на всякакви безсмислени според него коментари.   Генерал Солеймани обаче каза, че като войник е негов дълг да отговори, посочва Асошиейтед прес.  Солеймани предупреди САЩ да не изпращат военни сили в Червено море и заяви, че то вече не е безопасно за техни войници, предаде ТАСС.   «Силите Кудс са враг на американския войник. Препоръчвам на президента Тръмп да си спомни предишните президенти на САЩ и да не повтаря грешките им», добави иранският генерал.", "date": "2018.07.27", "title": "Ирански генерал към САЩ: «Елате! Ако САЩ започне война срещу нас, Иран ще я приключи!»"}
{"url": "http://www.classa.bg/%D1%81%D0%B2%D1%8F%D1%82/item/384541-%D0%BA%D0%B0%D1%80%D0%B8%D0%BA%D0%B0%D1%82%D1%83%D1%80%D0%B8%D1%81%D1%82-%D0%B1%D0%B5-%D1%83%D0%B2%D0%BE%D0%BB%D0%BD%D0%B5%D0%BD-%D0%BE%D1%82-%D1%80%D0%B0%D0%B1%D0%BE%D1%82%D0%B0,-%D1%81%D0%BB%D0%B5%D0%B4-%D0%BA%D0%B0%D1%82%D0%BE-%D0%BD%D0%B0%D1%80%D0%B8%D1%81%D1%83%D0%B2%D0%B0-%D0%BD%D0%B5%D1%82%D0%B0%D0%BD%D1%8F%D1%85%D1%83-%D0%BA%D0%B0%D1%82%D0%BE-%D0%BF%D1%80%D0%B0%D1%81%D0%B5", "text": "Израелското списание \"Джерузалем рипорт\" обяви, че се е разделило с карикатурист, който изобразил като прасета премиера Бенямин Нетаняху и израелски депутати, предаде Франс прес.     По повод приемането на спорния закон за националната държава депутатът Орен Хазан, член на партия \"Ликуд\", качи в интернет снимка, на която се вижда как си прави селфи с   и други депутати. В карикатура, публикувана от англоезичното списание, част от медийната група \"Джерузалем пост\", карикатуристът Ави Кац използва снимката, за да изобрази държавниците като прасета. Тя е придружена от цитата от книгата \"Фермата на животните\" на Джордж Оруел: \"Всички животни са равни, но някои са по-равни от другите\".     Карикатурата предизвика възмущение сред някои читатели в Израел, където прасетата се смятат за мръсни животни и яденето им е забранено от юдаизма.   Списанието съобщи в комюнике, че главният редактор е взел решение да не публикува повече карикатурите на Кац. На 18 юли със закон Израел беше определен като \"национална държава на еврейския народ\". Това предизвика обвинения в \"расизъм\" срещу арабското малцинство.", "date": "2018.07.27", "title": "Карикатурист бе уволнен от работа, след като нарисува Нетаняху като прасе"}
{"url": "http://www.classa.bg/%D1%81%D0%B2%D1%8F%D1%82/item/384534-%D1%81%D1%82%D1%80%D0%B0%D0%BD%D0%B0%D1%82%D0%B0,-%D0%B2-%D0%BA%D0%BE%D1%8F%D1%82%D0%BE-%D0%B2%D0%B5%D1%87%D0%B5-%D0%B2%D1%81%D0%B8%D1%87%D0%BA%D0%B8-%D1%81%D0%B0-%D0%BC%D0%B8%D0%BB%D0%B8%D0%BE%D0%BD%D0%B5%D1%80%D0%B8", "text": "Днес всички венецуелци са милионери, но едва свързват двата края. Средната месечна заплата възлиза на 5,5 млн. боливара, което е равно на долар и половина. Как се стигна дотук?  Интервю с икономиста Рафаел Гонсалес.             Дойче Веле: Хиперинфлацията е равносилна на държавен банкрут. Във Венецуела онова, което в началото на 2018 година е струвало един боливар, в края на годината ще струва един милион боливара. Какви са причините за тази невероятна инфлация?     Рафаел Гонсалес: Наложеният от венецуелското правителство валутен контрол, който определя всички цени въз основа на еднократна оценка. Това предизвика катастрофата, която изживяваме в момента. Понастоящем за един долар хората във Венецуела плащат 2,5 млн. боливари. Това е 17 пъти повече от официалния обменен курс. Премахването на строгия валутен контрол обаче е напълно неприемливо за правителството.   Дойче Веле: Какви са последиците за хората във Венецуела?   Рафаел Гонсалес: Месечната заплата в страната възлиза на 5,5 млн. боливари. Това са приблизително 1 щатски долар и 50 цента. Килограм месо струва 10 млн. боливари или близо 3 долара. Най-ниската цена за един хляб на остров Маргарита възлиза на 1 милион и 400 хиляди боливара. Фантастичните цени във Венецуела са лишени от всякаква логика. Над половината от работещите на минимална работна заплата не могат да живеят от нея.   Дойче Веле: Защо правителството държи на своята валутна политика?   Рафаел Гонсалес: Правителството казва, че валутният контрол пресича изтичането на валута от страната, но всъщност стана точно обратното. Твърдата валута изтича, а хората обедняват.   Дойче Веле: Предишният президент Уго Чавес още в началото на мандата си одържави чуждестранните и венецуелските фирми, за да започнат да произвеждат, както той казваше, за народа. Какво стана всъщност? Рафаел Гонсалес: Национализацията на фирмите е другата причина за настоящата катастрофа. Днес Венецуела не произвежда практически нищо. Нито аграрни, нито индустриални продукти. Венецуела живее в един абсурден свят. Правителството национализира циментовата индустрия и сега нямаме цимент; то национализира фирмите за производство на кафе и сега ние нямаме кафе; национализира захарните фабрики и вече нямаме захар.   Дойче Веле: Как стоят нещата със снабдяването с хранителни продукти?   Рафаел Гонсалес: Това е още един абсурд в делника на венецуелците. Без пакетите с основни хранителни продукти \"CLAP\", отпускани от правителството, много хора не биха имали с какво да се прехранват. CLAP e съкращение на \"Снабдителен и производствен комитет\". За да получат такива пакети, венецуелците трябва да притежават въведения от правителството на Мадуро \"отечествен паспорт\" (Carnet de la Patria).   Дойче Веле: Какви са вашите предложения за излизане от кризата?   Рафаел Гонсалес: Предложих да се въведе нова валута, която да съответства на стойността на долара, както навремето направиха Бразилия и Аржентина. Наред с въвеждането на валута, чието покритие да са златото и отчасти нефтените резерви, трябва да се възстанови свободата на валутната търговия. Само че без политически промени в страната излизане от кризата не е възможно.   Пабло Рафаел Гонсалес е венецуелски иконом, философ и политолог. Бил е съветник в палатата на депутатите и в сената.", "date": "2018.07.27", "title": "Страната, в която вече всички са милионери"}
{"url": "http://www.classa.bg/%D1%81%D0%B2%D1%8F%D1%82/item/384532-%D0%BA%D0%B0%D0%BA-%D0%BC%D0%BE%D0%B6%D0%B5%D1%82%D0%B5-%D0%B4%D0%B0-%D1%81%D1%82%D0%B0%D0%BD%D0%B5%D1%82%D0%B5-%D0%BF%D0%BE%D0%BB%D0%B8%D1%86%D0%B0%D0%B9-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F", "text": "Висок сте над 1,63 м, завършили сте гимназия, говорите немски и сте в отлична форма? Тогава имате голям шанс да станете полицай в Германия, дори и да нямате германски паспорт.  Как се става полицай и какво е заплащането?             Шансът да станете полицай в Германия никога не е бил по-голям, отколкото сега, казват от полицията в Северен Рейн-Вестфалия. За 2019 в тази германска провинция се предлагат 2300 места за тригодишно безплатно обучение. След дипломирането младите специалисти постъпват на служба. Какви са изискванията и нужно ли е да имате германско гражданство, за да кандидатствате? Докажете, че сте здрави и силни!   Кандидатите за обучение в полицейската академия трябва да са високи над 163 см, не по-възрастни от 37 години, да са завършили гимназия (Abitur) или да имат специализирана гимназиална диплома (Fachabitur) и да владеят английски. Едно от основните изисквания е да имат германско гражданство или гражданство на една от страните от ЕС.     Има обаче и изключения: ако полицията в конкретен град или регион има нужда от сътрудници, владеещи например турски, арабски, руски и др. езици, които могат да са необходими в работата, кандидатите могат да бъдат приети дори и ако нямат германско гражданство. \"След като ви одобрят трябва да докажете в присъствието на професионален преводач, че действително владеете езика на родната си страна\", обяснява в интервю за ДВ Харалд Шелхазе, който отговаря за приема на кандидати в Бон. Освен това, кандидатът трябва да разполага с безсрочна или временна виза за престой в Германия, ако не е от страна-членка на ЕС.   Отличната физическа форма е задължително условие за постъпване на работа в германската полиция. Още в самото начало трябва да попълните специална анкета, публикувана в официалния сайт на полицията: тя включва подробни въпроси за здравословното ви състояние. Освен това трябва да предоставите свидетелства за покрити спортни нормативи - в упражнения по издържливост, скорост, координация и сила. Такива свидетелства се издават безплатно в училищата и спортните центрове. Упражненията могат да се избират - например в категория \"скорост\" ви се предлага упражнение, при което за определено време трябва да пробягате 100 метра или пък за същото време да преплувате 25 метра в басейна.   На кастинг в полицията   Конкурсът за бъдещи полицаи се провежда в рамките на три дни. В първия етап участниците биват поканени в централната подборна комисия в Северен Рейн-Вестфалия, която заседава в Мюнстер. Там се провежда компютърен тест - проверяват се логиката, правописа, способността на кандидата да решава проблемни ситуации и да изпълнява няколко задачи едновременно. За подготовката за този изпит кандидатите имат на разположение специална литература и консултации в полицията, за които предварително могат да си вземат час. Оценява се и скоростта на реакциите на кандидата: както се шегуват в полицията, за феновете на PlayStation това е лесна работа, защото задачите се изпълняват на конзола. Ако изкарате успешно изпита, комисията провежда с вас кратко интервю. Тя може да ви зададе въпроси, свързани с документите ви или пък с начина ви на живот и навиците ви.   Вторият етап включва оценка на здравословното състояние на кандидатите: правят им ЕКГ, проверяват зрението и слуха им. Индексът на телесната маса трябва да е между 18 и 25.   На третия етап кандидатите, които са оценени като подходящи, минават подбор по метода Аssessment center - проверяват се техните умения в конфликтни ситуации, при публични прояви и т.н. По-добре без татуировки!   При подбора се вземат под внимание и такива детайли като например дали кандидатът има татуировки. Те не са забранени, но трябва да отговарят на определени изисквания: не бива да са по откритите части на тялото - шията, лицето, ръцете. Освен това размерът на татуировките не бива да надхвърля определена граница. Заедно с молбата за кандидатстване трябва да се подаде и снимка на татуировката, за да може да се провери дали в нея няма символи, които в Германия са забранени.   Смята се, че полицаят трябва да има безупречно зрение. В действителност обаче дори да носите очила или лещи, пак имате известен шанс да ви одобрят за обучение и работа в полицията. Изискването е до 21-годишна възраст да притежавате не по-малко от 50 на сто от зрителната способност, а над 21-годишна възраст - не по-малко от 30 на сто.   Обучението в полицейската академия продължава три години. Ако се дипломирате успешно, вие получавате диплома за бакалавърска степен и гарантирано място за работа в германската полиция. През първата година младият полицай отива по разпределение в определен полицейски участък. През следващите две години служи в оперативни полицейски отряди. Едва след това младите полицаи имат право да сменят профила, в който са специализирали, както и местоработата си.   5500 евро е максималната месечна заплата при полицаите в Германия   Какви са заплатите?   Още по време на обучението си кандидат-полицаите получават заплата. През първата година - между 1050 евро и 1100 евро, в зависимост от специализацията. През втората - между 1100 и 1150. А през третата - между 1150 и 1200. След дипломирането началната заплата на полицаите варира между 1600 евро и 1800 евро. Към заплатата си полицаите получават надбавки - например за нощна или неделна смяна, за командировки и т.н. Освен това заплатата се покачва с възрастта.   Средната месечна заплата на полицаите в Германия е 3531 евро. Млад полицай с тригодишен опит получава средно по 2500 евро на месец. А полицай с деветгодишен стаж - 4115 евро. Най-високата заплата, която бихте могли да получавате като полицай, е 5500 евро. Единствено висшите управленски кадри, като президента на федералната полиция, получават повече.  ", "date": "2018.07.27", "title": "Как можете да станете полицай в Германия"}
{"url": "http://www.classa.bg/%D1%81%D0%B2%D1%8F%D1%82/item/384533-%D1%82%D0%B0%D0%B7%D0%B8-%D0%B8%D1%81%D1%82%D0%BE%D1%80%D0%B8%D1%8F-%D0%B5-%D0%BC%D0%B0%D0%BD%D0%BD%D0%B0-%D0%BD%D0%B5%D0%B1%D0%B5%D1%81%D0%BD%D0%B0-%D0%B7%D0%B0-%D0%B5%D1%80%D0%B4%D0%BE%D0%B3%D0%B0%D0%BD", "text": "В социалните мрежи ври и кипи: милиони застават на страната на Месут Йозил, който обвини германското общество в расизъм. Зад тази кампания стои главно партията на турския президент Ердоган,  твърди вестник \"Билд\".             След дълго мълчание председателят на Германския футболен съюз (ГФС) Райнхард Гриндел излезе пред обществеността и категорично опроверга обвиненията в расизъм, отправени от футболиста Месут Йозил. За ценностите, които защитава ГФС, Гриндел каза: „Многообразие, солидарност, антидискриминация и интеграция - това са убеждения и ценности, които са много важни и за мен самия. От личен опит знам колко много може да направи футболът за интеграцията\".   Независимо от това милиони потребители в интернет смятат, че обвиненията в расизъм, отправени от Йозил към ГФС и към германското общество, са основателни. В дъното стои турската Партия на справедливостта и развитието (ПСР) на президента Ердоган, твърди германският вестник „Билд\" и цитира един от коментарите в социалните мрежи: \"От Адолф Хитлер насам в Германия нещата не са се променили особено. Просто расизмът беше модернизиран и осъвременен\".   Турска пропаганда?   Само вчера и само в Туитър близо 1,3 милиона потребители са прочели, споделили и подкрепили отчасти антигермански послания, следвайки хаштага #WeAreWithÖzil (Ние сме с Йозил), пише \"Билд\". В статията четем още: „От вторник насам тече една кампания, зад която стои главно турската управляваща партия ПСР. Тази кампания не само използва, но и умишлено нажежава обвиненията в дискриминация и расизъм, отправени от Йозил\".     В Деврек, родното място на семейство Йозил, вече си имат улица Месут Йозил   Според „Билд\", кампанията е част от битката на Ердоган за сърцата на около 3-те милиона граждани от турски произход, живеещи в Германия. Ердоган ги смята за „свои\" турци и не е съгласен Германия да е тяхна родина, пише вестникът и продължава:   „Федералната служба за защита на контитуцията (германското контраразузнаване - бел. ред.) също предупреждава за опасността от турската пропаганда на омразата. Според последния доклад на Службата, редом с класическите образи на врага, напоследък Германия също все по-често попада във фокуса на словесното подстрекателство\".   По-нататък \"Билд\" цитира Вурал Юнлю, председател на Турската общност в Бавария: „За Ердоган този дебат е манна небесна. Той и неговата партия си подават двойни пасове с Йозил и най-хладнокръвно злоупотребяват с обвиненията в расизъм. Така турският президент продължава да вбива клин в и без това доста крехките германо-турски отношения, а пътьом насърчава и популистките течения - както сред турците, така и сред германците\".   Вестникът цитира и известния германски политик Александър Граф Ламбсдорф, депутат от партията на либералите: „Историята около Йозил е същинска лятна приказка за Ердоган. С нейна помощ той може да отклони вниманието от катастрофалното икономическо положение и от новите обвинения в корупция. С кръвожадните си речи той увлича част от германо-турското население и продължава да руши отношенията между Германия и Турция\".   Йозил с турския президент Ердоган   Всичко тръгна от тази снимка   Коментаторът на ДВ Йоша Вебер вижда една съвсем конкретна причина за сегашната нападателност на управляващите в Турция. И тази причина също е футболна. През септември УЕФА ще избира домакин на Европейското първенство по футбол през 2024 година. Кандидатките са две: Германия и... Турция. В тази връзка Вебер пише: „С оттеглянето на Йозил от германския национален отбор Ердоган вече прегърна една голяма политическа победа. „Неговото поведение е национално и отечествено\", радва се Ердоган. И сигурно си мисли: Тежките обвинения в расизъм, отправени срещу Гриндел, ГФС и германското общество, може да помогнат на турската кандидатура за домакинство на Европейското първенство\".   Престрелките около Йозил не стихват   „Билд\" припомня онази част от декларацията на Йозил за оттегляне от германския национален отбор, в която футболистът се възмущава от един общински политик на име Бернд Холцхауер, който преди време му приписа секс с козички. Вестникът уточнява: „Социалдемократът Холцхауер, градски съветник в Бебра, наистина отправи във Фейсбук груби ругатни срещу Йозил и колегата му от националния отбор Гюндоган, след като двамата се снимаха с Ердоган\", уточнява „Билд\" и цитира написаното от Холцхауер, което - преразказано на що-годе приличен език - се свежда до репликата, че германският национален отбор за Световното първенство в Русия се състоял от 25-има германци и двамина, които практикували секс с козички. В крайна сметка Холцхауер си подаде оставката и поднесе извинения, но с това престрелките около Йозил не стихнаха.   По повод пресилените обобщения, че случаят \"Йозил\" опровергавал легендите за добрата интеграция на хората с чужди корени (а футболистите са любимият пример за тази добра интеграция), германският външен министър Хайко Маас каза: „Не ми се вярва, че един мултимилионер, който живее и работи в Англия, може да бъде какъвто и да било пример за интеграционната способност на Германия\". В отговор на което съпартиецът на Маас и бивш канцлер Герхард Шрьодер гневно заяви, че „глупавите коментари\" на Маас по адрес на Йозил били „просто нетърпими\". За Шрьодер се смята, пише \"Билд\", че с Ердоган го свързва здраво мъжко приятелство.", "date": "2018.07.27", "title": "\"Тази история е манна небесна за Ердоган\""}
