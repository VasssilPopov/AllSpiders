{"url": "http://www.classa.bg/%D1%81%D0%B2%D1%8F%D1%82/item/398132-%D0%B8%D0%B7%D0%B2%D0%B8%D0%BD%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%B1%D0%BE%D0%B3%D0%B0%D1%82%D0%B8%D1%82%D0%B5-%D0%BE%D1%82-%D1%81%D0%B0%D0%BD-%D1%84%D1%80%D0%B0%D0%BD%D1%86%D0%B8%D1%81%D0%BA%D0%BE-%D0%B4%D0%B0-%D1%81%D0%B5-%D0%BF%D1%80%D0%BE%D1%82%D0%B8%D0%B2%D0%BE%D0%BF%D0%BE%D1%81%D1%82%D0%B0%D0%B2%D1%8F%D1%82-%D0%BD%D0%B0-%D0%B8%D0%B7%D0%B3%D1%80%D0%B0%D0%B6%D0%B4%D0%B0%D0%BD%D0%B5%D1%82%D0%BE-%D0%BD%D0%B0-%D0%BF%D1%80%D0%B8%D1%8E%D1%82-%D0%B7%D0%B0-%D0%B1%D0%B5%D0%B7%D0%B4%D0%BE%D0%BC%D0%BD%D0%B8", "text": "Нарастващият проблем с липсата на достъпни жилища в Сан Франциско (Калифорния, САЩ), е допринесъл за нарастващия брой бездомни хора, така че в момента се говори за хуманитарна криза. Властите регистрират повече от 8 000 бездомни в този метрополис на западния бряг на САЩ, който държи най-скъпите наеми в страната. Властите в Сан Франциско през април одобриха планове да построят център за бездомни в един от най-търсените квартали в този град. Това е убежище, което се очаква да се издигне в туристическата и богата зона на Ембаркадеро, за да дава подслон на около 200 домакинства всяка нощ. Най-богатите жители се борят упорито и дотук безплодно, за да предотвратят това, а сега използват нова тактика. След като бяха повдигнати опасения за евентуално увеличаване на несигурността или намаляване на пазарната стойност на имотите, наскоро противниците подадоха иск, в който добавят, че околната среда ще бъде засегната. \"Този проект ще има значителен ефект върху околната среда, поради необичайни обстоятелства, включващи привличането на бездомни хора, употребата на наркотици и алкохол, престъпления, ежедневни спешни повиквания, публично уриниране и дефекация и други неудобства\", се казва в съдебния иск, цитиран от Los Angeles Times. Ищците твърдят, че процесът на одобрение на центъра не е бил подложен на задължително разглеждане на екологичните му последици, за разлика от всеки друг строителен план, и очакват това напълно да спре проекта. Междувременно активистите за правата на човека продължават да отхвърлят притесненията на жителите на Ембаркадеро. \"Чудя се дали това е законна загриженост или последен опит да се блокира приютът с всички средства\", казва Кели Кътлър, организатор на Коалицията за бездомните, цитирана от \"Гардиън\". \"Емисиите на метан са вредни за околната среда и това мирише на измислици\", добави тя.", "date": "2019.07.22", "title": "Извинението на богатите от Сан Франциско да се противопоставят на изграждането на приют за бездомни"}
{"url": "http://www.classa.bg/%D1%81%D0%B2%D1%8F%D1%82/item/398133-%D0%BD%D0%BE%D0%B2%D0%BE%D1%82%D0%BE-%D0%B5%D0%BB%D0%B5%D0%BA%D1%82%D1%80%D0%BE%D0%BD%D0%BD%D0%BE-%D0%BE%D1%80%D1%8A%D0%B6%D0%B8%D0%B5,-%D1%81-%D0%BA%D0%BE%D0%B5%D1%82%D0%BE-%D1%81%D0%B0%D1%89-%D1%81%D0%B2%D0%B0%D0%BB%D0%B8%D1%85%D0%B0-%D0%B8%D1%80%D0%B0%D0%BD%D1%81%D0%BA%D0%B8%D1%8F-%D0%B4%D1%80%D0%BE%D0%BD", "text": "Иранският безпилотен самолет, който САЩ твърдят, че са разрушили над Ормузския проток, е бил свален с ново оръжие за електронна война, добавено тази година на корабите, разположени в Близкия изток, твърдят официални лица, цитирани от Military.com. Това е система, качена на оф-роуд превозни средства, поставени на кораби на американския флот, включително на USS Boxer, който според Пентагона е свалил дрона, след като той се приближил „на заплашително разстояние \". Кръстено като Лека интегрирана морска система за противовъздушна отбрана (LMADIS), оръжието се състои от четири кръгли единици, които съставляват радара RPS-42, които заедно с комплекс от камери и сензори CM202A са отговорни за откриване на малки и средни по размер летящи обекти, които класифицира в реално време като безвредни или враждебни. Както е описано в сайта, иранският безпилотен самолет е идентифициран от LMADIS - видяна преди няколко дни на палубата на USS Boxer - и след това атакуван от оборудването за излъчване на интерференции Modi, което прекъсва комуникациите между самолета и Техеран и впоследствие причинява неговото падане. Предполагаемото разрушаване на дрона обаче остава непотвърдено от Иран. \"Нямаме информация за загубата на безпилотно устройство днес\", заяви външният министър на Ислямска република Мохамед Джавад Зариф. Ситуацията около това предполагаемо разрушаване идва седмици след като Иран свали американски дрон за наблюдение RQ-4 Global Hawk в същия район. Според Техеран този безпилотен разузнавателен самолет е летял в иранското въздушно пространство, докато Вашингтон твърди, че в никакъв момент не е напускал международното въздушно пространство.", "date": "2019.07.22", "title": "Новото електронно оръжие, с което САЩ свалиха иранския дрон"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/398134-%D0%BA%D1%80%D0%B8%D1%81%D1%82%D0%B8%D1%8F%D0%BD-%D0%B1%D0%BE%D0%B9%D0%BA%D0%BE%D0%B2-%D0%B7%D0%B0-%D0%B0%D1%80%D0%B5%D1%81%D1%82%D0%B0-%D0%B8%D0%BC%D0%B0%D1%88%D0%B5-%D0%BD%D0%B5%D1%83%D0%B4%D0%BE%D0%B1%D0%BD%D0%B8-%D0%B2%D1%8A%D0%BF%D1%80%D0%BE%D1%81%D0%B8-%D0%B8-%D0%BB%D0%B5%D0%BA%D0%B8-%D0%B7%D0%B0%D0%BF%D0%BB%D0%B0%D1%85%D0%B8", "text": "Обвиненият за пробива в системата на Националната агенция за приходите (НАП) - Кристиян Бойков, коментира, че в ареста е имало \"неудобни въпроси и леки заплахи\". Пред bTV 20-годишният компютърен специалист обясни, че не може да говори конкретно какви са били заплахите, но всичко било описано и \"когато му дойде времето, съдията ще ги прочете\". По думите му в ареста са настоявали да си признае всичко. Самият той отново отрече да е човекът, който стои зад хакерската атака, довела до изтичането на лични данни на български граждани.     Според Бойков атаката не е срещу него, а срещу фирмата, в която работи. Акцията в офиса около задържането му е продължила около седем часа. Иззет е един служебен компютър и два лични. Когато ГДБОП му сложили белезниците, той се притеснил изключително много, а след това е получил нещо като нервен срив. По думите му се притеснява най-вече от това, че \"цяла България се е обърнала\" срещу него. Бойков коментира, че не би се нарекъл вълшебник, каквото определение даде премиерът Бойко Борисов покрай задържането на компютърния специалист. Работодателят на Бойков - Георги Янков, коментира, че стои зад него, а фирмата от една седмица била като под обсада.", "date": "2019.07.22", "title": "Кристиян Бойков за ареста: Имаше неудобни въпроси и леки заплахи"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/398135-%D0%BA%D0%B0%D0%BA-%D0%BA%D0%B0%D1%80%D0%B0%D0%BA%D0%B0%D1%87%D0%B0%D0%BD%D0%BE%D0%B2-%D1%81%D0%BC%D0%B5%D0%BD%D0%B8-%D0%BF%D0%BE%D0%B7%D0%B8%D1%86%D0%B8%D1%8F%D1%82%D0%B0-%D1%81%D0%B8-%D0%B7%D0%B0-us-%D0%B1%D0%B0%D0%B7%D0%B8%D1%82%D0%B5-%D0%B2-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D0%B0-180%C2%B0", "text": "Той беше попитан от екип на АЛФА ТВ защо не поиска компенсация за самолетите от американците, които ползват от 2006 г. безплатно бази у нас. А сега се налага да плащаме за F-16 над 3 млрд. лв. През 2015 г. самият Каракачанов иска безплатни ескадрили като компенсация за използването на американските бази. В предаването „Референдум” на 28 април 2015 г. Каракачанов казва: „Договорът за американските бази изтича догодина. България може да поиска като компенсация на ползването на тези бази необходимите ескадрили или тези ескадрили да бъдат дадени за ползване от Българската армия в срока на договора, който тече”. 4 години по-късно, вече в ролята на министър на отбраната, Каракачанов се отрича от думите си и казва категорично, че американски бази у нас няма и трябва да си платим за американските машини, които впрочем още не съществуват. Кое наложи да промените тотално позицията си за американските бази, г-н Каракачанов?", "date": "2019.07.22", "title": "Как Каракачанов смени позицията си за US базите в България на 180°"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398136-%D0%B7%D0%B0%D1%89%D0%BE-%D0%B1%D0%B0%D0%BD%D0%BA%D0%B8%D1%82%D0%B5-%D1%83%D1%81%D0%BF%D1%8F%D0%B2%D0%B0%D1%82-%D0%B4%D0%B0-%D0%BE%D0%BF%D0%B0%D0%B7%D0%B2%D0%B0%D1%82-%D1%81%D0%B8%D0%B3%D1%83%D1%80%D0%BD%D0%BE%D1%81%D1%82%D1%82%D0%B0-%D0%BD%D0%B0-%D0%B4%D0%B0%D0%BD%D0%BD%D0%B8%D1%82%D0%B5-%D1%81%D0%B8,-%D0%B0-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0-%D0%BD%D0%B5", "text": "Щеше да е невъзможно да се случи теч на информация в НАП, ако беше спазен GDPR   .   Водещ:  Акцент от седмицата бе хакнатата система на НАП. Свикан бе извънреден съвет на службите в Министерски съвет. Тогава стана ясно, че атаката е засегнала 3 % от общата база данни на НАП. В хода на разследващите действия бе установено, че файлът, който е изпратен до медиите и съществува в интернет пространството, съдържа данни за над 5 милиона български и чужди граждани, търговски дружества, а в това число и три имена, ЕГН, имена на ЕИК на търговци, данъчна и осигурителна информация по дадена годишна декларация, получени в НАП от други институции в България, по международен обмен на информация. Това бе определено като най-голямото изтичане на лични данни у нас. Каква е сигурността на данните ни в държавните институции и работят ли в синхрон държавата и частният сектор? Това питаме Светлин Наков – софтуерен инженер, предприемач, преподавател и какво ли още не. Светлин Наков: Краткият ми коментар какво е положението с държавните системи и сигурността – слабичка е навсякъде. Tова e oт години и се знае. Най-интересното е, че не е новост. Просто беше въпрос на време според мен да стане една или друга изцепка и доказателство за това е тази с Търговския регистър миналата година. Сега и този теч, който е направен, доколкото се разбра, с доста проста атака, такава, която съществува от години, атака, на която се учи на курсове за деца, на курс за начинаещи етични хакери. Така че наистина лошо говори за състоянието на системата на всички държавни институции, общини. Сигурно е въпрос на време да бъде проникнато и в други системи. Друг е въпросът дали това ще произведе теч на информация, защото до мен е достигнала информация, че не само тази система е слабичка, знам и за други. Смятам, че политиците и хората, които се изказаха по този случай, като че ли нямат отговорна позиция. Общо взето се реагира реактивно, нещо се счупило, чакай сега да намерим виновника, да направим одит и приключваме. Според мене не е това начинът. Мерките трябва да са много по-дълбоки, систематични, сигурността не е само просто да направим един одит. Това е един елемент. Сигурността включва превенция на хората, които работят с тези данни, правилен инженеринг на системите. Да кажем, че са хакнали един регистъра, защо в него има данни за друг регистър? Това не е правилно. Ако са хакнали системата за подаване на данъчни декларации, защо има информация за хазарт вътре? Няма връзка това нещо. Тоест някой в една и съща база данни съхранява разнородна информация, което не е правилно. Водещ:  Добре, не е ли идеята това на този суперкомпютър и събирането на данни? Светлин Наков:  Не, суперкомпютърът е за научни изследвания. Той няма връзка. Ползва се за тотално различни задачи. Ако говорим за този суперкомпютър, който в БАН щяха да го правят, той е за научни изследвания. Там ще се симулират някакви физични процеси, както в Европа адронният колайдер прави някакви такива изследвания. Така че не трябва да смесваме тези теми. Оказва се, че нито министри, нито държавните институции са много в течение. Не мога да кажа, че напълно не са. Във всяка една институция има по някой, който е в час, но масовото ниво не е много високо по всякакви причини: и организационни, и това, че не е елитно да работиш в такава държавна агенция или структура, че са ниски заплатите. Разбира се, това може би е първият случай. И всичко това води до небрежност към данните, особено за тези с национално значение. Сега стана дума за НАП. Има и други. Какво ще стане, ако хакнат например Кадастъра, ако хакнат Имотния регистър или КАТ? Водещ: Излезе информация, че са правени опити за други държавни институции – на МОН преди известно време, на Външните работи. Светлин Наков:  Системите са много. Опити винаги ще се правят и те понякога се правят несъзнателно. Имам предвид, че има автоматизирани инструменти, които пробват на случаен принцип. Това обикновено е от чужбина. Така че такива неща постоянно ще се случват, докато не се затегнат тези системи. Знам, че струва пари, но не е само тях. Това са цялостни политики към това как се изграждат системи, например някакви задължения за информационен одит, за информационна сигурност и така нататък, защото държавата наложи на бизнеса да спазва GDPR (бел.ред: регламент за защита на личните данни), но тя самата категорично по никакъв начин не го спазва. По никакъв начин. Ако беше спазен GDPR, този теч е невъзможно да се случи. Просто е невъзможно. Защото GDPR задължава тази лична информация да е криптирана. Тоест ако някой беше извадил просто ей така данните от базата, нямаше да успее да ги разкодира. Не казвам, че е невъзможно по някакви други начини, но казвам, че държавата винаги има двойни стандарти. Когато имаме едно частно училище, то трябва да има асансьор за инвалиди, когато имаме едно държавно, то не трябва да има асансьор за инвалиди. Когато имаме една частна банка, тя трябва да има най-висока ниво на сигурност, одит и какво ли не, за да опазва данните и спестяванията на хората, а когато имаме държавна институция, тя не го спазва. Разбирате ли за какво говоря? Това е доста репресивно, нечестно и неправилно. Не казвам, че е лошо частните фирми да имат добро ниво на пазене на данните. Разбира се, че трябва, но трябва и държавата да спазва собствените си правила. На мен ми е интересно дали държавата ще глоби себе си заради GDPR, защото по закон е длъжна. Водещ: Работят ли в синхрон държавата и частният сектор? Всъщност нали частният сектор обучава кадри на ГДБОП например и лица от държавните институции. Светлин Наков:  Това е добра практика, нормално е. Дори и за това разследване вярвам, че са ползвали външни консултанти, защото ако ГДБОП не могат да си позволят да имат скъпоплатени хора на заплата, имайте предвид, че добрите специалисти по информационната сигурност не са много и са скъпоплатени като цяло, защото те могат да работят за целия свят. Нормално е да ползват външни консултанти и фирми. Всъщност всички тези държавни системи, за които говорим, ако щете Кадастър, Здравната каса, Имотния регистър, Търговския регистър и така нататък – в голямата си част са изградени от частни фирми. Обикновено затова се прави търг и той се печели от някоя фирма, която е с по-големи връзки и позиции, тя го дава на по-малката фирма, като задържа половината пари, които вероятно отиват в рушвети. Това са слухове, разбира се, много трудно може човек да го хване това нещо, но ако беше, щеше да има и хора в затвора, а е факт, че няма. Но общо взето така се случват нещата. Трябва да се прави една поръчка. Да речем държавна и да кажем да се изгради Регистър на дипломите за научните степени. Заделят се 2 милиона лева за задача, която с 200 000 лева ще се направи изключително добре и качествено. От тези 2 милиона лева се пуска търг, спечелват ги нашите хора. Търгът се прави по подходящ начин, за да не могат всички да участват на пазарен принцип. След това голямата фирма, която е спечелила, която и да е или консорциум, го дават на по-малки, защото понякога те самите нямат капацитета да го изпълнят. Малките го изпълняват и си тръгват. Голямата фирма трябва да го поддържа, но невинаги има възможността. Понякога поддръжката се прехвърля вътре в това и така. Дадох един порочен пример. За щастие не всички са такива. Надявам се, че тук-таме има и честни търгове, тук-таме се работи наистина добре, но това сме го виждали. И самите факт, че асоциации и фирмите помежду си често оспорват търговете и се съдят, означава, че има проблем. Тоест с две думи не работи твърде добре връзката бизнес-държава, но не знам как може да се подобри. Просто такова ни е нивото. Водещ:  Финансирането достатъчна причина ли е? Светлин Наков:  Да, има връзка. Ясно е, че без пари няма какво да направим. Нормално е. Представете си, че ние сме да кажем БАН. Някой някога ни е направил една система да си качваме дипломите. И ние какво правим? Качваме си дипломите за научните степени. Как може БАН да отдели средства за одит, за информационна сигурност, да си обучи служителите и така нататък? Очевидно знаем точно какво е финансовото положение. Хич не е добро. В този смисъл е трудно, финансовият проблем е наистина една от причините и с това съм абсолютно съгласен. Но не е единствената, защото за да опазиш една информационна система, не са само финансите. Представете си един недобре обучен служител, който си разпечатва паролата и си я лепва на стената в стаята, за да му е по-лесно. Само давам глупав пример какво може да се случи. Тоест необходимо е тези служители, които работят с чувствителна информация, да бъдат добре обучени за предпазване от атаки тип социално инженерство. Неща от сорта на идва един с гащеризон на телекомуникационна компания и казва: Трябва да ви видим телефонните линии“. И те го пускат в сървърното помещение. Измислям си, може да е някоя компания, която доставя интернет. Информация трябва да има на всички нива – от подготовка на служителите до инструменти за защита, инструменти за мониторинг, тоест разни системи, които казват има ли опит за атака, изпращат имейли, следят за необичайни операции. Това е една сериозна работа. Водещ:  Г-н Наков, ние предаваме, че това е атака, но всъщност се чуха различни определения за случилото се. Един от събеседниците в нашето предаване го определи като кражба на данни. Преди дни бе определено, че няма проникване в архивите на НАП, има пробив. Какво в крайна сметка се случи? Накъде водят следите? Светлин Наков:  Със сигурност се е случило изтичане на информация. Те може да се случи с външен човек или чрез външна атака. По-вероятното от това, което аз съм чувал от колеги, а и от официалната информация, наистина става дума за външна атака. Ако е това, което казват, звучи правдоподобно, тъй наречената пропаст в сигурността. Накратко това се прави от некадърни програмисти. Така най-кратко мога да обясня причината, ако това е атаката. Ние не можем да се предпазим. Не може всичките ни програмисти да са кадърни. Няма как да се случи това нещо. Но този проблем е можело да се хване чрез някакъв одит на информационната сигурност. Кой го е направил също е много спорен въпрос. Появиха се различни тези. Дали въпросният Кристиян, който беше арестуван, е замесен и до каква степен, ако е, е спорно. Дали той е източил данните и примерна хипотеза – ги е дал на някой друг, а този някой друг ги е разпространил? Дали пък не е той? Просто не знаем. Дали Кристиян е влизал там, но не е бил само той, също не знаем. Има вариант той да няма нищо общо и да е набеден, защото е малко странно как човек, който си е покрил следите, защото има белези за това във въпросния изтекъл файл, не си ги е прикрил напълно. Обяснявам. Датата на всички файлове във въпросния zip архив с таблиците от НАП е сменена на 10 ноември 1989 година. Тоест някой е правил изрични насочени усилия. И този същият човек е забравил да изтрие едно файлче, в което пише username, и че е използвал Windows. Това за мен е дълбоко съмнително. Като не го изключвам нито едното, нито другото. Смятам, че тази ситуация кой точно го е хакнал и как, ще си остане в сферата на загадките, както остана в сферата на загадките и случая с Търговския регистър от миналата година. Общо взето така и не се стигне до цялата истина по категоричен начин.  Предполагам, че ще е така. Причината е, че нали имаме изпратен анонимен имейл, не е заловен изпращачът на имейла, няма доказателства, нито улики за него. Защото аз допускам да са различни хора, които са източили данните или са ги откраднали, ако е вътрешен човек, и хората, които са ги разпространили. Сега вече мотивите могат да са най-разнообразни – от някой хлапак, 15-гоздишен, който казва: „Чакай сега, да им покажа колко съм готин“, но той щеше да се похвали какво е направил, а това не се е случвало. Второто нещо – протест: „Абе аз от години им казвам, че има проблем със сигурността, никой не реагира, чакай сега да източа на цялата държава данните, да видим дали и този път никой няма да реагира“. Ако това е била целта, може би донякъде е постигната. Вече всеки знае, че имаме проблем в националната сигурност на държавно ниво, всеки знае, че данните му в държавата не са сигурни, ако това е била целта на атакуващия. Да, въпреки че той може да публикува само част от данните, а не на всички граждани, защото практически 5 млн. души – това е икономически активното население. Там ги няма вероятно децата, бабите и малцинствата и онези, които не са подавали данъчна декларация, но практически на всички останали. Стана дума, че било 3% от всички данни на НАП – да, най-вероятно е вярно, че са толкова, но големия процент, може би 60, 70, 80% от данните на българите. Водещ: Голям процент, всъщност голяма бройка – 5 млн. български, чуждестранни граждани, търговски фирми. Притеснително е само по себе си това, което се случи, но още по-притеснително може би е това, че базата данни на НАП, която изтече в интернет, се споделя свободно в хакерски сайтове, за това докладва и например онлайн изданието „Zero Daily News“, позовавайки се на свои източници от разузнавателни общности. Как може да бъде спряно това, ако се окаже факт? Светлин Наков:  Не може. Това е все едно някой да публикува гола снимка в интернет на някой интересен човек и да помолим всички, които я имат, да я изтрият. Невъзможно е. Да, те могат официално да твърдят, че са я изтрили, и можем дори закон да вкараме, че нямаш и право да го притежаваш, но пълното махане на тази информация, според мен, десетки хиляди хора я имат вече, не мисля, че е възможно. Плюс това, в момента до колкото аз знам, притежанието на този файл не е незаконно, доколкото разбирам, незаконно е разпространението. Водещ: Притежанието не, но разпространението е? Светлин Наков:  Малко като с наркотиците. Можеш да си пушиш трева, ама нямаш право да продаваш, нещо такова. На ръба е. Не съм юрист, но не мисля, че технически няма решение да се спре, говоря технически. Законово, ами знаем как работят законите. Ако има по-строги закони, това нещо ще се намали, но все някой ще ги спира. Ако има по-строги закони да не караме с превишена скорост, по-рядко ще нарушаваме, но няма да се спре това напълно, нали ме разбирате.  Така че не мисля, че можем да ги изтрием някъде, но честно казано, значимостта на щетите малко се преекспонира, защото това, че на някой му има ЕГН-то, че то не е тайна. ЕГН-то се състои от 6 цифри, от които първите 6 са ден, месец, година на раждане. Следващите три цифри са поредният номер на родения в даден регион. Тоест, да кажем, във Велико Търново са от 140 до 220, четните са момчета, нечетните са момичета. Ако е 141, това е първото момиче, което е родено в този регион. Така, и последната цифра е контролна, която се смята от предходните. Тоест можете да си представите, че ние ако знаем датата на раждане на един човек, и му знаем името, можем да му намерим ЕГН-то. Водещ: А и знаем къде е роден. Светлин Наков: Да, знаем къде е роден, но това обикновено е публична информация, която я има дори във Фейсбук. Повечето хора си я споделят, или от познати се знае. Дето се вика, нали човекът празнува рожден ден, хората го поздравяват. Тоест без да сме близки с дадения човек и му знаем името, можем да му намерим предполагаеми ЕГН-та. Тези предполагаеми ЕГН-та, отиваме на касата за парични преводи и услуги и казваме: „Оф, искам да платя на леля, на стринка ми данъка“, например. Казваме ЕГН-то и те ми казват: „О, май сте сбъркали това ЕГН.“ „А, добре, извинявам се, май съм го сбъркал, ще проверя“. Отиваме на друга каса и отново пробваме. Сега, не искам да набеждавам някого. Всички такива платежни системи, с които си плащаш данъка, обикновено искат само ЕГН. И това означава, и това е извън държавата. Тя е дала достъп по един или друг начин на трети фирми, които могат да изнесат тази информация. И така, намираме ЕГН-то на човека, оттам нататък и от другата информация можем да намерим. Ако човекът има фирма, какво правим – отиваме в търговския регистър, виждаме му фирмата, изтегляме му учредителния акт, там му има ЕГН-то, има личната карта, нещо повече – там му има собственоръчния подпис. Водещ:  Мисля, че вече тази информация не за всички е достъпна. Да не даваме идеи. Светлин Наков: Вярно е, частично е достъпна. За по-старите регистрирани фирми, когато законът не беше влязъл в сила, ги има, за по-новите – сега, доколкото разбирам, човек може изрично да отиде и да каже: „Изтрийте тази информация“, но това си е разправия юридическа. Сега, откъде другаде могат да изтекат – най-различни места. Общо взето големият проблем сега е, че са изтекли накуп огромно количество. Тоест един по един някой може да си събере тези данни, малко или много част от тях поне. Къде живее човек – питайте Гугъл, той много добре ги знае тези работи. Водещ: Данните могат да се съберат по различни линии. Факт е, че изтичат от държавна институция. Могат ли да се привлекат можещите, гениите в IT сектора, да работят за държавата, а не срещу нея, не за частния сектор? И по какъв начин? Светлин Наков:  Според мен може. Един от инструментите да се случи това е с така наречените програми за докладване на бъгове, на грешки, на пропуски в сигурността. Такива има в редица европейски страни, например в UK – там, ако откриеш проблем в държавна система, можеш да го докладваш, и не само че няма да те съдят, а най-вероятно ще те наградят, дори и парично. Във Фейсбук има такава програма. Всички големи технологични компании имат такава програма. Тоест да насърчиш т.нар. хакерчета, като намерят проблем, да го докладват по най-бързия начин, за да си вземат наградата, да не ги изпревари някой друг, който ще го докладва преди тях. Сега, въпросът е след като се докладва, да се реагира. Защото моята информация е, че ако към днешна дата примерно пишеш имейл на МОН: „Знаете ли, че имате проблем в тази система и всеки може да си влезе както си поиска?“, най-вероятната реакция ще е нулева или ще ти кажат: „Благодарим“ и няма да се оправят. Защо? Ами защото нямат бюджет за тази работа, защото нямат хора. Водещ: Това мотив ли е за злоупотреби? Светлин Наков: Не е мотив да се злоупотреби, и повечето хора, които намират такива проблеми, не злоупотребяват. Най-вероятно този проблем, от който е станал течът на данни, е бил години наред добре известен сред средите, само предполагам. Те си имат някакви форумчета, имат си някакви дискусионни групи, но това са предимно хлапаци. Аз не вярвам, че информационната сигурност на държавата трябва да се е сложила в ръцете на хлапаци, защото предимно хората, които се занимават с такива неща, са петнайсет-двайсетгодишни младежи, по простата причина, че имат време. Другите работят и нямат време да се занимават с глупости. Водещ:  Не, говорихме за тези, които могат, които са определяни като гении, уникални в своята сфера, как могат да бъдат привлечени и задържани да работят за държавата, за държавните структури? Светлин Наков: Ами по начина, по който го правят частните фирми. Дори ако се върнем към въпросния Кристиян, той е проявявал такива способности от малък. Знаем, беше прониквал в сайта на МОН и беше докладвал, поне това е официална информация. Доколкото съм чел из форумите, той е откривал и други такива проблеми в сигурността. И една българска фирма за информационна сигурност го кани и му предлага работа. Ето, по същия начин, една държавна агенция може да го покани на работа, но аз лично смятам, че това е малко маркетинг. Това, че някой тръби, че някой показва нещата, не означава че е чак толкова добър. Тези хакерчета се специализират в определен вид конкретни атаки. Да кажем атаки на уеб приложения или атаки на мрежово ниво, и те са гола вода на тема всичко останало. Защо се получава така? Защото, за да опазиш една система, изисква драстично повече умения и ресурси, отколкото да я атакуваш. Давам прост пример – ако трябва да си опазите някой да не ви счупи прозорците на къщата на село, това изисква денонощна охрана, хора – струва ужасно скъпо, а един хлапак може да отиде, да хвърли един камък и да я счупи, без да го хванете. Ако е още по-готин, може да го направи с далекобойна прашка и от 300 метра да направи същото. Нали разбирате колко е сериозен проблемът в тази асиметрична война? Както и при тероризма – да се опазим от тероризма струва много по-скъпо и изисква много повече усилия от това някой да направи атака. Същото е при хакерските неща. Така че аз не съм голям привърженик тези, да ги наречем генийчета, които са намерили пропуск в сигурността, да ги привлечем. Сега, и ще ви дам друг пример. Защо не намериха проблеми в банките и не източиха на половин милион души банковите сметки? Ще ви отговоря – защото банките имат много по-сериозно отношение към информационната сигурност и разни такива 15-годишни хакерчета нямат никакъв шанс. Водещ: И имат по-сигурни системи? Светлин Наков: Да, по-сигурни. Категорично. Финансовият сектор, където има регулация, закони, а също отговорност на самите собственици на тези фирми, системите са по-добри, факт. Водещ:  Добре. Много ви благодарим за участието в „Метроном“. Светлин Наков:  Благодарности, и дано държавата си вземе поука от цялата история и нещо конкретно се промени и подобри. Водещ:  Ние ще следим за това, благодарим ви. Дано.    ", "date": "2019.07.22", "title": "Защо банките успяват да опазват сигурността на данните си, а държавата не?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/398137-cnn-%D0%B8%D0%B7%D1%83%D0%BC%D0%B5%D0%BD%D0%B8-%D0%BA%D0%B0%D0%BA-%D0%B5-%D0%B2%D1%8A%D0%B7%D0%BC%D0%BE%D0%B6%D0%BD%D0%BE-%D1%86%D1%8F%D0%BB%D0%B0-%D0%BD%D0%B0%D1%86%D0%B8%D1%8F-%D0%B4%D0%B0-%D0%B1%D1%8A%D0%B4%D0%B5-%D1%85%D0%B0%D0%BA%D0%BD%D0%B0%D1%82%D0%B0", "text": "Личните данни на над пет милиона българи бяха откраднати от хакери от приходната агенция в страната,     в материал за хакерската атака срещу НАП, озаглавен „Цяла нация току-що беше хакната“ За страна с едва седем милиона души население мащабът на хакерската атака означава, че почти всички работещи пълнолетни граждани са били засегнати, отбелязва медията и допълва, че атаката е необичайна, но не е единствен случай. Държавните бази данни са като гърнета с мед за хакерите. Те съдържат огромно количество информация, която може да бъде „полезна“ години наред, коментират експерти. „Можете да направите (паролата си) по-дълга и по-сложна, но информацията, която притежава държавата, няма да се промени“, казва Гай Бънкър, експерт по информационна сигурност и главен технологичен директор в компанията за киберсигурност Clearswift. „Рождената ви дата няма да се промени, няма да напуснете дома си утре. Голяма част от откраднатата информация е била валидна вчера, валидна е днес и вероятно ще бъде валидна за голям брой хора през следващите 5,10,20 години“, допълва Бънкър. Хакерски рай Пробивите в бази данни бяха запазени само за най-умелите хакери. Но в днешно време все по-често не е необходима сложна и внимателно планирана операция, за да се извърши пробив в IT системи. Инструментите за хакване и зловредният софтуер, които са налични в „тъмната мрежа“ (dark web) позволяват на хакери-аматьори да причинят огромни щети. Строга директива за защита на личните данни, която влезе в сила миналата година в Европейския съюз, поставя ново бреме върху всеки, който събира и съхранява лични данни. Тя също така въведе солени глоби за лошо управление на данните, като потенциално отваря вратата за българското правителство да си самоналожи глоба заради пробива, отбелязва CNN. Все пак атаките срещу правителствени системи нарастват, казва Адам Левин, основател на компанията за киберсигурност CyberScout. „В момента се води война – можем да я спечелим, ако направим киберсигурността приоритетен въпрос“, допълва той. Твърдението, че правителствата трябва спешно да затегнат киберсигурността не е ново. Експерти предупреждават за това от години. Американското министерство по въпросите на ветераните преживя един от най-големите пробиви на бази данни през 2006 г., когато личните данни на над 26 млн. ветерани и военнослужещи бяха компрометирани. „И всичко се ограничи до: О, това е страховито. Трябва да направим нещо, за да го спрем… А ето ни 13 години по-късно, когато данните на цяла страна са компрометирани, междувременно се случваха и други инциденти с големи масиви от данни на граждани, които бяха компрометирани в различни страни“, казва Бънкър. Често проблемът е в остарелите системи. Някои правителства използваха частни компании, за да управляват събираните от тях данни, преди поредицата от хакерски атаки и пробиви да насочи вниманието им към киберсигурността. „Преди години в много случаи нашите данни бяха изпращани на трети страни. Начинът, по който гледахме на управлението на данни преди десет години, изглежда остарял днес, но тези стари данни все още са някъде там, управлявани от трети страни, използващи завещани системи“, казва Левин. Ако „старите данни“ не са променени, те продължават да са ценни за хакерите. Инцидентът в България е тревожен, казва адвокат Десислава Кръстева, специализирана в защитата на личните данни, която консултира някои от най-големите технологични компании в света как да съхраняват сигурно информацията за клиентите си. „Подобни инциденти не трябва да се случват в държавна институция. Изглежда, че не са били нужни огромни усилия за пробива и вероятно той включва личните данни на почти всички български граждани“, каза Кръстева, която е партньор в адвокатската кантора „Димитров, Петров & Co.“ в София. Българската Комисия за защита на личните данни съобщи, че ще започне разследване на хакерската атака. Говорителят на Националната агенция по приходите не коментира дали данните са били надлежно защитени. „Тъй като тече разследване, не можем да предоставим повече подробности за причините за хакерската атака“, заяви  Росен Бъчваров. „Много смущаващо за правителството“ 20-годишен служител в областта на киберсигурността беше арестуван от българската полиция във връзка с хакерската атака. Компютърът и софтуерът, използвани при атаката, довели полицията до заподозрения, съобщи прокуратурата в София. Мъжът беше задържан и полицията иззе оборудването му, включително мобилни телефони, компютри и драйвъри, съобщи прокуратурата. Ако бъде признат за виновен, той може да прекара осем години в затвора. „Все още е твърде рано да се каже какво точно се е случило, но от политическа гледна точка, това, разбира се, е много смущаващо за правителството“, казва Кръстева. Смущението се засилва още повече от факта, че не за първи път българското правителство е обект на такава атака. Търговският регистър на страната се срина преди по-малко от една година след хакерска атака, припомня CNN.  ", "date": "2019.07.22", "title": "CNN изумени: Как е възможно цяла нация да бъде хакната?"}
{"url": "http://www.classa.bg/%D0%BA%D1%83%D0%BB%D1%82%D1%83%D1%80%D0%B0/item/398138-%E2%80%9E%D0%B2-%D0%BF%D0%B0%D0%BC%D0%B5%D1%82-%D0%BD%D0%B0-%D0%BF%D0%B0%D0%BC%D0%B5%D1%82%D1%82%D0%B0%E2%80%9D-%E2%80%93-%D1%81%D0%B5%D0%BD%D0%B7%D0%B0%D1%86%D0%B8%D1%8F-%D0%B2-%D1%80%D1%83%D1%81%D0%B8%D1%8F,-%D1%83-%D0%BD%D0%B0%D1%81-%D0%BD%D0%B5", "text": "Инструментът памет и нейните инструменти в чудовищната книга на Мария Степанова     „Винаги съм знаела, че един ден ще напиша книга за семейството си, и имаше време, когато това ми изглеждаше като дело на живота… Обстоятелството, че всички тези хора, живи и мъртви, не бяха получили възможност да бъдат видени, че животът не им бе дал нито един шанс да останат, да ги запомнят, да излязат на светло, че тяхната обикновеност ги бе направила недостъпни за простия човешки интерес, ми се видя несправедливо”, изповядва Мария Степанова мотива си за „В памет на паметта” (Жанет 45, превод Здравка Петрова).    После уточнява: „Книгата за семейството се получава далеч не за семейството, а за нещо друго. Явно – за подредбата на паметта и за това, какво иска тя от мен”. Книгата е и за семейството, и за уточнението. Степанова представят първо като поетеса, което се връзва повече с езика на това четиво и после с жанра. Тя хвърлила планини от архиварски и проучвателски труд за да уточни семейната сага. И сагата е тук – с писма, спомени, впечатления от посетени места и реконструкция на събития. През страниците прелита и българин любовник на прабабата, като подробност. Внушителното е обикновеността на тези хора. Един от тях да беше известен с нещо и тази внушителност нямаше да я има. Паметта като внушителност. И после „уточнението” – инструментите на паметта и паметта като инструмент. Манделщам като памет, фотографката Франческа Уудман като памет, Шарлота Саломон, художникът Джоузеф Корнел и т.н. Завидна интерпретативна култура и начетеност. Без „професионален” жаргон, без въвеждане на собствени термини, въобще без термини. Чудовищна книга. Заслужава двуседмичен отпуск. Сензация в Русия, у нас не, там хуманитаристиката е с друг читателски статус. Те имат традиция в есеистично-историчното писане. Което се чете и като роман; Степанова се е самоопределила като „романс”. В последна сметка с примирение на паметта: „Живи и мъртви, ние в еднаква степен изглеждахме минали: единственият надпис, който ми изглеждаше смислен, беше „и това ще мине”.", "date": "2019.07.22", "title": "„В памет на паметта” – сензация в Русия, у нас не"}
{"url": "http://www.classa.bg/%D1%82%D0%B5%D1%85%D0%BD%D0%BE/item/398139-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D1%83%D1%80%D0%BE%D1%86%D0%B8-%D0%B7%D0%B0-%D0%BD%D0%B0%D0%BF", "text": "На фона на мащабната хакерска атака срещу българската приходна агенция един случай в САЩ показва колко трудно е възстановяването дори от по-малка като дял на засегнатото население атака. Въпреки че точна аналогия не може да се прави заради различната законова база и простия факт, че в случая със САЩ става дума за частна компания, развитието на казуса все пак показва пред колко сложен процес са изправени мениджърите на Националната агенция по приходите (НАП). Става дума за американската кредитна компания Equifax, която   е близо до сделка за плащането на около 700 млн. долара за извънсъдебно уреждане с американските регулатори и щати по темата с нарушаването на личните данни. При това случаят датира от преди две години.      Equifax ще плати сумата от около 700 млн. долара за извънсъдебно уреждане на спора с Федералната търговска комисия, Бюрото за финансова защита на потребителите и повечето щатски прокурори. Компанията не е коментирала темата пред WSJ. Хакерският пробив през 2017 г. в компанията засегна повече от 143 милиона души по целия свят.  Сумата, която трябва да бъде платена от компанията, може да се промени в зависимост от броя на исковете, подадени в крайна сметка от потребителите, твърди материалът на WSJ, като добавя, че споразумението може да бъде обявено още в понеделник. Споразумението ще изисква от фирмата за финансови услуги да направи нови промени в начина, по който защитава и обработва потребителските данни, твърди WSJ. Ще бъде създаден фонд за обезщетяване на потребителите за щетите, които са претърпели те в резултат на хакерската атака.  Equifax все още се затруднява да се възстанови от раната - почти две години, след като тя бе отворена. Продажбите на нови продукти на базирани в САЩ кредитори изостават, както и продажбите на потребителските му продукти. Компанията прекрати процеса по обратното изкупуване на акции и замрази дивидента си през 2017 г., за да се подготви за потенциално извънсъдебно уреждане на спора. При подаване на документи до фондовата борса през май Equifax заяви, че е заделила 690 млн. долара за покриване на разходи, свързани с разследвания и съдебни дела. Главният изпълнителен директор Марк Бегор заяви пред анализаторите, че в процес на подготовка е споразумение, което ще покрие „много от важните проблеми, пред които е изправена компанията\".  По ирония на съдбата Equifax е специализирана именно в защитата и анализа на лични и финансови данни на клиенти, които искат кредит от банка или кредитна организация в цял свят. Според компанията хакерите са се сдобили с имена, адреси, рождени дати, номера на социални осигуровки и в някои случаи с номера на шофьорски книжки, все данни, които могат да се използват за кражба на самоличност.  Освен това са били откраднати номерата на кредитните карти на 209 хил. американски клиенти, както и поверителни документи за кредитите на 182 хил. души. В по-малка степен са засегнати и клиенти на Equifax в Канада и Великобритания.    Equifax е със седалище в Атланта, щата Джорджия. Фирмата анализира данните на над 820 милиона физически и над 91 милиона юридически лица в цял свят, е посочено на сайта на дружеството. Компанията оперира в 24 страни и в нея работят около 9900 души. Equifax и другите две големи щатски кредитни компании, Experian Plc и TransUnion, съставят дълги финансови досиета за стотици милиони американци, които включват техните кредити и историята на погасяването им. Те също така имат достъп до адреси, номера на социалното осигуряване и друга информация, необходима при кандидатстването за кредит. Тези лични данни са онова, което хакерите са откраднали.      Пробивът подчерта колко малък е контролът на потребителите върху личните им данни и начина им на споделяне. Голяма част от приходите на Equifax идват от кредитните отчети и други продукти, които продава тя на кредиторите, които използват информацията за оценка на потенциалните кредитополучатели. За разлика от изтичането на информация, което е засегнало потребители, които пазаруват при определени търговци или използват определени уебсайтове, нарушението при Equifax засяга милиони хора, които никога не са били директни клиенти на компанията.", "date": "2019.07.22", "title": "Американски уроци за НАП"}
{"url": "http://www.classa.bg/%D1%81%D0%B2%D1%8F%D1%82/item/398130-%D1%81%D0%BA%D0%B0%D0%BB%D0%B0,-%D0%BF%D0%B0%D0%B7%D0%B5%D0%BD%D0%B0-%D1%81-%D0%BC%D0%B8%D1%81%D1%8A%D0%BB%D1%82%D0%B0,-%D1%87%D0%B5-%D0%B5-%D0%B7%D0%BB%D0%B0%D1%82%D0%BE,-%D1%81%D0%B5-%D0%BE%D0%BA%D0%B0%D0%B7%D0%B0-%D1%80%D1%8F%D0%B4%D1%8A%D0%BA-%D0%BC%D0%B5%D1%82%D0%B5%D0%BE%D1%80%D0%B8%D1%82", "text": "През 2015 г. австралийският златотърсач Дейвид Хоул намерил тежка 17-килограмова скала в регионален парк край Мелбърн. Странният вид на скалата и преди всичко тежестта й го убедили, че има злато. В подкрепа на това, скалата била открита в района на Голдфийлдс, известен като сцена на австралийската златна треска през 19 век. На ентусиаста му отнело около четири години, за да научи истинската природа на странния камък. Преди да узнае истината, той опитал всичко: триони, бургии и т.н. Но скалата се съпротивлявала упорито. Отчаян, Хоул отнесъл парчето в Музея на Мелбърн на експертите по геология. Оказало се, че неговият произход е извънземен. \"Има изваян костилкоподобен вид, оформен, когато метеоритът е прекосил атмосферата. Оценявал съм хиляди скали, които хората мислят, че са метеорити, но след 37 години съм видял само две истински. И тази е едната от тези две\" - каза Дермот Хенри, цитиран от The Sydney Morning Herald. Когато използвал диамантен трион, за да го разреже, експертът открива, че съдържа висок процент желязо. Това е хондрит H5 [неметални метеорити, които не са претърпели синтез в астероидите, от които идват], обяснява той пред Science Alert. \"Метеоритите са най-евтината форма на изследване на космоса, те ни водят в дълбините на времето, осигурявайки улики за възрастта, образуването и химията на нашата Слънчева система (включително Земята)\", обясни Хенри. \"В някои метеорити има звезден прах дори по-стар от нашата Слънчева система, а други съдържат органични молекули като аминокиселини, градивните елементи на живота\", добави той.", "date": "2019.07.22", "title": "Скала, пазена с мисълта, че е злато, се оказа рядък метеорит"}
{"url": "http://www.classa.bg/%D1%81%D0%B2%D1%8F%D1%82/item/398131-%D0%B7%D0%B0%D1%81%D0%BD%D0%B5%D1%85%D0%B0-%D1%84%D0%B5%D0%BD%D0%BE%D0%BC%D0%B5%D0%BD%D0%B0,-%D0%BD%D0%B0%D1%80%D0%B5%D1%87%D0%B5%D0%BD-%D0%BE%D1%82-%D0%B0%D0%B9%D0%BD%D1%89%D0%B0%D0%B9%D0%BD-%D0%BF%D1%80%D0%B8%D0%B7%D1%80%D0%B0%D1%87%D0%BD%D0%BE-%D0%B4%D0%B5%D0%B9%D1%81%D1%82%D0%B2%D0%B8%D0%B5-%D0%BE%D1%82-%D1%80%D0%B0%D0%B7%D1%81%D1%82%D0%BE%D1%8F%D0%BD%D0%B8%D0%B5", "text": "Група специалисти от Училището по физика и астрономия на Университета в Глазгоу (Шотландия, Великобритания) успяха да заснемат за пръв път в историята явлението, което Алберт Айнщайн описва като \"призрачно действие от разстояние\". Фотосът, публикуван в Science Advances, отразява квантовото заплитане, частици, които могат да се поддържат свързани по такъв начин, че физическите свойства на едната да засягат другата, без значение колко отдалечени са те. Връзката между тези частици беше поставена под въпрос от Айнщайн, тъй като отдалеченото взаимодействие изглеждало несъвместимо с неговата специална теория на относителността. След това той предположил, че заплитането може да бъде възможно благодарение на скрита променлива, която свързва и поддържа свързани частиците. Въпреки това, през десетилетието на 1960 г. физикът Джон Бел доказа несъществуването на тези променливи, опровергавайки следователно хипотезата на Айнщайн. След като направил снимката, Майлс Паджет, един от авторите на изследването, определи резултата като \"фундаментален тест за квантово заплитане\". За да постигнат това, те трябвало да свържат фотони. След това нагряват кристал с ултравиолетов лазер и по този начин разделят фотоните на две. \"Благодарение на запазването на енергията и на двата, и на количеството на движенията, всяка получена двойка е преплетена\", обясни той. По този начин те разкриват, че преплетени двойки са корелирани по-често, отколкото би се очаквало, ако участваше скрита променлива.", "date": "2019.07.22", "title": "Заснеха феномена, наречен от Айнщайн \"призрачно действие от разстояние\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/398121-%D0%B4%D1%80%D1%83%D0%B3%D0%B8%D1%82%D0%B5-%D0%B2%D1%8A%D0%BF%D1%80%D0%BE%D1%81%D0%B8-%D0%BE%D0%BA%D0%BE%D0%BB%D0%BE-f-16", "text": "Решено е. Ще си имаме F-16, макар и не веднага. Ще ги платим наведнъж, за да не затрудняваме следващите управляващи. Значи се допуска да има и следващи управляващи. Спори се за пари, за доокомплектовки с нужно военно оборудване, обещава се гаранция за сигурност в бъдеще време, определя се самолета за „мерцедеса” във военновъздушната област, лаици се позовават на летци специалисти, чиято дума или не се чува, или се забравя, че не всички летци участвали в изготвянето на доклада на политико-военната група за доставка на новия самолет са подписали с „да“… Както се казва, нашенска работа.     В това време из Европа се разпространява доклад на комисия на Парламентарната асамблея на НАТО, където са посочени 6 военни бази в европейски страни, съюзнички в НАТО, където се съхраняват 150 ядрени боеприпаса. Дали е чувствителна информацията или не, може да се спори, независимо от твърдения за това във „Вашингтон пост“. Все пак не от вчера е известно, че в Германия, Италия, Нидерландия, Турция, Белгия има бази с ядрено оръжие. Ако белгийците са изненадани и се чудят до степен на гняв кой и кога е допуснал такива ядрени боеприпаси на тяхна територия, това всъщност е част от техния начин на живот и генетично заложена вяра в по принцип добрите намерения на всяко управлявало ги правителство. Но когато светът всеки ден се разтърсва от възникващи един след друг конфликти, когато противоречията между геополитическите играчи ескалират до степен на избухване, когато лидери сипят заплахи, персонални обиди или въвеждат без да им мигне окото санкции там, където трябва да наложат свои си интереси, тогава опасенията, че ситуацията започва да прилича на навечерието на Втората световна война, стават оправдани. Не е ясно в каква степен ядрените държави и тези, които имат ядрени боеприпаси на своя територия, ще имат предимство в един военен конфликт и ще им се гарантира сигурност. Повече от ясно е обаче, че напрежението не е безпочвено. Тогава защо няма отговор от компетентни, ама наистина компетентни, официални лица у нас на въпроса Защо ни е необходим точно този вид F-16,  който има възможност да носи ядрени бойни глави както се твърди? Такива информации се носят из медийното ни пространство, включително в информация на БТА. Казват, че по-старите F-16 нямали такива възможности. Както и онези други самолети, които са участвали в обявения от нас конкурс за доставка на бойни самолети. Кой да обясни на обществото ни къде е заровено кучето и има ли смелост за това? Защото Белград обяви, че ще закупи френски, т.е. европейски „Мистрал“, които и на речни катери може да монтира, а зад Океана умуват дали Турция ще постави въпрос за закриване на базата „Инджерлик“ заради отказани доставки на договорени 100 броя американски F-35, след като закупи руските системи С-400. Ако някой си въобразява, че няма отдавна разработени различни варианти за военната база „Инджерлик“, в която има ядрено оръжие, значи не е в час. Дали са спекулации твърденията, че Вашингтон е решил да премести ядрените оръжия от „Инджерлик“ на румънска територия заради влошените си отношения с Анкара, е въпрос без отговор на този етап. Букурещ или отрича, или мълчи. Но е известно, че Турция не разреши тази база да се използва при нахлуването на САЩ и „коалиция на желаещи“ в Ирак през 2003 г., а по време на т.н. опит за преврат Анкара забрани полетите на американските самолети от базата. Даже арестува турски военни, които са работили там. В такава обстановка и Атина при новото правителство на Мицотакис заяви, че трябва „да укрепва оперативната готовност на страната“, но нито дума не се споменава за ядрено оръжие. В същото време в Израел изразяват безпокойство, че доставените в Турция системи С-400 са в състояние да следят всяка дейност на ВВС на Тел Авив в Сирия и това е на практика нова ситуация. Няма как да бомбардират без ответ, когато имат за цел части на „Хизбула“ или Иран. Ако това е картината около нас, това дава ли основание редовите граждани да се лутат в догадки за фактическото положение с „най-после грижа за армията ни“ чрез доставки на такъв боен самолет? Знае се дереджето на българската армия и необходимостта от модернизация и попълване на капацитета ѝ във всички направления. Но когато говорителката на руското МВнР Мария Захарова коментира „вероятността за разполагане на американско ядрено оръжие в България“ и за сетен път заявява, че в такъв случай „отговорът ще бъде огледален и руските ядрени ракети ще бъдат обърнати“, което се отнася и за Европа, това не е ли въпрос за по-задълбочено, всеобхватно и със стратегически хоризонт обсъждане? Ако наистина на F-16 от поръчания тип може да се постави ядрено оръжие, това ще бъде ли под контрол на български военни или, както обикновено, територията ни само ще се използва за плацдарм? Какво ще направим ние с 8 и после още 8 такива самолети, ако срещу нас, не дай Боже, има системи от рода на С-400 или „противникови“ ядрени оръжия? Защото за Вашингтон Москва е противникът. Ние като „барабар Петко с мъжете“, заедно с Полша, Румъния и балтийските страни, ще се строим във фронт срещу Русия или ще разчитаме на съюзническа грижа? И от какъв зор? Нещо играта с баланса явно не ни се получава. Забравяме Ньойския договор, докато се чудим защо Белград бърза да спомене – и при гостуването на президента Макрон в сръбската столица, и при посещението на Ивица Дачич, външния министър, във Вашингтон, – че е „съюзник и в двете световни войни“. Войни, в които Русия също е била съюзник и на Франция, и на САЩ. При нескрит натиск, какъв вариант имаме и как да го изиграем? Това е въпрос не за аматьори в областта на външната политика, както каза един шведски дипломат преди дни. Не е и за аматьори в областта на сигурността и баланса в геополитиката. Днес няма как да съхраниш дипломатически отношения, пък да си на страната на противника. За такива позиции се плаща с главата, както се знае от историята. Днес би трябвало да си знаеш интересите и трезво да оценяваш променящата се с часове едва ли не глобална обстановка, за да не се хванеш на въдицата на някой голям рибар. В мътната вода често се случва. Ставаш заложник на чужди интереси и после си сърбаш попарата. И това си го знаем от историята. Дали някога ще си научим уроците от тази наша история? При това ниво на образованието и намесата в учебниците по този предмет? Мислещите българи не са в неведение, както се надяват някои управленци. Те чакат отговорите, за да не стане късно. Тогава наистина последният ще загаси лампата, както се шегувахме преди години.  ", "date": "2019.07.22", "title": "Другите въпроси около F-16"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398122-%E2%80%9C%D1%82%D0%B0%D0%BA%D0%B0-%D0%BD%D0%B0%D1%80%D0%B5%D0%B4%D0%B8%D1%85%D0%B0-%D0%BE%D1%82-%D0%BA%D0%BE%D1%80%D0%B0%D0%B1%D0%B0-%D0%BC%D0%B0%D0%B9%D0%BA%D0%B0%E2%80%9C", "text": "С Енчев обсъждаме събитията през една определено антисоциална седмица. Седмица, в която управляващите отказаха еднократна помощ при раждане на второ и трето дете, но пък увеличиха бюджетния дефицит в името на купуването на американски самолети. Говорим и защо бе избрана Урсула фон дер Лайен за шеф на ЕК. И възможно ли е да се грижиш за седем деца и да имаш успешна политическа кариера. \r\n   \r\n   \r\n   -Хакерската атака срещу НАП: срещу държавата или срещу некадърната власт? \r\n   -Кой избра новия председател на ЕК? Европейците или тандема „Меркел-Макрон“ \r\n   -Фантомната афера на Борисов: Милиарди в аванс, доставка след 5 години! \r\n   -Летище „София“ отлетя за 35 години \r\n      ", "date": "2019.07.22", "title": "“Така наредиха от кораба-майка“"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/398123-%D0%BF%D1%8A%D1%80%D0%B2%D0%B0%D1%82%D0%B0-%D1%83%D1%81%D0%BB%D1%83%D0%B3%D0%B0-%D0%B7%D0%B0-%D1%81%D0%BF%D0%BE%D0%B4%D0%B5%D0%BB%D0%B5%D0%BD%D0%B8-%D0%B5%D0%BB%D0%B5%D0%BA%D1%82%D1%80%D0%B8%D1%87%D0%B5%D1%81%D0%BA%D0%B8-%D1%81%D0%BA%D1%83%D1%82%D0%B5%D1%80%D0%B8-%D0%B2-%D1%81%D0%BE%D1%84%D0%B8%D1%8F-%D1%82%D1%80%D1%8A%D0%B3%D0%B2%D0%B0-%D0%BE%D1%82-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8", "text": "През септември в София ще стартира вероятно първата засега услуга за споделени пътувания с електрически скутери. Тя ще бъде разработена и предлагана от \"Hobo България\" - първият български стартъп за шеринг скутери. За старта ѝ Теодор Рачев, основател и изпълнителен директор на стартъпа \"Hobo България\", разказа в предаването UpDate по  \"Идеята за компанията се зароди през септември миналата година. От 2-3 месеца в Атина, Солун и Букурещ има опериращи стартъпи в сферата на шеринг скутерите. Първата ни година ще бъде пилотна. Целта са ни 100 скутера в София. Варна и Пловдив са другите наши потенциални цели като локализация. Виждаме все повече хора, които ползват електрически скутери, каза още Рачев.     \"Работим с американската компания Acton, базирана в Сан Франциско. Тя има сериозен опит в сферата на електрическите превозни средства. Създаденият от тях скутер е B2B, т.е. изцяло за шеринг бизнес употреба. Надяваме се, че нашият скутер ще понесе условията като павета и неравности - той е с доста по-големи размери, но е подготвен за софийската инфраструктура. Според регулацията, която очакваме съвсем скоро да бъде въведена, хората ще бъдат насочени към велоалеи или пътното платно\". Както на уеб сайта, така и в приложението на компанията ще има упътване от къде ще става сдобиването с каски. Местата за паркиране ще бъдат предимно в централните части, но и извън тези зони ще може да има свободна оставяемост, спомена още гостът. \"Работим и със застрахователна фирма, която ще покрие даден вид отговорности. Имаме склад база, където скутерите всяка вечер ще бъдат прибирани от локализациите и ще бъдат зареждани. От втората година сме заложили програма за т. нар. \"хобо зареждачи\" - ще може потребители да помагат да се събират въпросните скутери, за да трупат точки, които след това да могат да ползват в приложението\". Производителят на скутерите дава гаранция за до около 18 000 км, т.е. около 3 години живот, разкри още Теодор Рачев, пояснявайки, че батериите са подменяеми от тях и ще бъдат рециклирани.", "date": "2019.07.22", "title": "Първата услуга за споделени електрически скутери в София тръгва от септември"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398124-%D0%B4%D0%B5%D0%BD%D1%8F%D1%82-%D0%BD%D0%B0-%D0%BE%D0%B2%D1%87%D0%B0%D1%80%D1%8F", "text": "Животът е това, което се случва. Бе прието на шести май да се чества Денят на храбростта и армията, но тъй като тези неща сега ги нямаме, нагъваме агнешко с бира по-скоро подтиквани от носталгията. Оставяме се на бляновете да ни упоят и отнесат по-далеч от света, който населяваме... Света, който опропастихме собственоръчно. За час или ден празниците ни помагат да позабравим овчедушието и вината за стореното. Толкова за прослувутата българска смелост.     А армията? Тя подкрепи преврата през 1989 година и след това се остави на политиците да й строшат гръбнака. Отмениха редовната военна служба, от единадесет бази на ВВС останаха на доизживяване две, нарязаха ракетите, продадоха танковете, разгониха офицерите и специалистите... Не може да се има капчица вяра на тези с лампазите, които оцеляха – освен да гледат строго изпод фуражките, на какво ли друго са способни индивидите, които са се клели да защитават отечеството, а после в едночасие станаха най-верни страстни дружки на бившите врагове? Те, враговете, са се доказали като такива от векове и имат неприятното качество да не ти мислят доброто, дори ако те канят на обучение в задморските академии. Вероятно в момента служителите в охранителните фирми са по-добре екипирани и подготвени от войниците в Българската армия. Подписалите контракти с Министерството на отбраната стрелят от време на време, ако по линия на НАТО постъпят средства за организиране на учения. Никога досега не сме били толкова беззащитни пред съседите, които открито се месят в нашата политика и икономика. Затова няма да е изненада, ако слухът, че за началник на военното ни разузнаване готвят кадър на ДПС, излезе верен. На новината за готвената продажба на «Виваком» не бе обърнато голямо внимание, въпреки че подобна сделка се явява далеч не само икономическа. Дали е вярно, че телекомуникационният оператор в качеството си на частен наследник на БТК притежава и линиите за специалните връзки на военните и службите, отговарящи за сигурността на страната? Кой впоследствие ще получи контрола върху обмена на жизненоважна за нас информация? Ние сега храним чужди войници, а не своите. С данъците си подкрепяме други държави. С непонятното решение за покупката на американските самолети ще помогнем на господарите да си построят завода, в който някога може да бъдат произведени неизпитваните още машини. Скъпите F-16 ще са без сериозно въоръжение и дали това не е така, защото се планира те да не защитават родното небе, а да пускат атомни бомби? Армията вече не е защитник и гарант за националната сигурност, а бизнес проект, с който калпави униформени и цивилни опитват да припечелят. Народността се крепи на вярата, историята, езика, икономиката и войската. Всичко това го потурчихме и поамерканчихме. Вероятно още не сме дорасли да имаме държава, щом продаваме националното богатство, събирано трошичка по трошичка от прадедите. Хулим близките нам, докато на чуждите се мазним, за да получим подаяние. И през ум не ни минава, че всъщност животът и държавата зависят от нас. Но пък е толкова удобно да си роб на пасмината, присвоила си властта от тридесет години – живуркаш в беззаконието, не се налага да проявяваш воля и да защитаваш чест. Затова на шести май е по-удачно да се празнува Денят на Овчаря – този, който ни готви за жертвени агнета.  ", "date": "2019.07.22", "title": "Денят на Овчаря"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/398125-%D1%82%D0%B8-%D0%BA%D0%BE%D0%B3%D0%BE-%D0%B1%D1%80%D0%B0%D0%BD%D0%B8%D1%88-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE%D1%82%D0%BE-%D0%B8-%D0%B4%D0%BE%D0%BC%D0%B0-%D1%81%D0%B8-%D0%B8%D0%BB%D0%B8-%D0%BA%D1%80%D0%B0%D0%B4%D1%86%D0%B8%D1%82%D0%B5", "text": "Разбира се, че въпросът не е нито толкова лесен, нито толкова еднозначен. Но отново назря с пълна сила след вчерашната условна присъда на доктор Иван Димитров от Пловдив, който стреля и уби обирджия в гаража си - Иван Джевизов- Плъха. Не само по повод на този конкретен случай, но по принцип у нас обществото е разделено за неизбежната самоотбрана. Едните, а те са повечето, които са пропищели от постоянни набези на крадци, са категорични, че законът трябва да дава право да наказваш наглеците, които те обират и да се защитаваш. Другите смятат, че не е цивилизовано, въпреки че в много държави е така, да стреляш и убиваш онзи, който те краде.   \"Истината е някъде там\", гласеше един слоган от популярния сериал \"Досиетата Х\".  У нас е факт обаче, че досега институциите не успяват да прилагат ефективно съществуващите закони, така че да защитят правата и живота на мирните граждани. Безброй са примерите на пребивани, изнасилвани и ограбвани възрастни хора в селата, които нито полицията, нито другите ведомства успяват да опазят.   Затова се стигна до ремонт на Наказателния кодекс и Народното събрание прие на първо четене промени в него. Те предвиждат, че няма превишаване на пределите на неизбежната отбрана, когато нападението е извършено чрез противозаконно влизане в жилище. Пределите на неизбежната отбрана могат да бъдат превишени, когато нападението е \"насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем\". Още преди скандалният случай с д-р Димитров в Пловдив, обществото бе разбунено от други, аналогични инциденти през минали години. Да припомним някои от тях, които са най-драстични, според криминолозите:         И т.н. и т.н., можем да изброяваме много такива и други случаи, но няма никакъв смисъл да се връщаме още по-назад във времето, щом досега тези проблеми не са решени. И, да, като журналист смятам, че са напълно прави онези, а те са мнознството, които искат да се вземат крути мерки срещу крадците за опазването на живота и домовете на гражданите. На онези, които не крадат и искат да живеят спокойно и сигурно в държавата, в която си плащат данъците, а възрастните им бащи и майки да не бъдат насилвани и малтретирани по селата. Не е много, нали?!", "date": "2019.07.22", "title": "Ти кого браниш - семейството и дома си или крадците?!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/398126-%D0%BA%D0%BE%D0%BF%D0%B0%D1%87%D0%B8-%D0%BD%D0%B0-%D0%BA%D1%80%D0%B8%D0%BF%D1%82%D0%BE%D0%B2%D0%B0%D0%BB%D1%83%D1%82%D0%B0-%D0%BE%D1%82%D0%BA%D1%80%D0%B0%D0%B4%D0%BD%D0%B0%D0%BB%D0%B8-%D1%82%D0%BE%D0%BA%D0%B0-%D0%BD%D0%B0-%D1%82%D1%80%D0%B8-%D1%81%D0%B5%D0%BB%D0%B0", "text": "Крадците на ток били разкрити случайно, след като преди дни родопското село Скобелево останало на тъмно. После електричеството дошло, но крушките започнали да мигат като в дискотека, имало и токови удари Нов вид кражби на ток - копачи на криптовалута крадат ток от трафопостовете. В търсенето на виртуални пари, те вече са похарчили ток за над половин милион лева, без да платят и стотинка. За схемата алармираха от EVN. Крадците са се вързали директно към трафопостовете на три села в Пловдивско.  На три места, копачи на криптовалута незаконно се присъединили към електроразпределителната мрежа. На прицела на крадците били селата Йоаким Груево, Марково и Скобелево.  На две места апаратурата била монтирана в специално пригодени мобилни фургони, снабдени с климатизация, камери за видео наблюдение и СОТ. Крадците на ток са разполагали фургоните си в труднодостъпни планински места. Целта е била шумът, който издават машините да не буди съмнение у местните жители.  \"Тъй като самите фургони предизвикват голям шум от вентилацията, която се изисква за охлаждането на процесорите, които работят за добиване на криптовалута. Категорично става въпрос за кражба. Незаконно присъединяване към разпределителната мрежа на елетроразпределение „Юг”, коментира за Нова телевизия инж. Здравко Братоев, ръководител отдел “Мрежи“ в Електроразпределение „ Юг”- Пловдив.  Крадците на ток били разкрити случайно, след като преди дни родопското село Скобелево останало на тъмно. После електричеството дошло, но крушките започнали да мигат като в дискотека, имало и токови удари, разказва семейство Терзиеви. „Ей тук отгоре една къща да изгори още малко. Има електромери, които са изгорели от тогава още”, коментира Димитър Терзиев, жител на село Скобелево. „Изгърмяха два телевизора- тук на комшийката изгърмя телевизорът и още на едно момче, изгърмя телевизорът се повреди от тока”, допълни неговата съпруга Снежана.  А повредите са за сметка на домакинствата. Фургоните с техника за копаене на онлайн валута били свързани директно с трафопостовете. Само една машина за криптовалута в тях консумирала ток колкото цял жилищен блок. 10 такива машини биха консумирали енергия колкото малък квартал, уточняват енергетиците. „Па данни на експерти един такъв фургон кнсумира от порядъка на 100 до 200 киловата единична мощност. Това напрактка означава около 2 500 до 4-5 хиляди киловатчаса на ден”, обясни инж. Братоев.  Дейността копаене на криптовалута не е забранена от закона. За да работи на пълна мощност обаче системата навърта сметка от над 1400 лв. на месец. Цената на един биткойн в момента е между 12 000 и 14 000 долара. Очаква се догодина да струва 20 000 долара. „И за трите случая са уведомени органите на МВР. Има съставени констативни протоколи и разчитаме оттук – нататът компетентните органи да си свършат работата и да ни бъде платена енергията, която е била консумирана незаконно”, заяви още ръководителят на отдел „Мрежи” в Електроразпределение „Юг”.  Полицията продължава да издирва копачите на криптовалутата, за да бъдат съдени за кражба на ток. Иззет е един от фургоните. От електроразпределителното дружество вече са предприели серия от мерки за предотвратяване на подобен тип кражби. За целта дружеството започва разяснителна кампания с кметовете от малките населени места.    ", "date": "2019.07.22", "title": "Копачи на криптовалута откраднали тока на три села"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398127-%D0%B2-%D1%81%D0%B0%D1%89-%D0%B8-%D1%80%D1%83%D1%81%D0%B8%D1%8F-%D1%87%D0%B0%D1%82,-%D1%87%D0%B0%D1%82-%D0%BD%D0%B0-%D0%BF%D0%B8%D1%88%D0%B5%D1%89%D0%B8-%D0%BC%D0%B0%D1%88%D0%B8%D0%BD%D0%BA%D0%B8,-%D0%B0-%D1%83-%D0%BD%D0%B0%D1%81-%D0%B5%D0%B4%D0%B8%D0%BD-%D0%BE%D0%BF%D1%8A%D0%BD%D0%B0-%D0%BA%D0%BE%D1%87%D0%B0-%D0%B8-%D0%BC%D1%83-%D0%B8%D0%B7%D0%BF%D1%80%D0%B0%D0%B2%D0%B8-%D1%80%D0%BE%D0%B3%D0%B0%D1%82%D0%B0", "text": "България е хубава страна, но населена. Така един швейцарец описал държавата ни на друг. Ние обаче знаем, че бедата не е в това, че е населена, а в ниското качество на част от населението. Особено в частта „елит“.   Скандалът с проникването в НАП е прекрасен пример за това. Вече чухме всякакви глупотевини по темата, изречени от важните и по-малко важни хора в държавата. Финансовият Владислав Горанов опита да омаловажи скандала с ироничното подмятане, че ако се ползвали пишещи машини, нямало да има пробив в киберзащитата. Принос към това колосално откритие внесе самият премиер. Той обясни с лъчезарна усмивка, че САЩ и Русия минали на пишещи машинки и  … (показа с един пръст как се удрят клавишите). Защото от ЦРУ, видите ли, Сноудън изнесъл маса данни, а уж имали защита – ехей!... Демек: К’во сте разкрякали толкоз! Хорът на конкубинките поде с пърхащи клепки подадения тон. Солови партии на проф. Михаил Константинов – единственият български математик на добре платена работа и Георги Харизанов – понастоящем политолог и голфър, а в миналото някакъв друг… Истината за машинките е доста по-различна и не толкова профанска, както ни я представят - по традиция.         На 19 юли 2013 г. Си Ен Ен, Ен Би Си, USA Today и др. съобщават, че по информация на руското издание „Известия“ руската Федерална служба за охрана преминава на пишещи машинки и хартиени документи. Решението било взето заради подслушването на министър-председателя на РФ Дмитрий Медведев по време на участието му в среща на Г-20 в Лондон от американските служби. След издънката ФСО решила да закупи 20 пишещи машини „Триумф Адлер“. Депутатът от комисията по национална сигурност Николай Ковальов, бивш шеф на ФСБ – службата наследник на КГБ, - подкрепил идеята, защото „По отношение на безопасността на информацията всяка електроника е уязвима“. Президентът Путин обаче се отнесъл скептично към предложението и доста сурово с авторите. А „ “ в Русия е с много неприятни последици… Има и друга история. През 1985 г., по време на Студената война, във Вашингтон с ужас научили, че голяма част от секретната информация, изпращана от американското посолство в Москва, стига по-бързо до КГБ, отколкото до ЦРУ. Разследване показало, че руснаците са изобретили устройство, с което подслушват машинописките и по ударите върху клавиатурата разчитат секретните текстове. САЩ започва спешно преоборудване на посолствата с модерна електронна техника. Акцията е известна като „Стрелец“ и за нея има написани цели книги. Никой не е минал на пишещи машинки днес и шегите с тях по повод провала на финансовото министерство и данъчната агенция са нелепи.   Проблемът не е в техниката, а в хората. Ако в НАП минат на пишещи машини, срещу малки, но редовни суми, машинописките ще изнасят каквато информация им бъде поискана. Срещу по-големи и редовни суми техните шефове ще преснимат цялата документация и ще я доставят франко поръчителя. Срещу много сериозни суми самият министър... Борисов и Горанов знаят как става това. Превръщането на   в нескопосани шеги издава пълно безсилие и профанизация на елита. И напомня онзи стар виц, дето две баби от съседни села си говорели и едната казала:  А другата рекла:  …   Това е нивото в тази държава. Радвате ли се?    ", "date": "2019.07.22", "title": "В САЩ и Русия чат, чат на пишещи машинки, а у нас един опъна коча и му изправи рогата"}
{"url": "http://www.classa.bg/%D1%81%D0%B2%D1%8F%D1%82/item/398128-avengers-endgame-%D1%81%D1%82%D0%B0%D0%BD%D0%B0-%D0%BD%D0%B0%D0%B9-%D0%BA%D0%B0%D1%81%D0%BE%D0%B2%D0%B8%D1%8F%D1%82-%D1%84%D0%B8%D0%BB%D0%BC-%D0%B2-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0", "text": "Филмът \"Avengers: Endgame\" се превърна в най-касовият филм в историята на киното, съобщи президентът на Marvel Studio Кевин Фейге в събота, на събитието Comic-Con в град Сан Диего (Калифорния), САЩ), информира Холивуд Рипортър.   В петък Фейге бе заявил, че филмът за супергерои изостава само с $ 500,000 от единствения набрал повече от него - \"Аватар\" на Джеймс Камерън (който достигна 2 789,7 милиона долара), но скоро неизбежно ще го остави зад гърба си, вероятно в събота или в неделя. И това се случи още в събота!   „Голям комплимент към екипите на Marvel Studios и Walt Disney Studios и благодарности на феновете от цял свят, които издигнаха„ Avengers: Endgame\" на тази историческа височина, реагира веднага президентът на Disney, Алан Хорн.", "date": "2019.07.22", "title": "\"Avengers: Endgame\" стана най-касовият филм в историята"}
{"url": "http://www.classa.bg/%D1%81%D0%B2%D1%8F%D1%82/item/398129-%D0%B8%D0%B1%D1%80%D0%B0%D1%85%D0%B8%D0%BC%D0%BE%D0%B2%D0%B8%D1%87-%D0%B0%D0%B7-%D1%81%D1%8A%D0%BC-%D0%BA%D0%B0%D1%82%D0%BE-%D1%84%D0%B5%D1%80%D0%B0%D1%80%D0%B8-%D0%BC%D0%B5%D0%B6%D0%B4%D1%83-%D1%84%D0%B8%D0%B0%D1%82%D0%B8", "text": "Известният шведски футболист Златан Ибрахимович говори за нивото на неговите съперници в главната американска футболна лига, MLS, където той играе в клуба Лос Анджелис Галакси. \"Трябва да бъда честен: MLS не е сравнима с европейското ниво, там аз играех с играчи, които бяха на или близо до моето ниво, което прави играта много по-конкурентна. Тук съм като Ферари между Фиати\", цитира го портал ESPN. Въпреки това, играчът каза, \"може да се случи Ферари да стане Фиат, или Фиат може да стане Ферари\", добавяйки, че иска колегите му в лигата да подобрят работата си. \"Искам те да се издигнат до моето ниво, което ме забавя малко, играта тук в САЩ може да бъде много по-бърза, много по-тактична, много по-ритмична\", каза Ибрахимович и призна, че е имал същия проблем с играта на шведския национален отбор, \"макар и не до такава степен\". В настоящия MLS сезон, 37-годишният нападател е изиграл 16 мача, в които отбеляза 13 гола и направи три важни асистенции.", "date": "2019.07.22", "title": "Ибрахимович: \"Аз съм като Ферари между Фиати\""}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398120-%D1%80%D0%B5%D1%82%D1%80%D0%BE%D0%B3%D1%80%D0%B0%D0%B4%D0%BD%D0%B8-%D0%BC%D0%BE%D0%BD%D0%BE%D0%BA%D0%B8%D0%BD%D0%B8", "text": "Отново ни сполетя Онова бедствие – не мор, не и чума, дори не и градушка, макар че откъм градушки вече изпълнихме плана за годината – Меркурий отново се фръцна ретроградно и обърка всичко в милата Родина. Направо човек не знае откъде да започне – може би от това, че рибите започнаха да излизат на сухо, та принудиха хората да ги преследват пеш: „Кичка гони сом на сцената“ – има го и на картинка в „ТЕЛЕГРАФ”, като сомът вече е очевидно изморен от търчане и заловен. Както биха рекли умните хора, и сомовете вече не са това, което са. Сомовете – както и да е, дори е по-удобно сами да излизат от реката и на собствен ход да се добират до магазините, но ретроградното движение на гадната планета обърка и нощните търсачи на силни усещания – „Пиян крадец заспа на дивана в дома на баба, полицаи го събудиха“ – отразява паранормалното явление „24 ЧАСА”. Изключително удобно – също като при сомовете – рано сутринта собственичката на апартамента открила, че на канапето є спи непознат, звъннала където трябва, полицаите дошли и събудили каръка, за да го арестуват. На полицаите проклятието на Меркурий очевидно не влияе – вместо да разбутват пияндурката, за да му прочетат правата като в американски екшън, много по-интересно би било да си го отнесат в ареста, за да се събуди зад решетките и като фелдкурата Ото Кац да се зачуди кой може да го е полял така, че панталоните му да залепнат за нара. Добре че държавата ни се управлява от разумни и учени люде, които преди да вземат съдбоносни за нацията решения, поглеждат към звездите. Националното събрание на ГЕРБ, свикано в началото на месеца, се оказа според астролога на „ТРУД” изключително добре подготвено: „Неслучайно срещата е ден преди Ретроградния Меркурий“! Следват уточненията: „Нумерологичните характеристики на часа на началото на форума и броят на присъстващите дават шанс за успешни разговори и решения, взети с разум, а не във властта на емоцията“. Има и препоръки към лидера на партията – „да не застава срещу самия себе си, да е краен, но да поднася решенията си с такт и умереност, за да не изпада в противоречие с изискването на Юпитер и вибрация 3…“ Втасахме я – и Юпитер се намеси в галиматията! Да не говорим за вибрацията с номер 3! Но мъдрото държавно управление ще се пребори не само с него, но и с всички останали ретроградни планети, защото премиерът правилно бил взел „решението да свика събранието ден преди поредната ретроградност на Меркурий и да получи очакването, вместо след това да сърба попарата на неволите, които ще се стоварят върху партията“… Всичко изглежда наред, но все пак, за да не вземе пак да се оцапа работата, за всеки случай бихме препоръчали практиката на водещи в подобна област специалисти – и отново „ТРУД” ни дава полезни идеи – в началото на кариерата си днешният треньор на Ювентус, Маурицио Сари, „В продължение на седмици не си реже ноктите на краката заради победна серия“! Ето я скритата рецепта за пълна изборна победа наесен – какво са се разплакали за тия еднолевови субсидии! Добре е и конкуренцията да си купи обувки с два-три номера по-големи от сегашните, че до изборите има цели три месеца, а ноктите растат бързо, особено през лятото! И все пак, ретроградният Меркурий очевидно не е ретроградирал чак дотам – и въпреки влиянието му здравите сили надделяват – „Съветник оттегли предложението си за забрана на монокини по плажа“ – тържествува „24 ЧАСА”. Бургаски общински съветник обмислял да прокара тази идея, но „бил повлиян от разговори с колеги от групата си, която не била въодушевена от предложението му“. Браво на групата! Нея даже Вибрация 3 не може да я разклати!  ", "date": "2019.07.22", "title": "Ретроградни монокини"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398118-%D0%B2%D0%B5%D1%87%D0%B5-%D0%BD%D0%B5-%D1%81%D1%8A%D0%BC-%D0%BE%D0%BF%D1%82%D0%B8%D0%BC%D0%B8%D1%81%D1%82-%D0%B7%D0%B0-%D1%81%D1%83%D0%BF%D0%B5%D1%80%D0%BA%D0%BE%D0%BC%D0%BF%D1%8E%D1%82%D1%8A%D1%80%D0%B0", "text": "Неделя Постепенно свиквам с идеята, че Кобрата и Андреа вече не са заедно, но още не мога да приема, че никой от двамата не се сети да използва фразата \"Продължаваме напред!\". Щеше да е много уместно. Освен ако единият от тях не е кривнал встрани. Както и да е, не е моя работа. За мен е важно все така да се мачка здраво, да се респектира с габарити конкуренцията при най-тежките и публиката да съпреживява. Същото важи и за представянето на Кубрат. Гледам клипчета в интернет. Рекламират ми небрежно F-16 между два шампоана. Имат ни за чисти глупаци, харесва ми. Иначе доста семпла реклама за артикул на тая цена. Споко, Влади Горанив вика, че имаме пари. Почити сигурен съм обаче, че в лидъла тия самолети ги мернах по-евтини. Понеделник Пак получихме кампания с хаштаг. Популярни лица ми казват „Стига мрънка\", после ме съветват да предприема нещо позитивно - да скоча, да случа почистване, да реализирам кочина. Нищо не е по-мотивиращо от назиданието, поне за мен. Ето, грам не мрънкам, че не съм поканен да участвам. Пичове, много е лесно обаче да кажеш подобен лаф в релаксираща атмосфера. Я отправете същото послание, застанали на \"Графа\" и пак ще си говорим.     Тъмнокожа жена щяла да е новият Aгент 007. Не мрънкам. Просто вече няма да мога да се идентифицирам напълно с него, както правех досега. Лошото е, че ми погодиха абсолютно същия номер и с Ариел. Кое е следващото, Холивуд? И в биографичния филм за Бионсе ли ще вземете тъмнокожа жена, сериозно ви питам. Вторник Има теч на лични данни в НАП. Стара кооперация е това, случва се. То си миришеше на мухъл и преди да протече. Руски хакер, женен за българка, видял три независими медии в България (Нова, БТВ и Капитал) и им написал писмо на английски. Първо - това е неочакван шамар за БНТ, можеше от кумова срама да бъдат включени. Лично аз бих използвал канала за комуникация и на Тянков ТВ, изглежда ми с добро покритие. И второ - по-съществено: колко трябва да сме разрушили връзките си с руската култура, че хакерите им да кореспондират с нас на английски, дори когато са женени за нашенки? По Бай-Тошово време си пишехме с русначетата на кирилица, помните ли? Чувствам се стар и без FaceApp. Иначе всички вече имаме състарени снимки във Фейсбук, само жените - не. Те все още са оптимистки за бъдещето явно. Една приятелка разправя, че цялата й френдлиста била пълна с бегло познати дъртаци, а преди било само наполовина. Недей така, мацко, всички сме млади, докато аповете не са ни предписани от доктор. Сряда Арестуваха хакера, дето ни знае на всички егенетата. Не бил руснак, тукашен си бил. Двадесетгодишен. А разправя, че отдавна бил женен. Толкова млад, пък вече увреден. Защо така бе, моето момче, се бъзикаш с държавата? Това, точенето, да не е играчка? То е само за големи батковци. Я виж КТБ. Майка ти нямаше ли да се зарадва повече на тиган, отколкото да хакваш НАП. Но, така де, престъпните ти качества са оценени и сега ще ти предложат държавна работа, където да си ги правиш тия неща легално. Аз даже предлагам да те турят отговорник нещо на еврофондовете. Пък точи тогава, не се притеснявай изобщо. Фейсбук и Инстаграм се прецакаха за няколко часа. Така като стане и зорлем те карат да почиваш. Или да работиш. Все скучни неща. Хората с право са изнервени. Първо ни отнеха данните, после и най-скъпото. Опитват се да ни обезличат като нация, казвам ви. Как се очаква да покажем гражданска позиция при такива обстоятелства? На избори ли? Пфу, там обикновено наемат тъмнокожи жени да ни играят. Четвъртък Да му се не види, Кевин Спейси ще излезе невинен. А тъкмо свикнах да го ненавиждам. Сега пак ли ще трябва да го гледам? Прокуратурата свалила обвиненията срещу него, изненадващо и нелепо, все едно сваля малолетен. Вече не е от лошите. Което вероятно означава, че ако се филмира драматичната му история, може да го играе тъмнокожа жена. FaceApp са оказаха руснаци, лъжат ви. Уж ни състаряват, а всъщност събират биометричните ни данни, защото друг път кога са виждали такива екземпляри като нас. Имали над 150 000 000 лица и можело да ги използват за не знам си какво. Моля, ние и без това за нищо смислено не ги ползваме тия глави. Ама да очакваш, че баш с твоето лице ще бъде злоупотребено при тая бройка, е силно надценяване на уникалността ти. Новата членка на СЕМ била завършила с три и нещо \"Аграрна икономика\". Хората не спират да мрънкат, но тя си е съвсем на мястото. Все пак нали медиите грижливо отгледаха всички тези тикви наоколо. Иначе със сигурност нея ще я играе дебелокожа жена, че самооценката й не отговаря на тая в УНСС. Петък НАП протече, НОИ се срина, ТОЛ не работи, Търговският регистър е скапан, Електронното гласуване е мъка. Не знам при вас как е, но аз май вече не съм чак такъв оптимист за тоя СУПЕРКОМПЮТЪР, който Бойко обеща да ни посторои. Обаче техника е това, разваля се. А и хакерите ставали все по-изобретателни, разправя премиера. Хакнали някакви негови познати през микровълнова печка. Гепили им и личните данни, и пуканките. Вие се смеете, но това е факт. Чувал съм за едни, които прониквали в криптирани системи през газов котлон и сешоар. Иначе Бойко го видяхме да кара катер. Бял катер, през всичко прониква. Има ли нещо, което този човек да не се опита да покара доколкото си може? То не беше влак, електрокар, маршрутка, държава. Само със сърбите сме се разбрали да няма каране. Събота Проверихте ли си личните данни дали са изтекли? Че току-виж някой изтеглил кредит от ваше име и купил самолети. Стискайте палци да имаме подготвени кадри за пилоти, да не турят някои от селскостопанската авианция, завършил УНСС, да ги кара. Гледам, тече културен дебат около новата песен на Мила Роберт, която всъщност е старата на Азис. Значи пак нещо на толерантност го удряме, че нали ни е любимият различен. И той се появява в клипа, маскиран на лампион или нещо подобно, може ли му смогна на артистизма? Състарих го през FaceApp. Прилича на Вежди Рашидов. Ама не това ми беше целта. Просто исках да си го имат и руснаците, хак да им е и на тях.    ", "date": "2019.07.22", "title": "Вече не съм оптимист за суперкомпютъра..."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398119-vodka,-%D0%B2%D0%BE%D0%B4%D0%BA%D0%B0-%E2%80%93-%D1%81%D0%BB%D0%B0%D0%B2%D1%8F%D0%BD%D1%81%D0%BA%D0%BE%D1%82%D0%BE-%D0%B8%D0%B7%D0%BE%D0%B1%D1%80%D0%B5%D1%82%D0%B5%D0%BD%D0%B8%D0%B5,-%D0%BA%D0%BE%D0%B5%D1%82%D0%BE-%D0%BF%D1%80%D0%B5%D0%B2%D0%B7%D0%B5-%D1%81%D0%B2%D0%B5%D1%82%D0%B0", "text": "Vodka, водка – думата е разпространена във всички езици. Има славянски произход, умалително от думата вода. Използва се още от началото на XV век в земите на днешна Полша и Русия. Сведения за първата дестилация на алкохол сочат арабски химик в земите на днешен Ирак, през IX век. Става дума за спирт за медицински цели. Данни за дестилация на спирт има в различни места из Европа през X век. Според исторически източници от Източна Европа обаче, за пръв път зърнен спирт е дестилиран и в земите на днешна Полша през VIII век, или в Русия през IX век. Но дестилираният спирт, наречен водка, е бил за медицински цели и започва да се използва за пиене чак края на XIV, началото на XV век. Преди това векове наред алкохолните напитки са били продукт на естествена ферментация, а не на дестилация и са имали алкохолно съдържание колкото имат и днешните бира и вино.     Думата „водка” (wódka) е записана за пръв път в документ от 1405 г. в югозападна Полша. Тогава думата се е отнасяла за спирт за медицински цели. А като напитка е наричана на полски „горжалка“, произтичаща от думата „горя“. Подобно е и в украински – думата за водка е „горилка“. В наши дни в Украйна наблягат на това наименование, за да се различава тяхната от руската водка. В Полша голямото производство на водка като напитка започва през XVI век, основно за износ. През XVII и XVIII век полската водка била позната в Нидерландия, Дания, Англия, Русия, Германия, Австрия, Унгария, Румъния, Украйна. През XV век питието е описано в Русия в документи като „водка от зърнено вино“ (водка хлебного вина). Тъй като спиртът дълго време преди това е бил използван за медицински цели, възможно е думата да произтича от глагола „водит“, „разводит“ – разреждам с вода. Друга връзка на думата водка с вода е с латинското aqua vitae (вода на живота). Така са наричали високоалкохолните дестилати в различни райони на Европа. В Скандинавия добива популярност като akvavit и оттам наименованието навлиза и в други езици. През XVI век в Русия думата водка още се е отнасяла за спирт за медицински цели, настойки с билки, а за пиене се е наричала „руско вино”. Като напитка е описана в документ на императрица Елисавета през 1751 г., с който се регулира собствеността на дестилационните в Русия. Описвана е като вид дестилат от зърно, зърнен спирт, или с латинското vinum adustum (дестилирано вино). В миналото са смесвали няколко вида зърно, но основната част от суровината е била пшеница. Зърнената суровина включва и царевица, а днес има водки изцяло от царевица. В наши дни се правят водки от най-различен спирт, освен от зърнен. Има производство на спирт от зеленчуков произход (картофи и др.), от плодов произход (грозде и др.), от меласа от захарна тръстика, от цвекло и др. Още през XVIII век започнали да употребяват освен зърно и различни други суровини за водка, дори от моркови. В Германия, Полша и Скандинавски страни са започнали да правят водка и от картофи. Първата запазена рецепта за руска водка от зърно е от 1430 г. на монах с име Изидор, от църквата в Кремъл. Той създал нов вид по-чиста водка, от „зърнено вино“ (тоест ферментирала зърнена каша). „Зърненото вино“ ставало все по-популярно и започнали да го облагат с държавни такси. През XIX век вече окончателно се е наложило наименованието водка за безцветната високоалкохолна напитка. Таксите върху производство й тогава носели до към 40% от приходите в хазната на Русия.   Няма шега – за пиенето на водка има строги руски правила. В интерес на истината те съвпадат с украинските правила, където водката също е национално питие.  Но ето какви са правилата според сайта spiritok.ru: 1. Избери по-скъпа, истинска водка  Да се избягват ментета от разреден спирт от всякакъв произход, с каквито е пълно в „постсъветското простнаство”. Хубавите водки са скъпи и в Русия, и в Украйна. Затова изберете по-скъпа водка. За да сте сигурни, купувайте от „проверен” магазин. 2. Руска 40 градуса, а не вносна 37,5 градуса  По руски се пие водка 40%. Чуждоземни водки се произвеждат и с 37,5% алкохол. 3. Охладена, но…  Водката не трябва да се замразява по няколко часа във фризера или да се държи в снега при минус 20 градуса, както правят често в Русия. Част от приятнотовъздействие на водката е видът на изпотената бутилка. Оптималната температура на охлаждане според сайта spiritok.ru, обаче е до 10-12 градуса по Целзий. Но според някои руски специалисти има три температурни режима на пиене на водка: топла, охладена и ледена. Допустимо били и трите при някакви обстоятелства. Под топла се разбира стайна температура. 4. Пие се на екс, в чашки по 50 мл, с издишване  Чашките се изпиват докрай на екс. Има специални правила на обръщането на чашката: Първо се издиша срещу чашата, после се вдишва настрана от нея, за да не се поема от парите. След това чашката се обръща на екс, излива се върху езика и се преглъща да усетиш водката по хранопровода. След това се издиша силно през устата, да изкараш парите. 5. Мезета, вода и др.  Водка без мезе е изключено. Най-важните мезета за водка по руски са (в тази последователност): риба сельодка (така на руски наричат опушена, осолена или маринована херинга), солена краставичка, сирене, кисело зеле, ръжен хляб. Който може да си го позволи – черен или червен хайвер. За да не се напиеш много, руските сайтове съветват още: Освен мезетата, да се направи т. нар. подготовка за пиенето – 2-3 часа преди това се изпива една чашка 50 мл, която подготвя черния дроб „да загрее”. Подготвяш се преди пиенето и с малко мезе – например с филия с краве масло или варени (задушени) картофи с копър и масло. При пиене след третата чашка трябва да станеш и да се разходиш за 15-20 мин, да пушиш навън или да поприказваш с някого от компанията. Ако чашките станат много, се изпиват 2-3 хапчета въглен. Сладките неща трябва да се избягват, защото засилват дехидратацията и водят до по-тежко напиване и махмурлук. Да се пие много вода, също и на сутринта. Да не се пият газирани напитки и сладки сокове – усилват напиването. Затова жените да внимават – пиенето на водка с кола или с газирани напитки е опасно, бързо те хваща. Лимон резенчета или лимонов сок без захар помага.", "date": "2019.07.22", "title": "Vodka, водка – славянското изобретение, което превзе света"}
{"url": "http://www.classa.bg/%D1%81%D0%B2%D1%8F%D1%82/item/398114-%D1%85%D0%B0%D0%BA%D0%B5%D1%80%D0%B8-%D1%83%D0%B4%D0%B0%D1%80%D0%B8%D1%85%D0%B0-%D1%82%D0%B0%D0%B9%D0%BD%D0%B8-%D0%BF%D1%80%D0%BE%D0%B5%D0%BA%D1%82%D0%B8-%D0%BD%D0%B0-%D1%80%D1%83%D1%81%D0%BA%D0%B8%D1%82%D0%B5-%D1%81%D0%BB%D1%83%D0%B6%D0%B1%D0%B8", "text": "Хакери удариха и предоставиха на журналисти архив от сървъра на московската IT-компания „SyTech“ – „тайният доставчик на ФСБ“. Федералната служба за безопасност (ФСБ) е наследник на прословутият КГБ. От осветените документи става ясно че фирмата е изпълнявала минимум 20 IT-поръчки на руските тайни служби. В това число проект за използващите браузъра Tor, който дава възможност да се избегне цензурата в интернет и да се влезе в Dark web (Тъмната мрежа). Хакерската атака е проведена на 13 юли. Предполага се, че това е най-голямото изтичане на информация от руските служби за тяхното нелегално проникване в мрежата и следене на граждани. Хакерите споделили източените данни с групата Digital Revolution, която през 2018 г. пое отговорността за проникването в сървъра на НИИ „Квант“, работеща за ФСБ и вкарана в американския списък за налагане на санкции. Същата „Квант“ е един от възложителите на поръчки на „SyTech“. Повечето от секретните поръчки идвали от името на военна част №1330. Предполага се, че тава дума за 16-то управление на ФСБ, което се занимава радио-електронно разузнаване. Още през 2012 г. служите разработили план за разкриване на хората, ползващи Tor. В същото време действали и проекти за потребителите на Facebook, MySpace и LinkedIn. Хакерите са се сдобили и с документи, които доказват, че службите са следили обемни файлове, които потребители в мрежата са обменяли помежду си и в които има лична информация. Досега прокуратурата в Русия не е разследвала тайните поръчки на ФСБ. А има данни, че службите се опитват да намерят слабите места на BitTorrent, Jabber, OpenFT и ED2K в мрежата и да следят там потребителите. Програмирани били словосъчетания, чрез които автоматично да се събира информация за потребители особено от кръгове на интелектуалци и в средите на учени. Проектът на ФСБ бил кръстен „Надежда“. Резкрита е и секретната програма „Данък-3“. Става дума за тайна поръчка на „SyTech“, които да изтриват наличната информация за парите, имотите и задълженията на високопоставени служители в различни ведомства. Предполага се, че това се прави, за да се прикрият данни за управленци на високи позиции, които могат да предизвикат обществено недоволство.", "date": "2019.07.22", "title": "Хакери удариха тайни проекти на руските служби"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/398115-%D1%81%D0%B2-%D1%80%D0%B0%D0%B2%D0%BD%D0%BE%D0%B0%D0%BF%D0%BE%D1%81%D1%82%D0%BE%D0%BB%D0%BD%D0%B0-%D0%BC%D0%B8%D1%80%D0%BE%D0%BD%D0%BE%D1%81%D0%B8%D1%86%D0%B0-%D0%BC%D0%B0%D1%80%D0%B8%D1%8F-%D0%BC%D0%B0%D0%B3%D0%B4%D0%B0%D0%BBe%D0%BD%D0%B0", "text": "  Когато Господ Иисус Христос ходел по Галилея  и чрез Своята Божествена сила извършвал личби и чудеса, към него пристъпила жена на има Мария Магдалина (от гр. Магдала). Тя го молила за помощ. Господ изгонил из нея седем бесове ( ) и напълно я изцерил от болестта, от която тя страдала. Оттогава благодарната Мария служила непрестанно на Господа, слушала неговото учение и вървяла след него до самата Негова кръстна смърт. Заедно с други свети жени, тя гледала страданията на Христа и плачела за Него. Заедно с майката на Спасителя тя стояла при кръста и видяла, как положили Господа в гроба. Тъгувайки за смъртта на Спасителя, светите жени приготвили благовонно миро  (виж  , бел.ред.) , за да помажат с него, според юдейския обичай, тялото на Иисус Христос. И след като минала съботата, рано сутринта отишли на гроба. Но по-рано от всички, още до разсъмване, дошла на гроба Мария Магдалина. За голямо свое учудване тя видяла, че камъкът е отвален и гробът празен.     Смутена от видяното, Мария Магдалина бързо се затекла при апостолите Йоан и Петър и им казала:   ( ). Йоан и Петър веднага тръгнали подир нея и като влезли в пещерата, видели, че тялото на Иисуса го няма и че в ъгъла лежат само повивките, с които то било обвито. Те се върнали, а Мария останала на гроба, стояла и плачела. И както плачела, надникнала в гроба и ето видяла два ангела в бяло облекло да седят – единият при главата, а другият при нозете, гдето било лежало тялото Иисусово. Те й казали:  – Вдигнали Господа моего – отговорила тя – и не зная где са Го положили. Като казала това, тя се обърнала назад и видяла Самия Иисус, но не Го познала и мислила, че е градинарят. – Жено – казал й Той – защо плачеш, кого търсиш ? – Ако си Го ти изнесъл – казала тя, – кажи ми где си Го положил и аз ще Го взема. – Марийо! – казал й тогава Спасителят. Едва сега Мария Го познала и радостно извикала: \"Учителю!\" – Не се допирай до мене – казал й Господ, – но иди при братята Ми и им кажи, че възлизам при Моя Отец и при вашия Отец, и при Моя Бог и вашия Бог!  [Вж.  ] . В това време и другите жени, които вече се връщали от гроба, срещнали по пътя Спасителя, Който им казал:  Те паднали пред нозете Му и Му се поклонили. По такъв начин светите жени, които ревностно служели на Господа по време на земния Му живот, се удостоили да бъдат първи благовестници на Неговото славно възкресение. Мария Магдалина, която първа видяла възкръсналия Господ, утешила скърбящите ученици с радостните думи:  Като първа благовестница на възкресението, тя е призната от църквата за  . След Възнесението Господне Мария Магдалина прекарвала с пресвета Богородица и апостолите в постоянна молитва и била свидетелка на първите успехи на християнското учение в Йерусалим. Пълна с усърдие и вяра, тя сама проповядвала словото Божие и за туй посещавала разни страни. Църковното предание говори, че посетила и Рим, и че поднесла на императора Тиберий червено яйце, като му казала: \"Христос възкресе!\" и му разказала за кръстната смърт на Господа. Още от старо време имало обичай у юдеите, особено у бедните, да поднасят яйца на свои познати, приятели и покровители в деня на рождението им и на Нова година. Това се смятало като израз на радост и уважение от людете, които не са могли да поднесат по-скъпоценен дар. По примера на св. Мария Магдалина у християните влязло в обичай да се даряват един другиму червени яйца за спомен на Христовото Възкресение. От Рим св. Мария Магдалена дошла в Ефес , където до самата си смърт помагала на   в неговите апостолски трудове. ", "date": "2019.07.22", "title": "Св. равноапостолна мироносица Мария Магдалeна"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/398116-22-%D1%8E%D0%BB%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1298 г. - Войни за шотландска независимост: В Битката при Фолкърк английският крал Едуард I и неговите стрелци с лъкове побеждават воините на Уилям Уолъс близо до град Фолкърк.     1456 г. - В Обсадата на Белград войските на регентa на Кралство Унгария ген. Янош Хунияди нанасят поражение на обсадилите Белград турци, командвани от султана на Османската империя Мехмед II.   1587 г. - Колонията Роаноук: Втора група английски заселници пристига на острова Роаноук край Северна Каролина, за да възстанови изоставената колония там.   1789 г. - Томас Джеферсън е избран за първи държавен секретар на САЩ в правителството на Джордж Вашингтон.   1790 г. - Във Франция е извършена национализация на имуществото на Църквата.   1793 г. - Александър Макензи завършва успешно първото прекосяване на Канада от брега на Атлантическия океан до Тихия океан.   1894 г. Между Париж и Руан е проведено първото автомобилно състезание в историята .     1903 г. -  Ръкописите на Лев Толстой изгарят при пожар в имението му.     1917 г. - Александър Керенски става министър-председател на Русия.   1927 г. - В Италия е учреден ФК Рома.   1933 г. - Американският пилот Уили Поуст завършва първия самостоятелен полет около света, като изминава 25 099 км за 7 дни, 18 часа и 49 минути.   1940 г. - Парламентите на новите съветски републики Латвия, Литва и Естония едновременно приемат закони за национализация на земята, едрата промишленост, банките и търговските предприятия.   1942 г. - Започва редовното депортиране на евреи от Варшавското гето към концентрационни лагери.   1962 г. - Програма Маринър: Космическият апарат Маринър 1 започва да лети нестабилно няколко минути след изстрелването си и се налага да бъде разрушен.   1966 г. - Американски бомбардировачи осъществяват първата си атака срещу демилитаризираната зона между Северен и Южен Виетнам.   1977 г. - Дън Сяопин възстановява ръководните си постове в Китайската комунистическа партия, след като една година по-рано е отстранен от власт от Бандата на четиримата.   1981 г. - В Рим Мехмед Али Агджа е осъден на доживотен затвор за Атентата срещу Йоан Павел II.   1983 г. - Отменено е военното положение в Полша.   1994 г. - Последните фрагменти от кометата Шумейкър-Леви 9 навлизат в атмосферата на Юпитер.   2011 г. - Правителствени сгради в Осло и младежки политически лагер са атакувани от терорист, при което са ранени 15 и убити 87 души.    ", "date": "2019.07.22", "title": "22 юли, историята в снимки"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398117-%D0%B4%D0%BE%D0%B1%D1%80%D0%B8%D1%82%D0%B5-%D1%81%D1%82%D1%80%D0%B0%D0%BD%D0%B8-%D0%BD%D0%B0-%D0%BB%D0%BE%D1%88%D0%B8%D1%82%D0%B5-%D0%BD%D0%B8-%D0%BA%D0%B0%D1%87%D0%B5%D1%81%D1%82%D0%B2%D0%B0", "text": "\"Недей писа само за негативни български неща, пускай и нещо позитивно!\" - ей така ми казва оня ден един приятел и после дълго ме критикува, че съм била сваляла българското самочувствие със статуси, текстове и публично изказани мнения. Бре, викам си, сигурно е прав, защото съвсем не е първи - с такива укори ме замерят, откакто изобщо се занимавам с журналистика. То тя и журналистиката не е в дитирамбене или араламбене, както пише Радичков, а и си знаем, че добрата новина не е новина, ама все пак, в името на истината, трябва да се признава и доброто, съгласна съм. Да се презастраховам обаче, че не е като да не съм информирала народонаселението за всякакви добри български инициативи и граждани!     Но като отчитам по най-семплия начин интереса към подобни теми - във вид на лайкове, коментари и споделяния на статии и постове - трябва да обявя отговорно, че към добрите новини у нас читателски наплив няма! В самокритикуването има нещо много разрушително, с това съм съгласна. И понеже съм обиграна и в двете - и в критиките, и в самокритиките - реших да проверя някои от основните \"слаби\" страни на българския нравствен типаж и да ги съпоставя с това, което познавам като чуждестранен такъв. Да видим пък наистина ли сме толкова зле, колкото... колкото сме. Патриотарщината Напоследък ни е трън в очите, най-вече заради своята нискотарифна показност. Вият се едни нескончаеми хорА по световните природни и градски забележителности, хвърчат носии и шевици, народни гласове огласят кротки европейски и американски пейзажи, полуголи българи със силно национално чувство шляпат Дунавско по плажовете. Изобщо България напоследък силно се възроди, най-вече във вид на кичозен сувенир - дървена бъчонка с пирографиран герб, татуировка на Левски и Ботев на бицепса, хавлиена кърпа в цветовете на знамето, сума ти сайтове, доказващи българския произход на велики личности, като се почне от Александър Макенодски, та се стигне до Господ... Е, не сме сами! На подобно декоративно родолюбие се радват много нации, просто формите им на изява са други.  Я вижте британците! Че то няма място, в което да са се заселили и да не са си организирали наблизо английски пъб! И в тоя пъб си е пренесена едно към едно милата им, стара Великобритания - пие се бира, яде се фиш енд чипс, играе се билярд или бинго, обсъждат се междусъседски и международни отношения, правят се контакти най-вече с други британци. А британското знаме?! Че то е на фланелки, на калъфки за възглавници, на плажни кърпи, на шапки, на значки, на рокли... абе на каквото се сетите! На всичкото отгоре не само те си го носят, ами и ние, чужденците. Французите пък, където и да отидат, говорят на френски, защото вярват, че целият свят го знае. За шансоните, дето им ги припяваме, да не отварям дума, че и у нас цялото франкофонство израсна с песните на Едит Пиаф и Жо Дасен и общо взето дотам и спря с френската музика. Вижте скандинавците! Цели сериали за викинги се направиха, за да се поддържа скандинавския дух във времето на глобализацията. Италианците - и те! Че кой днес не яде паста и пица? И това, ако не е демонстриране на любов към страната си, не знам какво е - да накараш цял свят да се храни с парче тесто, гарнирано с каквото се намери! В този смисъл да отбележим и китайците - всеки китаец, излязъл от Китай, отваря или ресторант, или склад за джунджурии. Вижда се с китайци, говори на китайски, а и 90% от всички съвременни вещи, която използваме, са произведени от него или негов роднина. Made In China е нещо като нашето хоро, ама далеч по-продуктивно и носещо пари. Е, като не отчитам енергийната сила на българските народни танци, де... Измамното гостоприемство Някога много се гордеехме, че сме гостоприемен народ. В последно време обаче се оказа, че сме гостоприемен, ама при определени условия и с ясно поставени цели. Един вид, обмислено гостоприемни сме, избирателно. Келепирецът на първо време, както казваше бай Ганьо. Да не си посипваме толкова главата с пепел, защото то и другите са ей така гостоприемни! Един германец или австриец ще те покани да му спиш в къщата, само ако знае, че ще му занесеш бяло саламурено сирене и шише ракия! Французинът и британецът пък ще ти постелят легло, само ако знаят, че после ще могат да дойдат да спят у вас в България, понеже те всички много си мечтаят да дойдат в България и направо не спят от вълнение, когато им се отвори такава възможност. Виж, турците и гърците са особено гостоприемни, при това в онзи балкански, традиционен смисъл, ама ние, нали не може скри от нас подлата корист, си знаем, че това тяхното е кьорфишек и фарисейщина. Така, де - нищо, че е гостоприемен, турчинът ей сега може да ти резне главата! А пък гъркът най-вероятно те зарибява да му отидеш като турист на хотела догодина или да му седнеш на чадъра на плажа, където му е кафенето и цял ден да смучеш фрапета! Знаем ги ние тия номера с гостоприемството... Мързелът Айде сега! Мързеливи сме били, дрън-дрън. Просто уважаваме себе си и търсим идеалния баланс между труда, който сме готови да положим, и неговото заплащане. Затова прави, здрави мъже и жени подпират заведенията из селата и малките градове на по едно вяло кафе, но няма да си пречупят достойнството да идат да работят на полето или някъде за триста лева! Тук става дума за сблъсък на патриотизъм с мързел - тях не че ги мързи, ами просто уважават гордия български дух, на който са наследници и няма как да го подложат на унижението от триста лева за свършена работа. Но на едно вяло кафе - може. Ама моля ви се, та кой не е мързелив на тоя свят?! Може би само японците. Ама и те тия автомати и чудеса защо, мислите, са ги измислили? За да не работят, бе, затова! Заради мързела си! Китайците пък нямат избор - антимързелът е държавна политика, иначе и те щяха да лежат из лехите с ориз, какво си представяте?! За европейците да не говорим - те с тоя пословичен техен мързел що култура са изградили само - то и това е от избЕгване да се работи! Ми то опера, рисуване, театър - това са все работи за мързеливци. И сега, ако си тръгнат полските водопроводчици, тайландските детегледачки и българските мултифункционални гастайрбайтери, то няма кой да им осигури бита на тия европейски мързели! Простотията  Аааа, не! Ние не сме точно просто - ние сме естествени. На нас не ни минават разни там маймунджилъци, мазнене, любезничене и финтифлюшки. Ние сме директни хора - като мразим - бием, като обичаме - пак, като се нахраним, се оригваме, като ни сърби, се чешем. Грешката на другите, дето се правят, че не са прости, е, че какви ли не неща са измислили, за да маскират простотията си - то са университети, то са академии, то са школи, то е етикет... Във Франция даже държавата удържа един процент данък на гражданите за обучения, като годишно плаща на всеки един французин трийсет пъти по-голяма сума от взетия данък, за да иде на какъвто си иска курс. Платил си например 40 евро за година, ама Франция вика \"На ти тия 1500 евро, та да научиш нещо\". И така им я крият простотията, която ние наричаме естественост и изобщо не си я крием. Прости са всички - от американци, през европейци и азиатци - ама само ние го признаваме, при това на държавно ниво. Нашият премиер един път ни каза, че той е прост, ама и ние сме прости, та затова така се разбираме. И вярно се разбираме - я какви простотии се дробят всеки ден в политическия ни хоризонт, па ние пак гледаме на тях с разбиране и кротко чакаме да разберем още. Овчедушието Каква дума само - овчедушие! Това е другото име на търпението, само че извън онзи мъдър, източнофилософски контекст, в който го употребяваме, когато говорим за йога, будизъм и китайска, корейска и японска икономики. А аз не знам защо, но като заговоря за простотия и веднага ми идва асоциация с овчедушието като родна форма на търпението. Виж, за него могат да ни завидят всички. Ако търпението имаше парично изражение и на всеки един български гражданин, проявил го относно петкратен ремонт на столичен булевард, политик с евтин апартамент, депутат с къща за гости, министър с шестцифрени месечни семейни приходи и приятели олигарси, информационна административна НАПаст, леля с четворка на дебели релси по агроикономика от Врачански филиал на фалиралото УНСС, която да му определя какво да има В телевизора, па и шеф на националния телевизор с нескрити политически зависимости и силно изразен среден пръст, всеки от нас щеше сам да е олигарх. Всъщност то нашето не е търпение и овчедушие - то е просто изчакване на момента за протест. Сега е лято, гърците са гостоприемни, узото им е студено, а и КОЙ ще ги снима тия крака на плажа до ледената мента? После ще вали, след това ще е студено, ще дойдат коледни празници - грехота е, а напролет да му мисли, който не е пукнал. Като дойдат избори пък, трябва да проявяваме разбиране и далновидност. Разбирането, че тия досега поне са се накрали, та може и нещо за нас да оставят, а далновидността - че то други няма, а няма и да дойдат, защото никой не протестира. Търпеливи обаче са и другите, моля, моля! Я французите с тия жълти жилетки колко търпеливо накараха правителството да ги забележи и да попромени някои неща в данъчната система. Е, вярно, поразрушиха туй-онуй, ама то това само доказва, че и те са прости, не сме само ние естествени! Румънците, поляците, гърците - и те търпеливи. Търпяха, търпяха, пък излязоха по площадите, където търпеливо си протестираха. С едното търпение цяла Америка и Европа са стигнали там, където... са стигнали. И щом все още търпеливо ни търпят да сме част от Европейския съюз, наистина търпилото им е по-голямо от нашето. Е, видяхте ли, че не сме най-зле! Зле сме, ама па и другите не са по-убави!    ", "date": "2019.07.22", "title": "Добрите страни на лошите ни качества"}
{"url": "http://www.classa.bg/%D1%81%D0%B2%D1%8F%D1%82/item/398111-%D0%BF%D0%B0%D1%80%D1%82%D0%B8%D1%8F%D1%82%D0%B0-%D0%BD%D0%B0-%D0%B7%D0%B5%D0%BB%D0%B5%D0%BD%D1%81%D0%BA%D0%B8-%D0%BF%D0%B5%D1%87%D0%B5%D0%BB%D0%B8-%D0%B2-%D1%83%D0%BA%D1%80%D0%B0%D0%B9%D0%BD%D0%B0", "text": "Партията на украинския президент Володимир Зеленски спечели предсрочните парламентарни избори в Украйна, което предоставя на новака в политиката по-широк мандат за задействане на промяна и справяне с корупцията в пострадалата от война страна, предава Ройтерс. Комикът, който няма предишен опит в политиката, стана известен в ролята си на учител, който става президент в комедиен сериал. Той спечели убедителна победа на президентските избори през април с обещанието да се бори с корупцията и да повиши жизнения стандарт в една от най-бедните страни в Европа.     41-годишният Зеленски трябва да работи с кабинет и депутати, които в мнозинството си са лоялни на предшественика му Петро Порошенко. Това го накара да обяви в деня на встъпването си в длъжност предсрочни избори, за да спечели мандат в парламента. Резултатите от екзит половете показват, че партия „Слуга на народа“ води убедително пред най-близкия си опонент, въпреки че е възможно да остане без мнозинство. Симпатизиращата на Русия „Опозиционна платформа“ остана далеч на второ място, следвана от партията на Порошенко и тази на бившия премиер Юлия Тимошенко. Партия „Гласът“, чийто лидер е друг дебютант в политиката – рок звездата Святослав Вакарчук, остана на пето място. Ликуващият Зеленски заяви, че ще покани партия „Гласът“ на преговори за съставяне на коалиционно правителство. Прозападната партия на Вакарчук съобщи, че е отворена за съюз с нови политически сили, ако те не са подкрепяни от олигарси. По-голям контрол Изборите дават на Зеленски по-голям контрол върху страната, която е в центъра на спора между Москва и Запада след анексирането на Крим от Русия през 2014 г. Новото правителство ще трябва също така да задейства договорените реформи с международни донори, за да си осигури нови заеми за милиарди долара и така да запази стабилността на икономиката. След като гласува в северната част на Киев, Зеленски заяви, че ще вземе решение за вариантите за коалиция, след като станат известни резултатите. „(Но) Честно казано, не виждаме възможност за коалиция с никой от старите лидери“, допълни той. Зеленски иска професионален икономист за премиер и заяви, че провежда консултации с възможен кандидат, чието име отказа да назове. „Искам той да е напълно независим човек, който никога не е бил нито премиер, нито председател на парламента, нито лидер на политическа партия“, каза Зеленски. Отвъд имиджа си на човек от народа Зеленски е проучван заради бизнес връзките си с един от най-влиятелните магнати в Украйна, Игор Коломойски, собственик на телевизията, която направи президента известен. Зеленски настоява, че не се отчита пред Коломойски и няма да вземе неговата страна в спор с държавата заради контрола на най-голямата банка в Украйна. Зеленски ще опита да постигне нова програма за помощ срещу реформи с Международния валутен фонд (МВФ) и обещава антикорупционни мерки като отнемане на имунитета на депутатите от съдебно преследване. Зеленски, който често се появява без вратовръзка и говори на избирателите чрез видеа в социалните мрежи, пренесе неформалния си стил от предизборната кампания в президентския си мандат, отбелязва Ройтерс.", "date": "2019.07.22", "title": "Партията на Зеленски печели в Украйна"}
{"url": "http://www.classa.bg/%D1%81%D0%B2%D1%8F%D1%82/item/398112-%D1%80%D1%83%D1%81%D0%B8%D1%8F-%D0%B5-%D0%B3%D0%BE%D1%82%D0%BE%D0%B2%D0%B0-%D0%B4%D0%B0-%D0%B4%D0%BE%D1%81%D1%82%D0%B0%D0%B2%D0%B8-%D0%BD%D0%B0-%D1%82%D1%83%D1%80%D1%86%D0%B8%D1%8F-%D0%B8%D0%B7%D1%82%D1%80%D0%B5%D0%B1%D0%B8%D1%82%D0%B5%D0%BB%D0%B8-%D1%81%D1%83-35", "text": "Държавната корпорация „Ростех” е готова да достави на Турция изтребители Су-35 в случай на съответен интерес от турска страна. Това съобщи вчера директорът на държавната корпорация Сергей Чемезов. „Ако турските ни колеги изразят желание, ние сме готови да изработим доставката на Су-35”, посочва пресслужбата на „Ростех”. По-рано, на 17 юли, представител на Белия дом заяви писмено, че решението на Турция за придобиване на руските противовъздушни ракетни системи С-400 е направило невъзможно продължаването нейното участие в създаването на американски изтребители-бомбардировачи пето поколение F-35.     Министерството на външните работи на Турция призова вчера Съединените щати да се откажат от решението за изключване на републиката от програмата за създаване на F-35. Свръхзвуковият руски изтребител поколение 4+ Су-35С е разработен на базата на Су-27. Масата на Су-35С е 19 тона, таванът на полета е 20 хиляди метра, максималната скорост е 2500 км/ч, екипажът е един човек. Въоръжение - 30мм въздушно оръдие, до 8 тона бойно натоварване (ракети и бомби от различен тип).  ", "date": "2019.07.22", "title": "Русия е готова да достави на Турция изтребители Су-35"}
{"url": "http://www.classa.bg/%D1%81%D0%B2%D1%8F%D1%82/item/398113-%D0%BF%D0%B0%D0%BF%D0%B0%D1%82%D0%B0-%D0%B7%D0%B0%D0%B1%D1%80%D0%B0%D0%BD%D0%B8-%D0%BD%D0%B0-%D0%B1%D0%B8%D0%B2%D1%88-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8-%D0%B5%D0%BF%D0%B8%D1%81%D0%BA%D0%BE%D0%BF-%D0%B4%D0%B0-%D0%BE%D1%82%D1%81%D0%BB%D1%83%D0%B6%D0%B2%D0%B0-%D0%BB%D0%B8%D1%82%D1%83%D1%80%D0%B3%D0%B8%D0%B8", "text": "Главата на Римокатолическата църква папа Франциск забрани на бивш американски епископ, обвинен в сексуален тормоз и финансово лошо управление, да отслужва литургия, съобщи уебсайтът на Ватикана.   Мярката е сред поредицата от санкции, издадени от папата срещу Майкъл Брансфийлд, съобщава сайтът, цитирайки изявление от бившата епархия на Брансфийлд в Уилинг-Чарлстън, Западна Вирджиния.     На Брансфийлд също е забранено да живее в епархията и е инструктиран да обезщети лично за причинената от него вреда. Характерът и мащабът на тези обезщетения ще бъдат решени от бъдещия епископ на епархията, се казва в изявлението. Брансфийлд подаде оставка през 2018 г. скоро след 75-ия си рожден ден, след като срещу него се появиха обвинения а сексуално тормоз на възрастни. Разследване, водено от архиепископ Уилям Лори от Балтимор, стигна до извода, че обвиненията срещу Брансфийлд са достоверни. На среща през юни в североизточната част на Мериленд, 224-те членове на Конференцията на католическите епископи на САЩ се съгласиха да променят обредите си, като направиха задължително духовенството да докладва за злоупотреби на Ватикана. Досега вътрешните разследвания бяха извършвани от епископите, които осъждаха престъпленията по тяхна преценка.", "date": "2019.07.22", "title": "Папата забрани на бивш американски епископ да отслужва литургии"}
{"url": "http://www.classa.bg/%D1%81%D0%B2%D1%8F%D1%82/item/398110-%D1%87%D0%B0%D1%80%D1%8A%D1%82-%D0%BD%D0%B0-%D1%87%D0%B5%D1%80%D0%BD%D0%B0-%D0%B3%D0%BE%D1%80%D0%B0", "text": "Малката балканска държава има много достойнства: високи планини, дълбоки каньони, сини езера и плажовете на адриатическото крайбрежие. Освен това се слави със старинна архитектура, хубаво вино и вкусна храна.             Страната е малка, разнообразието - голямо   Малката държава в югоизточна Европа има площ от само 14 000 кв.км. Но пък ако се разпъне, ще стане най-голямата в Европа, се шегуват местните. Макар да е малка, тя предлага изключително природно разнообразие, с което привлича туристите като магнит. Затова е най-добре да я посетите още сега - преди да са го сторили другите!   Заливът на Котор Повечето туристи се насочват към адриатическото крайбрежие в южната част на страната. Там безспорно най-красив е заливът на Котор - навлизащ на 30 км дълбоко в сушата, той векове наред предлага на местните жители защита от пирати и завоеватели. Днес е под закрилата на Юнеско и е посещаван редовно от круизните кораби. Стръмните планини се спускат почти до брега - изключително впечатляващи кулиси.   Църкви и манастири От бароковия град Пераст в залива се пътува с ферибот до изкуствено създадения остров Дева Мария от скалите с едноименната църква. Островът е създаден чрез натрупването на пренесени с лодките камъни около една малка скала в морето. Вътрешността на православната моряшка църква е много пищна и се случва и до днес някой капитан да се отбие да остави дарение - за да има попътен вятър.   Курортът Будва Балканската Ибиса - така наричат град Будва. Зад историческия център на града се шири плажът, където купонът не спира. Но Будва, един от най-старите градове в Адриатика, има и по-спокойни кътчета - например това пред градската стена. През лятото старият град се превръща в сцена: по време на ежегодния театрален фестивал се играе по улиците и площадите, представленията са на множество езици.   Луксозният остров Свети Стефан Който може да си го позволи, ще отседне в петзвездния хотел-остров Свети Стефан. Обичайните му посетители са знаменитости и политици: Силвестър Сталоун, Клаудия Шифер, навремето е идвал и бившият германски канцлер Вили Бранд. От 50-те години насам целият остров е луксозен хотел от веригата Aman Resorts. Който няма достатъчно пари да пренощува на острова, може поне да му се полюбува от разстояние.   Планината Дурмитор на север Черна гора е малка и това е много удобно за тези, които искат да я разгледат. От крайбрежието на юг са само три часа път до северните райони. Там е разположена планината Дурмитор: с дълбоки смърчови гори, благоуханни зелени ливади, сурови скалисти плата и високи върхове над 2 000 метра. Масивът Дурмитор е част от резерват и принадлежи към световното културно наследство на Юнеско.   Каньонът на река Тара Река Тара тече през националния парк Дурмитор. Тя се вие из дълбок каньон, смятан за най-дълбокия в Европа с максималната си дълбочина от 1 300 метра. В света само Големият каньон в САЩ е по-дълбок. Балканският му конкурент е любимо място за снимки. Река Тара предлага възможности за рафтинг и за зиплайн - плъзгане по въже от една точка до друга високо над земята.   Резерватът Биоградска гора Където и да се намирате в Черна гора, все ще сте в близост до някой резерват - те са пет на територията на страната. Националният парк Биоградска гора в източната част включва една от малкото останали праисторически гори в Европа. В центъра на гората е глетчерното езеро Биоград, с вековни дървета по бреговете. Посетителите могат да преминат по мост над блатистите местности в района.   Шкодренското езеро Погледнато отгоре, Шкодренското езеро напомня на пейзажите от времената на динозаврите. Това е най-голямото езеро на Балканите, намира се южно от черногорската столица Подгорица. Големи части от него са заблатени и недостъпни - райско място за птиците, от които в района живеят над 270 вида. Туристите с удоволствие разглеждат старите рибарски селца, правят екскурзии и турове с колело или каяк.   Хубаво вино Близо до Шкодренското езеро се намира най-големият лозаро-винарски масив в Черна гора. Климатът е едновременно субконтинентален и средиземноморски, респективно - идеален за лозарството. Когато температурите достигнат 40 градуса през лятото, студеното бяло вино е най-подходящо. Вината на Черна гора са известни в цял свят, най-голямата част от тях обаче се изпиват още в самата страна.   Вкусна храна Колкото разнообразни са ландшафтът и културните влияния в страната, толкова богата е и черногорската кухня. От планината идват овчето и козето сирене, а от морето и езерата - риба, която се яде из цялата страна. Традиционните местни ястия с месо и колбаси се сервират с пресни салати, а някои от сладкишите и десертите напомнят на сладостите от Ориента.      ", "date": "2019.07.22", "title": "Чарът на Черна гора"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/398101-%D0%B3%D0%B5%D0%BE%D1%80%D0%B3%D0%B8-%D1%85%D1%80%D0%B8%D1%81%D1%82%D0%BE%D0%B2-%D0%BF%D0%BE%D0%B1%D0%B5%D1%81%D0%BD%D1%8F", "text": "Естрадните лъвове Васил Найденов и Георги Христов влязоха в задочна война за фенове. Поводът е повече от озадачаващ - традиционните ежегодни летни концерти. Оказва се обаче, че цените на билетите за единия и другия изпълнител са коренно различни, пише \"Lupa.bg\", което разпали и напрежението между големите звезди. Пред организаторите на едно от последните си участия Георги Христов споделил, че се чувствал омерзен от факта, че билетите за колегата му Кеца са в пъти по-скъпи от неговите.     \"Аз да не съм по-малко звезда от него\", изригнал изпълнителят на \"Черно и бяло\", издават очевидци. Христов се ядосал заради това, че в Бургас входът за неговия пърформанс бил минимум 15 лева за правостоящи, а в Слънчев бряг, където Васко Кеца се чака с огромно нетърпение на 1 август, в един от най-популярните клубове, цената е 30 лева, при това много далеч от сцената.     От управата на нощното заведение споделили, че изобщо не препоръчват тези места за Кеца, защото феновете нямало да имат никаква видимост към русата звезда на българската естрада. Вместо това ги насърчават да запазят маса за минимум 150 лева. Така със задължителния вход от 30 лева, цената за пърформънса на Кеца скача до 180 лева. Сепаретата в клуба пък, са на цени от най-малко 800 лева. За сравнение, най-скъпите билети за гастролите на Георги Христов по морските курорти в рамките на турнето му след повече от 5 години затишие от сцената, са на цена 50 лева. Толкова струва и място в Летния театър на Варна най-близо до сцената.    Според тиражираната информация преди ден в Летния театър на Бургас Георги Христо не е успял да изпълни целия капацитет на театъра за концерта си \"Моят път\".", "date": "2019.07.22", "title": "Георги Христов побесня"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/398102-%D1%86%D0%B5%D1%86%D0%B8-%D0%BA%D1%80%D0%B0%D1%81%D0%B8%D0%BC%D0%B8%D1%80%D0%BE%D0%B2%D0%B0-%D1%81%D0%B5-%D1%81%D0%B4%D0%BE%D0%B1%D0%B8-%D1%81", "text": "Цеци Красимирова най-накрая успя да вземе американско гражданство и ще заживее в САЩ заедно със съпруга си Майкъл Струмейтис, който сбъдва всяко нейно смело желание. В момента младоженците са на Карибите, където се наслаждават на своя меден месец, пише \"Галерия\" и до седмица ще отпътуват към Ел Ей, където мъжът й управлява своята бизнес империя.     Веднага след като сключиха брак, Цеци подаде документите си за американско гражданство и то вече е факт. Според тиражираните информации Цеци и Майкъл ще пробват да заживеят в луксозното му имение в Ел Ей и ако им допадне, ще останат там завинаги. Разкошният палат на Биг Майк се намира в местността Холивуд Хилс, откъдето се отрива гледка към Ел Ей. В близост до тях къща има Орландо Блум, в местността са именията и на Киану Рийвс, Лео ди Каприо, Холи Бери.     Според щатски медии мултимилионерът Струмейтис е построил палата си срещу 16 милиона долара. Той е на няколко нива, разполага с басейн, СПА център и всякакви екстри.     Засега Цеци няма да продава прекрасната къща в Барселона в топ район, която Майкъл й купи преди години, когато заедно с дъщеря й Джудит се установиха в Испания. Там пък нейни съседи са звездното семейство Шакира и Пике. Цеци е свикнала с живота си там, но се мести заради съпруга си. В Барселона ще остане Джудит.", "date": "2019.07.22", "title": "Цеци Красимирова се сдоби с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/398103-%D1%81%D0%B8%D0%BC%D0%BE%D0%BD%D0%B0-%D1%85%D0%B0%D0%BB%D0%B5%D0%BF-%D0%B2-%D0%BB%D1%8E%D0%B1%D0%BE%D0%B2%D0%BD%D0%B0-%D0%B0%D1%84%D0%B5%D1%80%D0%B0-%D1%81", "text": "Симона Халеп е една от звездите на тениса, за които много по-рядко се пише, когато става дума за живота извън корта. Тенисистката полага максимални усилия, за да пази личното си пространство, но това вече става все по-трудно, като в Румъния разкриха и кой е приятелят на шампионката от All England Club тази година. Румънката спечели своята първа титла на Уимбълдън и спря Серина Уилямс по пътя към рекорда на Маргарет Корт от 24 трофея от Големия шлем. Халеп изигра перфектен в тактическо отношение финал и дори не даде сет на 37-годишната американка, за да триумфира с 6-2 6-2 за едва 55 минути игра на централния корт. В Лондон през цялото време бе и Тони Ирук – мистериозна досега за медиите личност. Той е бизнесмен и е добре пазената половинка на бившата №1.     Милионерът е арумънец. Названието идва от латинското Romanus, при което е прибавена приставка „а“, характерна за много думи в аромънския език, започващи със съгласна. Терминът „арумъни“ е въведен от Густав Вайганд през 90-те години на XIX век. Терминът власи се използва на Балканите като екзоним на романизираните народи, живеещи в този регион. Към 1992 година арумъните наброяват около 115 хиляди души. Говорят различни диалекти на арумънския език, който е част от групата на балканските романски езици, близък до румънския език. След като получи тържествено посрещане на летището в Букурещ, четвъртата в света показа трофея пред близо 20 000 души на специална церемония в Arena Națională в столицата. А след това прекара време с Ирук, като медиите в Румъния успяха да я проследят.    ", "date": "2019.07.22", "title": "Симона Халеп в любовна афера с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/398104-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-22-%D1%8E%D0%BB%D0%B8", "text": "Трябва да се заемете с полезни неща и постепенно да изчиствате натрупалите се задачи. Това се отнася до дома, живота и финансите. Ще има толкова много ярки събития около вас , че дори няма да искате да се занимавате с вашите въпроси. Но имайте предвид, че ако сте твърде мързеливи, тогава стотици пъти ще съжалявате. За кариера и грандиозен успех, все още може само да мечтаете. Поставете в ред личните и финансовите си въпроси, в противен случай, ще висят над вас като Дамоклев меч. Това ще изисква не само ум и интелигентност, но и мъдър подход. Възможни са смущаващи новини от далеч - от възрастен роднина. Вечерта, ще трябва да седите на компютъра дълго време, за да завършите работата си. Очаква ви успех не само в работата, но и в учението. Вие се захващате с всичко, с което може да помогнете. Но не трябва да се притеснявате за хора, които сами могат да решат проблемите си. Ако навсякъде се проявявате като месия, тогава в замяна ще получите само усмивки. В преследването на \"лесни\" пари, може да загубите това, което имате.   РАК ( 22 юни - 23 юли ) Разкривайте талантите си в творчеството и също така се включвайте в големи проекти. Достатъчно вече сте страдали и стеснявали, вие заслужавате много повече. Приятни новини от стар приятел, ще повдигнат настроението ви. Дори ще забравите за лошото здраве и ще решите драстично да промените плановете си за следващия месец. ЛЪВ ( 24 юли - 23 август ) Очаква ви благоприятен ден във всяко отношение. Дори пари ще получите толкова, колкото са ви обещали да ви платят. Възможно е, да ви предстои ваканция? Пишете заявление за отпуск и се заемете да довършите започнатите задачи. Да запазете позитивното си настроение, ще ви помогне стар приятел, който ще споделя с вас, ентусиазма ви за пътуването. ДЕВА ( 24-ти август - 23 септември ) Препоръчително е, да сте по-доверчиви, особено ако и към вас, се отнасят така. На работното място, може да имате сблъсъци с колеги, така че не трябва да проявявате праволинейност. Пазете емоциите и страстта си, за любовната среща, която е насрочена за вечерта. От вас зависи, да вземете решение, което ще промени нещата към по-добро. ВЕЗНИ( 24 септември - 23 октомври) Очаква ви безоблачен ден, който ще ви донесе много приятни новини. Само с финансовите проблеми, ще трябва да се справяте сами, но вечерта може да получите аванс за работата си. Независимостта е в кръвта ви, въпреки че това, може да ви пречи в любовната сфера. Дайте възможност и на партньора си, да се докаже. СКОРПИОН ( 24 октомври - 22 Ноември ) Не се захващайте с нови и непознати неща, в противен случай няма да имате време да изпълните старите дела. Нека всичко върви, според установения ред. Неуравновесеността ви е свойствена, затова не давайте воля на импулсивността и гнева. Вечерта, ще общувате с роднини, ще им помагате в ежедневието и ще решавате здравословни проблеми.   СТРЕЛЕЦ ( 23 Ноември - 21 Декември ) Предстои ви, в неофициална атмосфера да подписвате, някои договори и документи. Е, ако сте обмислили всичко, рискувайте. В любовта, не трябва да се заричате за нищо, така ще решите и вие и ще се пуснете по течението. Ако сте семейни, тогава се бойте от Всевишния. Флирт, дори и невинен, може да стане \"последната капка\". КОЗИРОГ (22 Декември - 20 януари ) Очаква ви, наситен работен ден изпълнен със събития , които ще започнат да се развиват по-бързо към обяд. Не бива да поемате задължения, които шефът е разделил равномерно между служителите. За постигане на финансови цели, все още не сте готови след последния провал. Помислете сто пъти, преди да влагате своите честно заработени пари.  ВОДОЛЕЙ ( 21 януари -  19  февруари ) Трябва да поддържате баланс между личния живот и работата. В противен случай, ще трябва да се разкъсвате на няколко части или да се изпокарате с близките. Стабилността във финансовата сфера е забележителна, така че, може да подарите подаръци на себе си и близките. Вечерта, ще трябва да решавате проблеми свързани с децата.   РИБИ ( 20 февруари - 20 март ) Очакват ви много удоволствия, от които ще е трудно да се откажете с вашата страстна природа. Ако всичко това не пречи изобщо на работата ви, тогава не се отказвайте. В битовата сфера са възможни аварии, ремонти и загуба на пари. Дори ще трябва да отидете някъде далеч, за да купите необходимите неща за уреждане на проблемите. Затова пък вечерта ви очаква романтика.", "date": "2019.07.22", "title": "Дневен хороскоп 22 юли"}
{"url": "http://www.classa.bg/%D1%81%D0%B2%D1%8F%D1%82/item/398105-%D0%B7%D0%B0%D0%B1%D1%80%D0%B0%D0%BD%D0%B0%D1%82%D0%B0-%D0%BD%D0%B0-%D0%BA%D0%BE%D1%81%D1%82%D1%8E%D0%BC%D0%BD%D0%B8%D1%82%D0%B5-%D0%B4%D1%80%D0%B0%D0%BC%D0%B8-%D0%B2-%D0%BA%D0%B8%D1%82%D0%B0%D0%B9-%D0%B8%D1%81%D1%82%D0%B8%D0%BD%D1%81%D0%BA%D0%B0-%D0%BF%D0%BE%D0%BB%D0%B8%D1%82%D0%B8%D1%87%D0%B5%D1%81%D0%BA%D0%B0-%D0%BC%D0%B8%D1%81%D1%82%D0%B5%D1%80%D0%B8%D1%8F", "text": "В последните месеци Китай преминава през кампания за промяна на имена на улици, хотели и райони. За да \"защити китайската култура\" и да насърчи \"позитивен и повишен национален дух\", партията сменя чуждестранни имена с нови, китайски такива. Площад \"Манхатън\" в провинция Джъндзян например е преименуван на \"Слънчева долина\". Тази позитивна патриотична тенденция се разпространява и върху филмовата и телевизионната индустрия. Затова телевизионна поредица, първоначално наречена \"Противотечение на тъгата\" е преименувана на \"Потокът на хубавото време\". Друга поредица с името \"В Ню Йорк\" вече се нарича \"Очаквам те в Пекин.\"     Това обаче е нищо в сравнение с безкрайните промени и забрани, наложени върху китайската телевизия през последните десетилетия. Най-драматичната от тях се случи след плъзването на слухове в интернет на 22 март. Те твърдят, че Националната телевизионна и радио-администрация (NRTA) е издала забрана и от този момент до края на юни (някои твърдят, че е до честването на 70-та годишнина на Китайската народна република на 1 октомври), всички костюмни драми подлежат на регулация. Тези, които са онлайн, трябва да бъдат премахнати. Тези, които още не са публикувани, не бива да бъдат разпространявани.     В последните години различните инструкции на NRTA рядко са огласявани чрез традиционни официални документи, а по-скоро под формата на лични телефонни разговори и срещи лице в лице, за да се избегне оставяне на \"доказателства\", които да бъдат разгласявани. Поради това никой не е посмял да игнорира разпространяващия се слух. Това е първият път, в който китайското правителство се възпротивява на определен тип ТВ драми. \"Костюмните драми\" са нещо повече от филмова и телевизионна тема. Те съставят широка гама от продукции, включващи сюжети за императорски дворци, борби във властта, бойни изкуства и исторически събития. Включват и поредици, адаптирани от литературни класики. Според доклада за развитие на китайската индустрия за ТВ драми от 2018 г., пазарът такива продукции в Китай се оценява на повече от 100 млрд. юана ($14.5 млрд.), от които костюмните драми съставят най-мащабния сектор за интернет аудиторията. За близо четири десетилетия от отварянето на Китай към света, ТВ сериалите с водещи рейтинги са предимно костюмни драми и съставят приблизително половината от продукцията на бранша. Няма нужда да поясняваме, че цялата ТВ филмова и продуцентска индустрия изпада в тотална паника заради вестта за нов държавен контрол. Големи или малки, всички продуценти реагираха като мравки върху горещ котлон заради напрежението да не знаят дали ще могат да си възстановят разходите. \"Имах три уеб ТВ поредици, очакващи премиера онлайн през март, две от които бяха костюмни драми. Ако не си получа парите до шест месеца, няма да мога да платя заплатите на близо 100-членен екип\", казва Ли Ли, собственик на малка ТВ продуцентска компания. Нещата са също толкова катастрофални за големи китайски онлайн видео платформи като Tencent, iQiyi и Youku, тъй като те трябва спешно да намерят други сериали, които да заменят първоначално планираните и включени в програмата костюмни драми. Както показва информация от китайските медии, в края на март цели 30 костюмни драми са отложили премиерите си онлайн, много от които са били дългоочаквани, с голям актьорски състав и популярни актриси като Джан Дзъи. Същевременно обаче, както признават много представители на бранша, привидно абсурдното решение, предизвикало такъв хаос, не е особена изненада. Като китайски регулатор за телевизионната и филмовата индустрия, NRTA никога не е крила пряката си намеса във филмовия и телевизионния пазар. През 2010 г. директорът й Ли Дзиншен открито заяви, че \"администрацията ще контролира и регулира прекалено експлоатирани теми за ТВ сериали.\" На практика, още преди да признае това, много от най-популярните китайски драми, екранни идоли, реалистични драми или дори анимации изживяват превантивни забрани, след като стават твърде популярни. Това би било немислимо в капиталистическия свят, където със сигурност колкото по-популярен става жанрът, толкова повече от него се продуцира и излъчва. Насищането на жанра в капиталистическия свят по естествен път се регулира от пазара. Само че контролиращият китайски манталитет никога няма доверие на пазара. Какво се смята за \"прекалено експлоатирана тема\" - зависи изцяло от регулаторните власти. Твърди се, че двa от най-обичаните китайски ТВ сериали за миналата година - \"Историята на двореца Янси\" и \"Кралската любов на Рюи в двореца\", и двете посветени на дворцови интриги и борби за власт, са силно критикувани от NRTA, което вероятно е и предизвикало специалното решение за костюмните драми. Това не само се дължи на факта, че както гласи китайската поговорка, \"големите дървета привличат силните ветрове\", но и на това, че през 2018 г. се навършиха 40 години от китайските реформи и отваряне към света и че Народната република чества своята 70-та годишнина след няколко месеца. От развлекателния и творчески сектор на Китай естествено се очаква да се нагоди към този \"важен исторически момент\" и свързаните с него политически изисквания. Още през пролетта на 2018 г. NRTA редовно подчертава, че радио- и телевизионните програми трябва да спазват принципите на \"малък бюджет, силни емоции и позитивна енергия\" и да \"показват нов аспект на разкриването на духа и историята на съвременността.\" People's Daily, мегафонът на Китайската комунистическа партия, също публикува есе, задаващо тона: \"В последните години, както показват поредиците от костюмни драми с участието на млади актьори, техният пазарен ефект и репутация сред аудиторията не успяват да отговорят на очакванията. Посредствените продукции, слабата актьорска игра и повърхностното съдържание са станали обща черта на тези така наречени исторически костюмни драми.\" В подобен контекст, нищо чудно, че костюмните драми, които редовно изискват големи бюджети и не отговарят на профила на \"демонстриране на просперираща и силна родина\", стават подозрителни от политическа гледна точка. И все пак, защо ТВ индустрията не се е адаптирала към предпочитанията на властите към съвременни драми? Това е съвсем отделен въпрос, обяснява продуцентът Ле Чен. \"Първо, филмовата и телевизионната индустрия имат естествен период на закъснение. От одобряването на проект до премиерата му онлайн, средностатистическа драма със средни мащаби изисква поне половин година, но може да изисква и две-три години\", обяснява Чен. \"Внезапни и резки административни забрани от NRTA не ни дават достатъчно време да реагираме. Освен това темите за съвременните драми са станали все по-ограничени в последните години. За съвременните фентъзи драми, в сюжетите не е разрешено да има призраци, чудовища, богове и монаси. Това на практика не ни оставя нищо, което да предложим.\" Заради допълнителното затягане на политиките на NRTA от 2017 насам, включително през първата половина на 2018 г., растежът на филмовия и телевизионния сектор е спаднал с близо 5% в сравнение с предходната година. \"Целият бранш реално е на загуба\", казва друг продуцент, който предпочита да остане анонимен. \"Ако преди беше относително по-лесно да се прецени какво съдържание може да не бъде разрешено, от рода на голота или насилие, вече в наши дни няма ясни правила. Стандартите за контрол са станали непрозрачни. Става все по-трудно за продукциите да бъдат наясно някога изобщо ще видят ли бял свят.\" Всичко това може и да се дължи на факта, че самата NRTA преминава през преструктуриране, тясно свързано с \"колективната реформа и интеграция на държавните институции.\" На 3 юни една от най-очакваните костюмни драми на годината, \"Новоландия: Знамето на Орела\", беше спряна само 19 минути преди премиерата си. Никой не знае точно защо. Безпомощни сме, всички стават суеверни, подмята сценаристът Бан Хуали (псевдоним). Хората се обръщат към Буда или гадатели в търсене на помощ и психично равновесие. Дори съвременните драми носят със себе си древни обрати...", "date": "2019.07.22", "title": "Забраната на \"костюмните драми\" в Китай - истинска политическа мистерия"}
{"url": "http://www.classa.bg/%D1%81%D0%B2%D1%8F%D1%82/item/398106-%D1%82%D0%B0%D0%BC,-%D0%BA%D1%8A%D0%B4%D0%B5%D1%82%D0%BE-%D1%80%D0%B0%D0%B4%D0%B8%D0%B0%D1%86%D0%B8%D1%8F%D1%82%D0%B0-%D0%B5-%D0%B4%D0%BE-1000-%D0%BF%D1%8A%D1%82%D0%B8-%D0%BF%D0%BE-%D0%B2%D0%B8%D1%81%D0%BE%D0%BA%D0%B0-%D0%BE%D1%82-%D1%82%D0%B0%D0%B7%D0%B8-%D0%B2-%D1%87%D0%B5%D1%80%D0%BD%D0%BE%D0%B1%D0%B8%D0%BB", "text": "Нивата на радиация в части от Маршаловите острови в Тихия океан, където САЩ са правили опити с ядрени бомби през Студената война, са по-високи от зоните, замърсени от авариите с атомни електроцентрали в Чернобил и Фукушима. Това твърди ново изследване. От 1946 до 1958 г., американското правителство е провело 67 ядрени опити на няколко малки атола от Маршаловите острови.  Американското правителство е преселило цялото население на някои от островите, а на други е изложило местни жители на опасност от рак и причиняваща други тежки заболявания радиация. Повече от 60 години по-късно, учени от Колумбийския университет твърдят, че радиацията на четири от тези атоли остава притеснително висока - на някои места от десет до 1000 пъти по-висока от радиоактивните зони около атомната електроцентрала в Чернобил, която експлодира през 1986 г., и Фукушима, където земетресение и цунами предизвикаха авария през 2011 г. Като са анализирали образци от почви, учените са открили концентрация на америций-241, цезий-137, плутоний-238 и плутоний-239,240 на 11 места около четирите северни атола. Населението на Маршаловите острови е относително малко, с малко над 75 000 души, живеещи по различните острови към юли 2018 г. Някои от атолите и островите имат само по няколкостотин жители. Според преброяване от 2011 г., на атола Ениветок са живели едва 664 души. Ениветок е един от двата атола, наравно с Бикини, които са били описани от учените като \"кота нула\" за ядрени опити. Въпреки че малък процент от 1054-те ядрени опита, извършени от САЩ между 1946 и 1992 г., са се провели на Маршаловите острови, кораловите атоли са понесли повече от половината обща мощност на взривовете от всички американски ядрени експерименти през този период, твърдят учените.     Бикини е мястото, където е хвърлена и най-голямата американска водородна бомба, известна като Castle Bravo, през 1954. Взривът от нея е бил 1000 пъти по-силен от този от бомбите, хвърлени над Япония през Втората световна война. На атола Бикини има и най-високо ниво на радиация от всички изследвани региони, като авторите на доклада препоръчват Бикини да остане ненаселен, заради високите нива на радиационния фон.     През 1946 г. жителите на атола Бикини са принудително преселени на няколко различни острова заради ненадеждните източници на вода и храна. Изследователите казват, че част от първоначалните жители на Бикини за кратко са се върнали на острова в края на 60-те години, след като американското правителство е обявило острова за безопасен за повторно заселване, но скоро са напуснали заради ефекта от излагането на високите нива на радиация. На други места, учените казват, че присъствието на радиоактивни изотопи на остров Рунит от атола Ениветок е \"повод за сериозна загриженост\" и са препоръчали хората да бъдат предупредени \"да не използват острова по никакъв начин\". След американска окупация през Втората световна война, островите са станали територия на САЩ до края на 70-те години. Сега те са независима държава, но са подписали договор за свободно асоцииране със САЩ. Според Агенцията за закрила на околната среда (EPA), излагането на много високи нива на радиация, например когато се намирате близо до мястото на ядрен взрив, може да причини изгаряния по кожата и тежък радиационен синдром, известен като \"лъчева болест\". То може също така да доведе до дълготрайно увреждане на здравето, от рода на рак и сърдечно-съдови заболявания.     Докладът също така изразява опасения, че отмиването на съществуващи изотопи в океана ще се засили от повишаващото се морско равнище и има риск да бъдат замърсени лагуната на острова и околния океан. Няколкостотин души в момента живеят на остров Ениветок, в южната част на атола, след мащабно почистване на радиацията през 1980 г. Два други атола - Ронгелап и Утирик - са сериозно засегнати от радиоактивно замърсяване в резултат на Castle Bravo. На Ронгелап, учените са установили, че северният остров Наен има най-високи нива на външна гама-радиация от всички острови, проучени в рамките на изследването - доста над приемливите нива на излагане, договорени между Република Маршалови острови и САЩ. Проби от почвите на Наен също са показали висока концентрация на радиоактивни изотопи. Непроверена теория за високите нива на радиация на Наен е, че може островът да е бил използван за изхвърляне на част от радиоактивните отпадъци от почистването на Ронгелап, твърдят учените. Резултатите от изследването са публикувани в изданието Proceedings of the National Academy of Sciences тази седмица, като учените заявяват, че целят да представят анализ на актуалните \"радиологични условия\" на засегнатите атоли, като се фокусират върху необитаваните острови, които често се използват като източник на храни.", "date": "2019.07.22", "title": "Там, където радиацията е до 1000 пъти по-висока от тази в Чернобил"}
{"url": "http://www.classa.bg/%D1%81%D0%B2%D1%8F%D1%82/item/398107-%D0%B4%D0%BE-10-%D0%B3%D0%BE%D0%B4%D0%B8%D0%BD%D0%B8-%D1%81%D0%B5%D0%BA%D1%81%D1%80%D0%BE%D0%B1%D0%BE%D1%82%D0%B8-%D0%BD%D0%B5%D1%80%D0%B0%D0%B7%D0%BF%D0%BE%D0%B7%D0%BD%D0%B0%D0%B2%D0%B0%D0%B5%D0%BC%D0%B8-%D0%B7%D0%B0-%D1%87%D0%BE%D0%B2%D0%B5%D0%BA%D0%B0-%D1%81%D0%B5-%D1%81%D0%BC%D0%B5%D1%81%D0%B2%D0%B0%D1%82-%D1%81-%D1%85%D0%BE%D1%80%D0%B0%D1%82%D0%B0", "text": "Колекционерът на секскукли Брик Долбангър, който има близки връзки с производителите Realbotix и Abyss, казва, че секскукли с изкуствен интелект ще станат „неразличими от хората“, съобщава БГНЕС  позовавайки се на в. „Сън“. Според Долбангър един от най-новите постижения в тази посока ще бъде способността им да ходят. Запитан за технологията при създаването на секс роботи, той посочи нов робот Sanctuary, наречен Synth, който според него ще бъде готов да „ходи след по-малко от 10 години“.     И казва, че сексроботите ще бъдат готови да се разходят сред нас, след като им бъде инсталирана подобна технология. Това обаче няма да стане днес, но прогнозата му е, че след 20 г. ще е често срещана практика. Долбангър определя пред „Дейли Стар“, че “Подобренията в момента са доста драматични.“ „И това е само върхът на айсберга. В Abyss разработват торс, подобен на Sanctuary, който ще бъде достъпен.“ Тази кукла, която бил получил, има множество аниматронни подобрения, по-добри движения на очите и мимика на лицето. Всичко това идва с ъпгрейдване на визията и по-близка до истинската човешка мимика на лицето. Брик Долбангтър, който е основател на brickdollbanger.com, казва: „Тази седмица получавам The Nova и ще я покажа дебютно във Фейсбук.“ Той също така има намерение да изпробва друг ъпгрейдван модел до края на годината. Сексроботите бързо набират популярност през последните години, но основният пробив ще бъде 5G, което според Дирк щяло да направи куклите неразпознаваеми от хората. „Всеки път, когато можете да получите по-стабилен поток от информация от софтуер до активиране на хардуер, вие ще получите по-добра синхронизация и по-гладко движение от хардуера.“ С две думи ходещите по улиците сексроботи няма да се различават от хората.", "date": "2019.07.22", "title": "До 10 години сексроботи неразпознаваеми за човека се смесват с хората"}
{"url": "http://www.classa.bg/%D1%81%D0%B2%D1%8F%D1%82/item/398108-%D1%81%D0%B2%D0%B5%D0%B6-%D0%B2%D1%8A%D0%B7%D0%B4%D1%83%D1%85-%D0%B8%D0%BB%D0%B8-%D1%81%D0%B4%D0%B5%D0%BB%D0%BA%D0%B0-%D1%84%D0%BE%D0%BD-%D0%B4%D0%B5%D1%80-%D0%BB%D0%B0%D0%B9%D0%B5%D0%BD-%D0%B8%D1%81%D0%BA%D0%B0-%D0%BF%D0%BE-%D0%BC%D0%B5%D0%BA-%D1%82%D0%BE%D0%BD-%D1%81%D0%BF%D1%80%D1%8F%D0%BC%D0%BE-%D0%BF%D0%BE%D0%BB%D1%88%D0%B0", "text": "След избора й начело на ЕК Урсула фон дер Лайен налага по-мек тон спрямо Полша по темата за върховенството на закона. Нов стил на управление ли е това или отплата за вота на полските консерватори в нейна полза?         Европейската комисия постави ултиматум на Полша - в рамките на два месеца полското правителство трябва да преработи определени законодателни разпоредби в съдебната система. По-конкретно, в момента полските съдии могат да бъдат подложени на дисциплинарни разследвания и наказания заради съдебните им решения, включително и ако поискат становище от Съда на Европейския съюз в подкрепа на своята юрисдикция. Според договорите на ЕС, това е изконно право на всеки съдия. Ако правителството не промени спорното законодателство, Европейската комисия ще настоява Съда на ЕС да предприеме мерки срещу Полша. Тази заплаха дойде от Брюксел в сряда, 17 юли. Няколко дни по-късно посланията от Берлин звучат вече много по-помирително. Пред “Зюддойче Цайтунг” бъдещата най-важна жена в ЕС, избраната за председател на Европейската комисия Урсула фон дер Лайен призова за повече разбиране спрямо източноевропейските държави като Полша. “Всички трябва да осъзнаем, че целта ни винаги ще бъде пълното върховенство на закона, но никой не е съвършен”, заяви Фон дер Лайен. Диалог,  а не наказание През 2017 г. Европейският съюз откри т. нар. процедура за нарушение срещу Полша. Европейската комисия смята, че съдебната реформа на полското дясно правителство застрашава върховенството на закона. Като най-крайна мярка страната би могла да загуби правото си на глас в ЕС. Оттогава Варшава и Брюксел са в конфликт. \"Имаме нужда от повече дебат по същество\", отбелязва Фон дер Лайен в интервюто си пред \"Зюддойче цайтунг\". По този начин тя задава нов тон на общуването с Полша: диалог и разбиране, вместо заплахи и наказания. Милан Нич, изпълнителен директор на Центъра за източноевропейски изследвания “Роберт Бош”, е съгласен с нейната позиция: “Разбира се, трябва да очакваме, че всички държави от ЕС ще спазват върховенството на закона, но дебатът за Полша понякога е леко пресилен”. Дори и да няма съвпадения на мненията, и двете страни трябва да се отнасят с уважение едни към други.     \"Ако търсим диалог, не бива да започваме със заплахи от самото начало\", заявява Урсула фон дер Лайен по повод продължителната дискусия в ЕС по темата. Настоящият председател на Европейската комисия на Жан-Клод Юнкер предложи изплащането на европейски средства да бъде обвързано с върховенството на закона. За Фон дер Лайен, това обаче е \"само крайна мярка\". Полските политици реагират по различен начин спрямо изявленията на Фон дер Лайен - в зависимост от това дали са част от правителството или от опозицията. \"Това е шанс за споразумение\", смята заместник-министърът на външните работи Шимон Шинковски. Според него, Европейската комисия и другите европейски институции трябва да възвърнат репутацията си в полското общество.\" Политикът от опозиционната партия “Гражданска платформа” Богдан Борусевич вижда ситуацията по различен начин: \"Изявленията на г-жа Фон дер Лайен ме безпокоят. Подозирам, че става въпрос за сделка“. Въпреки това политикът подчертава, че най-правилно би било отношението към всички страни в ЕС да бъде еднакво. „Нуждаем се от нов инструмент“ Твърдият дипломатически курс на Комисията до този момент се оказа неуспешен. Единствено Европейският съд успя веднъж да убеди Полша да се откаже от своите намерения. През 2017 г. Съдът на Европейския съюз спря закон на полското правителство, който въвеждаше нова възрастова граница за съдиите. Тогава мнозина смятаха, че по този начин правителството иска да се отърве от неудобните критици на системата. След намесата на Съда на ЕС Варшава позволи на съкратените съдии да се върнат на работа. Според Милан Нич, достигнати са били границите на механизма на процедурата за нарушение, поради което сега \"се нуждаем от нов инструмент\".     Проблемите между ЕС и страни като Полша са много по-дълбоки. В Европа има пукнатини - между Севера и Юга поради икономически причини, а между Изтока и Запада - по скоро на емоционална основа. \"В източноевропейските страни мнозина смятат, че не са напълно приети от останалите членки на ЕС“, посочва Милан Нич. Според него, това чувство е налице още от 2004 година. Тогава ЕС прие 10 нови държави-членки в общността си, сред които Полша и Унгария. \"В Германия все по-често се чува мнението, че разширяването на съюза става твърде бързо и новите страни-членки са доста по-различни от останалата част на Европа.\" Към това се прибави и миграционната криза от 2015 г. \"В Европа настъпи разделение, което отрови политическите дебати\", смята Нич, а стереотипите и негативните образи изпълниха пространството след 2015 година. Системата за наблюдение над върховенството на закона във всички държави от ЕС цели обаче именно да се избегне \"впечатлението, че една част от Европа е фундаментално критична към другата\". Отплата към Полша? Новият подход на Урсула фон дер Лайен внесе свеж въздух в Брюксел. Но в контекста на избора й за председател на Комисията твърденията й будят подозрение. В крайна сметка бившата германска министърка на отбраната бе избрана само с девет гласа повече в парламента. Решаващ се оказа вотът на полската дясна партия “Право и справедливост” (ПиС) . Дали Фон дер Лайен иска да им се отблагодари, като налага по-мек тон спрямо Варшава? \"Настоящата политическа ситуация е благоприятна за Полша\", заяви полският зам. външен министър Шинковски след изборите. Практически Фон дер Лайен бе избрана директно с гласовете на ПиС. Милан Нич, от друга страна, не вярва, че Фон дер Лайен ще следва угодна за Полша политика. Поради крехката си победа тя ще бъде под натиск от страна на социалистите и либералите в парламента. Порад липсата на мнозинство от основните партии тя ще трябва да работи заедно с останалите групи. \"Пародоксалното е, че именно заради гласовете от Полша, тя ще продължи да настоява за спазване на върховенството на закона.\", завършва Милан Нич.  ", "date": "2019.07.22", "title": "Свеж въздух или сделка: Фон дер Лайен иска по-мек тон спрямо Полша"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/398109-%D0%B7%D0%B0%D0%BF%D0%BB%D0%B0%D1%82%D0%B8%D1%82%D0%B5-%D1%80%D0%B0%D1%81%D1%82%D0%B0%D1%82,-%D0%BD%D0%BE-%D0%B1%D0%B0%D0%B2%D0%BD%D0%BE-%D0%B0-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%B2%D1%81%D0%B5-%D1%82%D0%B0%D0%BA%D0%B0-%D0%BE%D0%BF%D1%83%D1%81%D1%82%D1%8F%D0%B2%D0%B0", "text": "България е страната с най-ниски заплати в ЕС. В нея има между 600 хиляди и 800 хиляди „работещи бедни\", 400 хиляди получават минимална работна заплата. Ниското заплащане прогонва хората да си търсят късмета в чужбина.         Минималната работна заплата в България се определя еднолично от правителството. Просто защото синдикатите и организациите на работодателите вече от години не могат да се споразумеят за конкретните параметри на минималната работна заплата. Димитър Банков, заместник-председател на Българската стопанската камара, обяснява: „Месечната стойност на производителността е около 1020 евро. От тази сума работодателят изплаща трудовото възнаграждение, част от осигуровките, а също така отчисления за амортизация и инвестиции. Имаме средна работна заплата от около 615 евро и минимална работна заплата от 286 евро. Тоест, минималната работна заплата представлява повече от 25% от производителността на труда. В селското стопанство обаче през тази година производителността възлиза на 256 евро, а и там работодателите са длъжни да плащат минималната работна заплата от 286 евро – това е реалността.\"     България е страната с най-ниски заплати в ЕС. При това след приемането на страната в ЕС през 2007 година трудовото възнаграждение значително се покачи. Според Пламен Димитров, президент на КНСБ, проблемът е в това, че пропастта между високите и ниските заплати е станала много дълбока. Две трети от работещите изкарват възнаграждение под средното „За последните 7-8 години всъщност средната работна заплата се повиши почти двойно – с 90%. Проблемът на България обаче е в неравенството между работещите хора. Две трети от всички работещи изкарват възнаграждение под средното. В този смисъл е добре, когато средната работна заплата се покачва, само дето ниските заплати не растат толкова бързо, колкото високите. В България има между 600 хиляди и 800 хиляди „работещи бедни\", а минимална работна заплата получават около 400 хиляди души. Ето защо от няколко години насам ние настояваме за увеличение на всички заплати с поне 10%.\" Както стана дума, средната работна заплата тази година възлиза на 286 евро бруто. В България ДОД е нисък и възлиза на 10% за всички категории заплати. След неговото приспадане и след отчисляването на вноските за социално и здравно осигуряване, за работника накрая остават 222 евро чисти. Димитър Манолов, президент на синдиката „Подкрепа\", казва: „Ниското заплащане няма да доведе до нищо друго, освен че прогонва българските работници да си търсят късмета в чужбина. Квалифицирани кадри, които работят за малко пари – това го има само при диктатурите или в условията на затворени граници. Когато се работи в условията на отворена пазарна икономика, винаги се случва едно и също: квалифицираните хора бягат натам, където са високите заплати.\" Най-високата минимална работна заплата през 2019 година се изплаща на квалифицираните мениджъри в отрасъла „Производство на продукти от рафиниран петрол и от кокс\". Тя възлиза на около 900 евро пред удръжките.    ", "date": "2019.07.22", "title": "Заплатите растат, но бавно. А България все така опустява"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/398100-%D1%82%D1%8A%D0%B6%D0%BD%D0%B0-%D0%B2%D0%B5%D1%81%D1%82-%D0%B7%D0%B0-%D0%B3%D1%80%D0%B8%D1%88%D0%BE", "text": "На 64-годишна възраст борбата с рака изгуби дългогодишният треньор и играч Питър Макнамара.    Той е един от бившите треньори на Григор Димитров, като двамата работиха в продължение на година и половина, в която австралиецът помогна на младия състезател да се изкачи с 300 места в световната ранглиста, пише ТенисКафе. Под ръководството на Макнамара (май 2010 – август 2011 г.) Димитров стигна до рекордното в кариерата си тогава 52-о място в света на 22 август 2011 година. Жената на австралийския треньор, Петра е съобщила, че той е починал в съня си през уикенда. За последно специалиста работи с Ван Циан в продължение на четири години, до февруари 2019 година.", "date": "2019.07.22", "title": "Тъжна вест за Гришо!"}
