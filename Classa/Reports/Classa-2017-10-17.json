{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/373992-%D0%B7%D0%B0-%D0%BE%D1%87%D1%83%D0%BA%D0%B0%D0%BD%D0%B8%D1%82%D0%B5-%D1%82%D0%BE%D0%BA%D1%87%D0%B5%D1%82%D0%B0-%D0%B8-%D0%BB%D1%8A%D1%81%D0%BA%D0%B0%D0%B2%D0%B8%D1%82%D0%B5-%D0%BC%D0%B5%D1%87%D1%82%D0%B8", "text": "Събуждам се в 8. Работният ми ден започва чак в 11, затова решавам да се издокарам. Събудила съм се в прекрасно настроение, днес е дошъл моментът за онези високи токчета, които все отлагам. Тъжно ми е за тях, сигурно са развили поне една форма на клаустрофобия в тесния им картонен дом под леглото ми.   Като типичен разумен градски човек моят ракетоносител към работното място се нарича \"Метрополитен\". Въпреки че спирката към цивилизацията се намира на около 300 метра от вкъщи, аз излизам 10 минути по-рано. Повтарям, с токчета съм.     Вече съм в метростанцията. Сдобила съм се само с няколко одрасквания по новите обувки, но отдалече не се забелязват. Влакчето пристига. Усещам различни погледи, които пронизват тялото ми. Жена на средна възраст цъка с език, други две девойки тихо нашепват \"тая за к‘ва се мисли и къде ще ходи облечена така\", двама-трима пича ме заглеждат, а едно момиче със съчувствие ме пита \"как успяваш да се движиш\".     Пристигам на най-оживената метроспирка - \"Сердика\". Все още съм в статус feeling good. Тропкам със задоволство, докато не се изпречва поредното препятствие. Улицата е \"Денкоглу\", огромни дупки, тротоарите са заети от други строежи, колите много, клаксоните на макс.   Един от майсторите ми подава ръка, защото мърдане няма. Прескачам, какво да правя. По време на упражнението се понадупвам, подобно на домашно животно, извършващо физиологична нужда. Лелките от съседното денонощно се хихикат, ама не като японки, а едно такова злорадо. Поне майсторите не ме теглиха с въже. Продължавам.     Вдишвам и издишвам преди да разтворя вратата. Развихрям се и си действам по ежедневните задължения. Само се моля да не ми се наложи да изляза извън мокетния комфорт и равнинност. Чувствам се красива! В края на работния ден си правя снимка за спомен, защото в близките 10-тина дни надали ще причиня отново този маратон на краката си, обувките и най-вече душата си.   Преди да прекрача прага се обаждам на приятелка, за да събера информация за пътната настилка и да получа жокер затова откъде аджеба мога да се измъкна с по-малко щети.   Вървя отново към любимия ми Метрополитен. Походката ми е много далече от секси. Съсредоточила съм се на макс. Ако не бързах толкова, може би било добре първо да опипвам плочката с въртеливи погалвания с крак, както при танго, за да разбера колко точно се клати и накъде, а чак после да преценя дали мога да рискувам и да пристъпя.     Но какво, нали все още имам две обувки и обущар в квартала. Ще работя и ще си купя нови. Едни очукани токчета не могат да очукат настроението ми.  ", "date": "2017.10.17", "title": "За очуканите токчета и лъскавите мечти"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373985-%D0%BD%D0%B5%D0%BC%D1%81%D0%BA%D0%B8-%D0%B8%D0%B7%D1%81%D0%BB%D0%B5%D0%B4%D0%BE%D0%B2%D0%B0%D1%82%D0%B5%D0%BB%D0%B8-%D0%BE%D1%82%D0%BA%D1%80%D0%B8%D1%85%D0%B0-%D1%81%D0%BB%D0%B5%D0%B4%D0%B8-%D0%BA%D1%8A%D0%BC-%D0%B8%D0%B7%D0%B3%D1%83%D0%B1%D0%B5%D0%BD%D0%B0%D1%82%D0%B0-%D0%BA%D0%B5%D1%85%D0%BB%D0%B8%D0%B1%D0%B0%D1%80%D0%B5%D0%BD%D0%B0-%D1%81%D1%82%D0%B0%D1%8F-%D1%81%D0%BD%D0%B8%D0%BC%D0%BA%D0%B8", "text": "Трима немски изследователи са открили следи, водещи към отдавна изгубената Кехлибарена стая. Според тях тя е скрита в една от пещерите в Рудните планини, намиращи се на юг от Саксония, недалеч от Дрезден, съобщава в. \"Билд\", цитиран от Дарик.     Претърсването на локацията 73-годишният Леонард Блуме, 67-годишният Гюнтер Екард и 71-годишния Питър Лор започват след сигнал от свой \"надежден източник\", който им подшушва, че тя се намира именно там.     С помощта на радар Лор сканира цялата почва в \"Пещерата на принца\" и открива големи кухини, наподобяващи бункер.     \"По стените открихме и следи от стоманени въжета, които се използват за пускане на тежки товари в дълбочина.      Според георадара под пещерата има дори скрита системна от тайни тунели, датираща от 1835 година\", отбелязва пък Екард, който допълва, че е имало опити за умишлено взривяване на пещерата с цел срутване .     В областта вече са започнали разкопките в търсене на кехлибареното съкровище.     Кехлибарената стая бива създадена през XVIII в. от немски майстори по поръчка на пруския крал Фридрих Вилхелм I, който иска да направи подарък на тогавашния си съюзник руския цар Петър I. Великолепното творение представлява стая в Екатерининския дворец, облицована изцяло със стотици кехлибарени панели със златен кант и огледала, блестящи на светлината.     По-късно, през 1755 г. , императрица Елисавета Петровна заповядва Кехлибарената стая да се разглоби и премести в Царское село.     Там тя остава до 1941 година, когато нацистите я отмъкват и я занасят в Кьонигсберг. След падането на Германия във войната \"осмото чудо на света\" окончателно изчезва", "date": "2017.10.17", "title": "Немски изследователи откриха следи към изгубената Кехлибарена стая (Снимки)"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373986-%D0%B2%D0%B0%D1%81-%D0%BE%D1%82%D0%BC%D0%B5%D0%BD%D0%B8-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B0%D1%82%D0%B0-%D0%B7%D0%B4%D1%80%D0%B0%D0%B2%D0%BD%D0%B0-%D0%BA%D0%B0%D1%80%D1%82%D0%B0", "text": "Върховният административен съд окончателно отмени Националната здравна карта, съобщи Стойчо Кацаров от Центъра за защита на правата в здравеопазването. Картата беше въведена от бившия министър Петър Москов, а целта й беше да фиксира броя на болниците в страната. Според Стойчо Кацаров, решението на съда е добра новина за българската здравна система. \"Съдът отменя и обявява за нищожен един нормативен акт, който забраняваше разкриването на нови лечебни заведения и на нови структури в съществуващите лечебни заведения. Практически това е нормативен акт, който забраняваше инвестициите в лечебната дейност в нашата страна. Конкуренцията, пазарът ще определят вече къде да има лечебни заведения. Пациентът със своя избор къде да се лекува ще определя къде да има нови лечебни заведения, къде да се закрият стари, къде да се откриват нови дейности - там, където има нужда, а тази нужда се определя от болните\", коментира Кацаров. Бюджетът на Здравната каса за догодина ще е с 400 милиона лева повече. Надзорният съвет на касата обсъжда бюджета и параметрите на Рамковия договор, но журналистите се очаква да научат за решенията от назначен говорител.", "date": "2017.10.17", "title": "ВАС отмени националната здравна карта"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373987-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%E2%80%93-%D0%BD%D0%B0%D0%B9-%D0%B7%D0%B0%D1%81%D1%82%D1%80%D0%B0%D1%88%D0%B5%D0%BD%D0%B8-%D0%BE%D1%82-%D0%B1%D0%B5%D0%B4%D0%BD%D0%BE%D1%81%D1%82", "text": "Българите са най-застрашени от бедност и социално изключване в Европейския съюз, сочат данните на Евростат. Повече от 40 на сто от българите, най-вече пенсионерите, са в риск. Общият показател се подобрява през 2016 година спрямо предходната, но все още страната ни е начело на класацията. След нас са румънците и гърците. Общо в Европа над 117 млн. души са застрашени от бедност, което прави повече от 23 на сто от населението.", "date": "2017.10.17", "title": "Българите – най-застрашени от бедност"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373988-%D1%81%D0%BF%D0%B0%D0%B4-%D0%BD%D0%B0-%D0%B1%D0%B5%D0%B7%D1%80%D0%B0%D0%B1%D0%BE%D1%82%D0%B8%D1%86%D0%B0%D1%82%D0%B0", "text": "Безработицата в страната продължава да намалява за пореден месец. През септември тя се е свила с още 0,2 на сто. Регистрираните в бюрата по труда са 6,5%. В края на септември регистрираните безработни са малко над 213 000, намаляват, както спрямо предходният месец, така и на годишна база. Данните на Агенцията по заетостта сочат, че броят на постъпилите на работа през месеца безработни се увеличава съществено - над 26% спрямо август. Значителен е делът на започналите работа в реалната икономика - 84% от всички постъпили. Работодателите са обявили 17 270 свободни позиции. Най-големи са потребностите в дейностите \"Преработваща промишленост\", \"Образование\", \"Административни дейности\", \"Търговия\", \"Хотелиерство\", \"Строителство\" и \"Транспорт\". Търсят се, както висококвалифицирани като преподаватели, така и хора с професии - водачи на МПС и шлосери. Има търсене и за нискообразовани за събиране на отпадъци.", "date": "2017.10.17", "title": "Спад на безработицата"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/373989-%D0%B0%D1%81%D0%B0%D0%BD%D0%B4%D0%B6-%D0%BF%D0%BE%D0%BB%D1%83%D1%87%D0%B8%D0%BB-50-000-%D0%B4%D0%BE%D1%85%D0%BE%D0%B4%D0%BD%D0%BE%D1%81%D1%82-%D0%BE%D1%82-%D0%B1%D0%B8%D1%82%D0%BA%D0%BE%D0%B8%D0%BD", "text": "Създателят на Уикилийкс Джулиан Асанж твърди, че организацията му е получила 50 000% доходност от биткойни, след като е инвестирала в криптовалутата през 2010 г., и то, благодарение на американското правителство, съобщи CNBC. В публикуван пруз уикенда туит Асанж пусна графика с цените на биткойна на 18 юли 2010 г. и на 14 октомври 2017 г, взети от сайта CoinDesk. За този период цената е скочила от $0,06 до $5814, което е ръст с 9 689 900 на сто. Все пак Асандж твърди, че доходността му е само 50 000, вероятно защото е инвестирал във валутата през последните 6 години. Създателят на \"Уикилийкс\" обяснява, че се е насочил към биткойна, защото американското правителство е накарало компании като Visa и MasterCard \"нелегално\" да блокират разплащанията към сайта. През 2010 MasterCard блокира използването на своите продукти за разплащания към \"Уикилийкс\". По-късно това направи и Paypal. Затова и Асандж казва, че е насочил плащанията към сайта да бъдат извършвани в биткойни - анонимността е гарантирана, а \"сметката\" може да се мести навсякъде по света. \"Уикилийкс\" е известна с огласяването на секретни правителствени документи. Асандж водеше съдебна битка с шведската прокуратура, кояято го обвини в изнасилване, но преди няколко месеца прекрати производството срещу него. През 2012 г. Асанж получи убежище в посолството на Еквадор в Лондон и оттогава е \"закрепостен\" в сградата.", "date": "2017.10.17", "title": "Асандж получил 50 000 % доходност от биткоин"}
{"url": "http://www.classa.bg/%D1%81%D0%BF%D0%BE%D1%80%D1%82/item/373990-%D1%83%D0%BF%D0%BB%D0%B0%D1%88%D0%B8-%D0%BB%D0%B8-%D1%81%D0%B5-%D0%BA%D0%BE%D0%B1%D1%80%D0%B0%D1%82%D0%B0,-%D0%BA%D0%BE%D0%BD%D1%82%D1%83%D0%B7%D0%B5%D0%BD-%D0%BB%D0%B8-%D0%B5-%D0%B8%D0%BB%D0%B8-%D0%BA%D1%80%D0%B8%D0%B5-%D0%BD%D0%B5%D1%89%D0%BE-%D0%B4%D1%80%D1%83%D0%B3%D0%BE", "text": " няма да се бие срещу  . Поне не и на 28 октомври на „Принсипалити стейдиъм“. Всичко за голямото шоу беше готово, оставаха броени дни. Билетите отдавна бяха разпродадени, над 70 000 щяха да присъстват на срещата, която беше от особено значение за нас, българите. Защото все пак за втори път в последните няколко години българин щеше да има честта да спори за световната титла в професионалния бокс.      Контузия обаче спря Кубрат Пулев към двубоя. Травмата бе потвърдена от клуба му с медицински доказателства. Народът обаче подхвана най-добрия ни боксьор веднага след излизането на новината. Ето някои от версиите и слуховете, които наводниха публичното пространство след неприятната за Пулев новина.     Естествено, първите, които не вярват на причината за отлаганато на двубоя, казаха в един тон – не е възможно да крие контузия толкова много време. Приближените до българина съобщиха, че е получил травмата преди десетина дни, но се е надявал да отшуми. Вероятно лекарите, които се грижат за състоянието на Пулев, ще докажат контузията с документи и резултати от изследвания, но винаги ще витае съмнението.      Както и в други случаи. Припомняме нещо много любопитно. През есента на 2014 година Владимир Кличко изпадна в ролята на Пулев. Тогава на 25 август украинецът отложи планирания за 6 септември бой с българина. Официалната причина тогава бе контузия. Двубоят обаче се състоя, макар с известно закъснение – на 15 ноември. В края на 2016 година Кличко отново заради контузия отложи боя с Джошуа, който бе преместен за пролетта на тази година.        Под нещо друго вероятно се сещате, че имаме предвид допинг. Не са един и два случаите на уличени боксьори със забранени стимуланти. Не вярваме Кубрат Пулев да взима нещо непозволено при положение, че рискува да провали най-големия мач в живота си. Но все пак и тази версия съществува. Макар да сме категорични, че българинът е абсолютно чист, а и през няколко дни бе проверяван от допинг ченгетата.     За никого не е тайна, че през всичките години, в които Пулев е състезател на немския клуб „Зауерланд“, отношенията им не са блестящи. Естествено, те го изградиха като професионалист и го качиха на ринга за мач за световната титла, но и за мача с Кличко остана доста горчилка относно организацията и участието на „Зауерланд“. Наскоро самият Кубрат написа много изненадващо за обществеността, че промоутърите му организират двубоя с Джошуа зад гърба му... Това издаде, че наистина отношенията им не са перфектни. Дали провалът на мача се крие някъде тук, можем само да гадаем, но нека имаме едно на ум.     И все пак след всички версии за провалянето на срещата има една, която изглежда бетон. Но тя е на другата везна на кантара. Едва ли има човек, който ще откаже да прибере минимум 3 милиона евро, а според различни издания бонусът на Пулев щял да бъде дори 5 милиона паунда.      Колкото и богат и добре осигурен да е Кубрат, едва ли ще откаже най-големия хонорар в кариерата си (макар и да обеща, че при победа, половината ще го дари за благотворителност). На всички е ясно, че правилата и условията на боя бяха договорени и без значение победи или загуби, българският боксьор щеше да прибере заложената в договора сума. Така че - БЛИЦ залага на последната версия. Всъщност, тя май е самата истина.", "date": "2017.10.17", "title": "Уплаши ли се Кобрата, контузен ли е. Или крие нещо друго..."}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373991-%D1%80%D0%B5%D0%BB%D0%B8%D0%B3%D0%B8%D0%BE%D0%B7%D0%BD%D0%BE%D1%81%D1%82-%D0%B8-%D0%BF%D0%BE%D1%80%D0%BD%D0%BE-%D1%82%D0%B0%D0%B9%D0%BD%D0%B8%D1%8F%D1%82-%D0%BB%D0%B0%D0%BF%D1%82%D0%BE%D0%BF-%D0%BD%D0%B0-%D0%B5%D0%B4%D0%BD%D0%B0-%D0%B6%D0%B5%D0%BD%D0%B0-%D0%BE%D1%82-%D0%B8%D0%B4%D0%B8%D0%BB", "text": "През някои нощи тя търси рецепти за сладкиши, в други тегли \"Карибски пирати\" и доста често проверява как завършват мачовете на \"Аякс\" в Холандия. Това поведение в дигиталното пространство би могло да  е на която и да е млада белгийка, но тук разликата е голяма - жената, на която принадлежи тази цифрова следа, доскоро е живяла в Ракка и  е част от т.нар. \"Ислямска държава\". Лаптопът й е конфискуван няколко дни преди да бъде арестувана.     Твърдият диск първоначално е иззет от \"Арар ал Фурат\", тайна бунтовническа организация, действаща на контролираната от ИДИЛ територия. Оттам чрез посредник достига до западните медии.     Собственикът на лаптопа е  била белгийка от марокански произход, която говори фламандски. Тя е една от около 500-те белгийски граждани, пътували до Сирия и Ирак в опит да се присъединят към \"Ислямска държава\". За близо 100 от тях е потвърдено, че са убити, но въпросната жена не е сред загиналите. Заловена е жива в Ракка и сега е задържана от Сирийските демократични сили в северния град Кобани, където я очаква неизвестно бъдеще.   Други белгийски граждани са сред над стоте европейски бойци в съседен Ирак, взели участие в бруталните сражения за изтласкването на \"Ислямска държава\" от Мосул и Тел Афар. Въпреки че още не е известно каква ще е съдбата им, иракският посланик в Белгия наскоро заяви, че те няма да бъдат екстрадирани, а наказателното преследване срещу тях ще бъде извършено в Ирак, където е възможно да бъдат осъдени на смърт.   За разлика от интервютата със задържани членове на ИДИЛ или избягали от организацията, данните от лаптопа дават реалистична представа за мисленето на тази жена, включително противоречията и въпросите, които тя вероятно не би споделила с никой друг.     В нито един момент тази белгийка не изглежда лишена от илюзии за вече затъващия проект на \"Ислямска държава\". Вместо това, в седмиците преди залавянето ѝ в края на лятото, тя често посещава фламандската страница в Wikipedia за войната в Афганистан и редовно гледа YouTube видеа на американските \"летящи батареи\" AC 130, нанасящи удари срещу талибански позиции. Сякаш иска да види нещо, което да я увери в правотата на нейната радикализация, да й послужи като оправдание за нейните убеждения.   Организацията Airwars, която следи коалиционните въздушни удари срещу ИДИЛ, отбелязва, че през август предвожданата от САЩ коалиция нанася удари над Ракка с над 5000 бомби, снаряди и ракети, което означава по една на всеки осем минути. Въпреки хаоса, случващ се около нея, жената продължава да използва Интернет, за да гледа безкрайно много американски военни видеа.     Заглавията включват какво ли не - от \"секс за първи път\" до \"направи го свой учител\". Имало е и редовни визити до порнографския сайт RedTube.   Но въпреки порнографията, не липсва и религиозност. Тя редовно гледа лекции на джихадистки свещеници, свързани с ИДИЛ и \"Ал Кайда\", хора като Ануар ал Аулаки и Хосам Абдул Рауф.   На твърдия диск има много PDF файлове - от религиозна литература, свързана с \"Ислямска държава\", до по-малко радикални групи като \"Мюсюлманско братство\". Един от тях, озаглавен \"Аз бях от Мюсюлманското братство\", разказва за идеологическия преход на джихадист от египетско \"Мюсюлманско братство\" към ИДИЛ.   Има и тривиални неща: търсене на рецепти за сладкиши, линкове за изтегляне на холивудски блокбъстъри. Но жената често търси и последния нашид на \"Ислямска държава\", химните на терористичната група, записани с аутотюн. В повечето случаи намира това, което търси на сайтовете на западни анализатори. Jihadology и уеб сайтът на Аймен Джавад ал Тамими редовно присъстват в историята на браузъра ѝ.     Освен това следи новините за Фредерик Калебу, съден в Белгия за терористични действия. В края на август се интересува живо за атаките на ИДИЛ в Барселона и Камбрилс, както и за арестите в Истанбул и за вести за смъртта на нейния сънародник Тарик Джадаун, сражавал се за ИДИЛ в Мосул.   Въпреки нейното присъствие в сърцето на халифата, тя е чест, почти маниакално редовен посетител на западни новинарски сайтове, където търси информация за активността на групата в Европа.   Най-вероятно жената е била в контакт с ислямисти в родната си Белгия, тя не е била засегната от опитите на Facebook да ликвидира използвани от групата акаунти и обменя съобщения с приятели в Европа чак до 17 август. Често посещава страници във Facebook на тунизийската и мароканска общност в Белгия, страници, които публикуват какво ли не - от ислямофобия до празнуване на Рамазан байрям.   Нейният Facebook акаунт вече е блокиран, но приятелите, с които е обменяла съобщения и чиито профили демонстрират признаци на симпатия към идеологията на \"Ислямска държава\", остават активни.     Няма причини да се приема, че жените са по-малко идеологически ангажирани с \"Ислямска държава\" от мъжете. И едните, и другите са демонстрирали най-разнообразни причини за присъединяването си към ИДИЛ.   Не е странно, че верността им към халифата продължава, дори сега, когато организацията е  в залеза си. Възможно е някои от тези, които виждат, че проектът за \"Ислямска държава\" се проваля, да губят вяра в каузата, тъй като не им е било обещано поражение. Обаче ИДИЛ никога не са се представяли просто като утопична мечта.   През 2015 г. в пика на онлайн вербуването на доброволци в Twitter и на други места, поддръжниците на Ислямска държава демонстрират ясно в социалните мрежи, че от тях се изисква ангажираност с каузата на ИДИЛ и \"бакия\" [издръжливост], въпреки че пътят ще е труден. Истинските мюсюлмани биха издържали.   Докато преобладаващо съставените от кюрди Сирийски демократични сили (SDF), американският съюзник на терен в източна Сирия, обкръжават и наближават бившата крепост на ИДИЛ - Ракка, интернет поведението на белгийката преминава през поразителни промени.     Жената отново гледа чрез стрийминг \"Карибски пирати\" и търси \"top movies 2016 comedy\". Изглежда се опитва да прекара дългите сирийски летни дни в гледане на много филми.   С наближаването на края на август, когато хватката на Сирийските демократични сили около Ракка се затяга, стресът започва да проличава. Отчаяно търсеща информация за бъдещата си съдба, жената сърчва  \"последни новини YPG\" и \"какво правят ypg с терористи от ИДИЛ\"- като YPG е кюрдската милиция, която e основното ядро на SDF.     В последните ѝ дни нейната история на браузване в интернет е коктейл от проучвания за тези, които са се завърнали в Европа от Сирия, и джихадистка пропаганда, от нашиди до лекции на Ануар ал Аулаки.   По залез слънце на 24 август жената търси \"i love to leave isis\" и на фламандски \"teruggekeerde jihadisten\"-завръщащи се джихадисти. Последното ѝ търсене е по-късно същата вечер, когато е написала в Google: \"какво правят ypg с терористи от ИДИЛ\", изглежда осъзнавайки, че залавянето ѝ е въпрос на броени дни.", "date": "2017.10.17", "title": "Религиозност и порно: тайният лаптоп на една жена от ИДИЛ"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/373982-%D0%B5%D0%B2%D1%80%D0%BE%D0%B7%D0%BE%D0%BD%D0%B0%D1%82%D0%B0-%D0%BA%D0%B0%D1%82%D0%BE-30-%D0%B3%D0%BE%D0%B4%D0%B8%D1%88%D0%BD%D0%B0-%D0%B2%D0%BE%D0%B9%D0%BD%D0%B0-%D0%BC%D0%B5%D0%B6%D0%B4%D1%83-%D0%BF%D0%B0%D1%80%D0%B8%D0%B6-%D0%B8-%D0%B1%D0%B5%D1%80%D0%BB%D0%B8%D0%BD", "text": "Реформата на еврозоната, такава, за каквато мечтае Еманюел Макрон, не е убедителна за германците. Различията още от времето на подписването на Договора от Маастрихт, все още не са изгладени.   Дали късметът този път ще обърне гръб на Еманюел Макрон? Европейската енергия на новия френски президент едновременно успокои и очарова неговите европейски партньори. В същото време обаче се прави констатация, че реформата, която може би той взема най-много присърце - на еврозоната, предизвиква най-силни резерви, особено в Германия. В Берлин тези предложения не се приемат добре.   Парламентарните избори в Германия на 24 септември поставиха началото на дълги преговори за формиране на бъдещата управляваща коалиция. Възможно е те да доведат до една непослушна в европейски план комбинация.   Канцлерът Ангела Меркел вече отстъпи под натиска на консервативния си баварски партньор за своята неприкосновена политика за приемане на бежанци. Каква съдба ще отреди тя за най-дръзките предложения на Франция, която преоткри амбицията си за Европа?   По същество голямата неяснота за задълбочаването на интеграцията в еврозоната, която поддържат германската канцлерка и нейният министър на финансите Волфганг Шойбле, показва, че въпреки афишираната добра воля, те далеч не са ентусиазирани от френските идеи. Дори може да се каже, както при предишни опити за засилване на тази интеграция, че подходът и визията на двете страни са фундаментално различни.   Най-фрапиращият пример е за потенциалната роля на хипотетичния Европейски валутен фонд (ЕВФ). Поради липса на възможност за създаване на нови инструменти, което би изисквало промяна на основополагащи договори, а това пък е тема табу днес, като се има предвид общественото мнение, германското министерство на финансите предлага да се засилят правомощията на вече съществуващия Европейски стабилизационен механизъм (ЕСМ).   Този фонд за спешна помощ бе създаден през 2012 г., за да спаси Гърция, Испания и Кипър по време на кризата в еврозоната. Неговото основно предимство е, че той разполага с колосалната сума от 80 милиарда евро собствени средства, предоставени от страните членки, и може да набере до 700 милиарда евро. Шойбле предложи ЕСМ да бъде преобразуван в ЕВФ, който би могъл да спаси дадена страна в случай на тежка финансова криза чрез програма за оздравяване на държавните й финанси. По този въпрос Франция е съгласна.   Само че грманската идея за превръщане на ЕСМ не само в пожарникар на еврозоната, но и в неин жандарм, който да следи за отклоненията на икономиките и за съвестното спазване на Пакта за стабилност, е неприемлива за Париж. По този начин фондът би си присвоил, ни повече, ни по-малко, ролята на Европейската комисия. Голямо предимство от гледна точка на Берлин: едно “неутрално”, т. е. стриктно прилагане на правилата на пакта, далеч от политизираната и разпусната, според него, версия на сегашната Комисия в Брюксел.   Разцеплението между Германия, която е загрижена на първо място за съвестното спазване на правилата на договора, дори и това да доведе до прекалено строги мерки за икономии в еврозоната, и Франция, по-обезпокоена за динамичното функциониране на еврозоната, остава дълбоко след дебатите за Договора от Маастрихт.   Една своеобразна 30-годишна война. Конкурентните идеи за евентуален бюджет на еврозоната изваждат на показ един друг аспект на разногласията между Франция и Германия. Той се отнася до неразбирането на френската визия за един по-солидарен съюз, която германците незабавно изтълкуват като разпореждане да развържат своята кесия, за да помогнат на по-малко конкурентоспособните държави. Когато Франция пожелае общ бюджет, отчасти за да коригира потискащия ефект от криза в дадена страна от еврозоната (посредством, например, застрахователен фонд) и за да инвестира в изоставаща икономика, Германия вижда в това риск от бягство на правителствата от отговорност.   Берлин подозира, че ако Европа осигурява помощи и инвестиции без истински насрещни задължения, съответните страни ще решат, че няма смисъл да проведат необходимите реформи, и дълговете отново ще скочат. . . Това е червеният бикоборски плащ на един съюз на трансферите, който е развяван пред очите на германците, за да ги дразни.   “Остават опасенията, че един такъв бюджет ще представлява нов повод за взимане на допълнителни дългове”, каза Волфганг Шойбле в кулоарите на посещение при Еманюел Макрон на 9 октомври.   Твърде вероятният следващ германски министър на финансите, либералът Кристиан Линднер, бе още по-ясен: “Парите ще се озоват във Франция за държавните разходи или в Италия за поправяне на грешките на (Силвио) Берлускони, това би било немислимо за нас.”   Шансовете на Еманюел Макрон да бъде чут обаче са реални. От началото на кризата Германия на няколко пъти промени своите позиции за Европа. За да запази еврозоната, тя бе принудена да прояви финансова солидарност и да приеме парична политика, освободена от строгите правила от Маастрахт.   Днес Германия признава с половин уста, че една бюджетна линия в европейския бюджет би могла за направи услуга на най-нестабилните страни и да бъде полезна за цялата еврозона.   В крайна сметка всичко ще зависи от това какви ще бъдат приоритетите на Меркел през последния й мандат: дали тя ще запази своя имидж на голяма европейка, дала решителен тласък на еврото, или ще бъде запомнена със свиване на нейната подкрепата сред гласоподавателите за сметка на нарастването на популисткия и евроскептичен вот, привлечен от партия “Алтернатива за Германия”, играейки с европейската карта на минимум?", "date": "2017.10.17", "title": "Еврозоната като 30-годишна война между Париж и Берлин"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373983-%D0%B4%D0%BF%D1%81-%D0%B3%D0%B5%D1%80%D0%B1-%D0%B4%D0%B0-%D0%B8%D0%B7%D1%85%D0%B2%D1%8A%D1%80%D0%BB%D0%B8-%D0%BF%D0%B0%D1%82%D1%80%D0%B8%D0%BE%D1%82%D0%B8%D1%82%D0%B5,-%D0%B8%D0%BD%D0%B0%D1%87%D0%B5-%D0%BE%D1%81%D1%82%D0%B0%D0%B2%D0%BA%D0%B0-%D0%BD%D0%B0-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE", "text": "  ДПС се обявява против модела на действащата управляваща коалиция и иска ГЕРБ да изхвърли ”Обединените патриоти” от властта. Това стана ясно от думите на депутата от ДПС Джейхан Ибрямов . \"Отявлени националсоциалисти нямат място в управлениeто на държавата. Ако самото правителство не вземе мерки, по-големият партньор да изхвърли Патриотите, говорим за оставка на цялото правителство\", категоричен бе той пред Bulgaria ON AIR.   Запитан за нарастващото напрежение между ДПС и \"Обединени патриоти\", той коментира: От самото зачеване на тази коалиция казахме, че това е грешен модел на управление и нищо добро не очаква България.   Народният представител акцентира върху надеждите на ДПС сериозните политически лидери да стигнат с диалог до идеята, че когато има надигащ се националзъм, той трябва да бъде оставен настрани.   \"От езика на омразата имаме действия на омразата. Живеем в много замърсена политическа среда. Всеки един човек, който прекрачва границата на толерантността, когато говорим за националисти, те трябва да бъдат остранени от НС\", коментира Джейхан Ибрямов.   Той отказа да отговори на въпроса дали вратата на ДПС е отворена за коалиция с ГЕРБ и насочи питането към най-голямата политическа партия в НС. Ибрямов заяви, че към момента не е обсъждан вот на недоверие, но не изключва да се стигне до такъв заедно с БСП и \"Воля\". \"Корупцията е много важна, особено предвид председателството на Съвета на Европа. В момента разследващи функции имат много други органи. Проблемът е самият орган да бъде действащ\", каза гостът на Владимир Сиркаров по темата за създаването на нов антикорупционен орган у нас. Депутатът посочи, че за момента от ДПС не виждат действия от страна на ДАНС и БОРКОР, но според тях не е необходимо да се създава нов орган, а трябва същестуващите да заработят.", "date": "2017.10.17", "title": "ДПС: ГЕРБ да изхвърли Патриотите, иначе - оставка на правителството"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/373981-%D0%B1%D0%BE%D0%B9%D0%BA%D0%BE-%D0%B1%D0%BE%D1%80%D0%B8%D1%81%D0%BE%D0%B2-%D0%BE%D0%B1%D1%89%D0%B0-%D0%BE%D1%82%D0%B1%D1%80%D0%B0%D0%BD%D0%B0,-%D0%B0-%D0%BE%D1%82%D0%BA%D1%8A%D0%B4%D0%B5-%D1%89%D0%B5-%D0%B4%D0%BE%D0%B9%D0%B4%D0%B5-%D0%BF%D1%80%D0%BE%D1%82%D0%B8%D0%B2%D0%BD%D0%B8%D0%BA%D1%8A%D1%82", "text": "   ", "date": "2017.10.17", "title": "Бойко Борисов: Обща отбрана, а откъде ще дойде противникът?"}
{"url": "http://www.classa.bg/%D1%81%D0%B2%D1%8F%D1%82/item/373974-%D0%B2%D0%BF%D0%B5%D1%87%D0%B0%D1%82%D0%BB%D1%8F%D0%B2%D0%B0%D1%89%D0%B0-%D0%BF%D0%BE%D0%B1%D0%B5%D0%B4%D0%B0-%D0%BD%D0%B0-%D1%87%D0%B0%D0%B2%D0%B8%D0%B7%D0%BC%D0%B0-%D0%B2%D1%8A%D0%B2-%D0%B2%D0%B5%D0%BD%D0%B5%D1%86%D1%83%D0%B5%D0%BB%D0%B0", "text": "Първият бюлетин на Националния избирателен съвет (CNE) потвърди, че Чавизмът печели в 17 от 23-те губернаторства на регионалните избори във Венецуела. Президентката на CNE, Тибисай Лусена, съобщи, че на изборите е имало активност от 61,14%, цифра, която надвишава избирателната активност в изборите за губернатори, проведени през 2012 г. (53,94%). Лусена благодари на Боливарските националните въоръжени сили (FANB) и на институциите, работили неуморно за изборите. \"Народът на Венецуела, още веднъж, излезе да гласува цивилизовано, в мир и спокойствие, като даде урок на света какво са венецуелците и Венецуела\", каза Лусена. \"Имаме 17 губернатори\", радостно заяви венецуелският президент Николас Мадуро минути след първия официален бюлетин. Президентът се позова на трудностите, които Венецуела преживя с падането на цените на петрола, заплахите от САЩ и финансовата блокада. \"Тази победа е политически и морален подвиг на венецуелския народ , който устоява на атаките на олигархията и на санкциите. Ние искаме да живеем в мир\", каза той. Венецуелският държавен глава благодари на неговия боливийски колега Ево Моралес, както и на Русия, Китай и Иран.", "date": "2017.10.17", "title": "Впечатляваща победа на Чавизма във Венецуела"}
{"url": "http://www.classa.bg/%D1%81%D0%B2%D1%8F%D1%82/item/373976-%D0%BF%D0%B5%D0%BD%D1%82%D0%B0%D0%B3%D0%BE%D0%BD%D1%8A%D1%82-%D0%BF%D0%BE%D0%B3%D1%80%D0%B5%D1%88%D0%BD%D0%BE-%D0%B4%D0%B0%D0%B4%D0%B5-%D0%B4%D0%BE%D1%81%D1%82%D1%8A%D0%BF-%D0%BD%D0%B0-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82-%D0%B4%D0%BE-%D0%B2%D1%8A%D1%82%D1%80%D0%B5%D1%88%D0%BD%D0%B8%D1%82%D0%B5-%D1%81%D0%B8-%D0%BC%D0%B5%D0%B9%D0%BB%D0%B8", "text": "Усилията на американското правителство да представи в положителна светлина реакцията си на извънредното положение в Пуерто Рико, бяха разкрити, след като журналист погрешно беше добавен към вътрешния списък на електронни писма в Пентагона. Синоптикът на Bloomberg, Кристофър Флавел каза, че е бил добавен във вътрешен пощенски списък през септември, което помогнало да се разкрият усилията, положени от правителството, да създаде положителен образ на действията по кризата в Пуерто Рико след преминаването на урагана Мария. Въпреки че Флавел предупредил официалните лица, той продължил да получава имейли в продължение на още пет дни. След като правителството започна да получава критики, че не реагира на бедствието, имейл от 28 септември съветва говорителите да избягват да говорят за изчакване на инструкции от Федералната агенция по управление на извънредни ситуации (FEMA) и вместо това да подчертават \"спасителните операции\". Също се препоръчва да не обръщат внимание на критичните коментари на кмета на Сан Хуан, Кармен Юлин Круз, а да съобщават, че \"цялото внимание на федералното правителство се фокусира върху отговора на урагана Мария\". След като Доналд Тръмп описа като \"неблагодарни и политически мотивирани\" всички, които са критикували отговора на американската администрация на кризата, говорителите са били инструктирани да казват, че президентът \"е много горд от Министерството на отбраната и признава съществуването на някои предизвикателства, които трябва да бъдат преодолени\". От своя страна Тръмп заяви, че \"никой не би могъл да направи това, което той направи за Пуерто Рико.\"", "date": "2017.10.17", "title": "Пентагонът погрешно даде достъп на журналист до вътрешните си мейли"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373979-%D0%B2%D0%B0%D1%81-%D0%BE%D0%BA%D0%BE%D0%BD%D1%87%D0%B0%D1%82%D0%B5%D0%BB%D0%BD%D0%BE-%D0%BE%D1%82%D0%BC%D0%B5%D0%BD%D0%B8-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B0%D1%82%D0%B0-%D0%B7%D0%B4%D1%80%D0%B0%D0%B2%D0%BD%D0%B0-%D0%BA%D0%B0%D1%80%D1%82%D0%B0", "text": "Върховният административен съд окончателно отмени Националната здравна карта. Това съобщават от Центъра за защита на правата в здравеопазването. Целта на документа, който беше въведен от бившия министър на здравеопазването Петър Москов, бе да определи нуждата от определен брой болници във всеки отделен район на страната.   Петчленен състав на Върховния административен съд в състав С. Йонкова – Председател и членове Н. Джелепова, Г. Солакова, С. Червенкова и Л. Мотова отмени окончателно №202 от 24.03.2016 г. на Министерския съвет на РБ за утвърждаване на Национална здравна карта на Република България. Националната здравна карта бе обявена за нищожна от друг състав на ВАС, което бе обжалвано с касационна жалба от Министерския съвет на РБ и министъра на здравеопазването. В мотивите на съда се казва, че: „Законосъобразно и обосновано тричленният състав на Върховния административен съд, VІ отделение е приел, че необнародването като подзаконов нормативен акт в “Държавен вестник” закон е съществен порок, водещ до нищожност. Съгласно чл. 5, ал. 5 от Конституцията на Република България всички нормативни актове се публикуват и влизат в сила три дни след обнародването им, освен когато в тях е определен друг срок. Конституционното изискване е възпроизведено в разпоредбата на чл.78, ал. 2 от АПК, която предвижда всички подзаконови нормативни актове, освен тези на общинските съвети, да се обнародват в “Държавен вестник”. В същия смисъл е и разпоредбата на чл. 37, ал. 1 от ЗНА. Обнародването на нормативния акт е условие за влизането му в сила и го прави част от действащото право.    Правилен е изводът на тричленния състав, че с обнародването в “Държавен вестник” нормативният акт се довежда до знанието на всички и чрез него се определя началният момент, от който той произвежда действие. Затова в съдебната практика се приема, че при липса на обнародване подзаконовият нормативен акт не поражда правни последици. В тази връзка правният извод на тричленния състав за липсата на последния елемент от фактическия състав на нормативния акт, водещ до опорочаването му до степен на нищожност, е законосъобразен.   Обнародването на процесното решение на МС №202/24.03.2016 г. след постановяване на решението на Върховния административен съд, VІ отделение (ДВ, бр.67 от 18.08.2017 г.) не обосновава приложението на чл.142, ал. 2 АПК.   Нищожният административен акт не поражда и никога не може да породи валидни правни последици, към които е бил насочен. Той създава само привидност на правни последици. Нищожността е обослувена от толкова тежък порок, че приравнява административния акт на несъществуващ факт в правния мир. Нищожните административни актове не могат да бъдат санирани.   Решението на Върховния административен съд, VІ отделение е законосъобразно и следва да бъде оставено в сила. Министерският съвет на РБ и Министерство на здравеопазването следва да бъдат осъдени да заплатят на ЦЗПЗ и Национално сдружение на частните болници разноски по делото за тази инстанция. Националната здравна карта бе въведена в този и вид за да забрани откриването на нови лечебни заведения и нови структури в съществуващите. Тя практически блокира инвестициите в здравеопазването, включително и на държавата в държавните болници. На базата на тази карта се въведоха и лицензионни режими за инвестиционно намерение, както и правила за подбор на договорите на монополиста НЗОК.", "date": "2017.10.17", "title": "ВАС окончателно отмени Националната здравна карта"}
{"url": "http://www.classa.bg/%D1%81%D0%B2%D1%8F%D1%82/item/373977-%D1%82%D0%B8%D0%BB%D0%B5%D1%80%D1%81%D1%8A%D0%BD-%D1%81%D0%B5-%D0%BE%D0%B1%D1%8F%D0%B2%D0%B8-%D0%B7%D0%B0-%D0%BD%D0%B5%D0%BF%D0%BE%D0%BA%D1%8A%D1%82%D0%BD%D0%B0%D1%82-,-%D1%81%D0%BB%D0%B5%D0%B4-%D0%B8%D0%BD%D1%81%D0%B8%D0%BD%D1%83%D0%B0%D1%86%D0%B8%D0%B8,-%D1%87%D0%B5-%D1%82%D1%80%D1%8A%D0%BC%D0%BF-%D0%B3%D0%BE-%D0%BA%D0%B0%D1%81%D1%82%D1%80%D0%B8%D1%80%D0%B0", "text": "Държавният секретар на САЩ Рекс Тилерсън не се съгласи с твърдението на сенатор Боб Коркър, че президентът Тръмп \"публично го е кастрирал\", подкопавайки неговите усилия за намиране на политическо решение за Корея , \"Проверих и съм напълно непокътнат\" каза той с отвращение в интервю за CNN. Президентът, каза той, \"иска да разреши дипломатически напрежението с Пхенян, той не се стреми към война\". \"Дипломатическите усилия ще продължат, докато не падне първата бомба\", каза Тилерсън, добавяйки, че Тръмп е несравним президент в съвременната история. Той също така отрече, че е направил омаловажителни забележки относно президента, както някои бяха посочили. „ Това са само игри на някои във Вашингтон\" оплака се той. Преди седмица \"Ню Йорк Таймс\" проведе интервю със сенатор Коркър, в което той критикува начина, по който настоящият президент действа и взема решения. „Тръмп не само кастрира своя държавен секретар, но и ще насочи страната към Трета световна война с безразсъдните си заплахи\", каза Коркър.", "date": "2017.10.17", "title": "Тилерсън се обяви за \"непокътнат\", след инсинуации, че Тръмп го \"кастрира\""}
{"url": "http://www.classa.bg/%D1%81%D0%B2%D1%8F%D1%82/item/373978-%D0%BA%D0%B8%D0%BC-%D1%87e%D0%BD-%D1%83%D0%BD-%D0%B8%D0%BC%D0%B0-%D0%BE%D1%81%D0%BD%D0%BE%D0%B2%D0%B0%D0%BD%D0%B8%D1%8F-%D0%B8-%D0%B0%D1%80%D0%B3%D1%83%D0%BC%D0%B5%D0%BD%D1%82%D0%B8-%D0%B7%D0%B0-%D1%8F%D0%B4%D1%80%D0%B5%D0%BD%D0%B0%D1%82%D0%B0-%D1%81%D0%B8-%D0%BF%D1%80%D0%BE%D0%B3%D1%80%D0%B0%D0%BC%D0%B0", "text": "Дипломацията на международно ниво не спира да  си скубе косите всяка седмица, откакто Доналд Тръмп пое властта в САЩ. Заплахи и атаки преминават от думи към дела, излагайки страната и планетата на риск. Неговият ритник по споразумението за борба с изменението на климата беше само началото. Севернокорейският лидер Ким Чен-ун току-що получи неочаквана подкрепа за неговото страстно желание да се превърне страната си в ядрена сила, от най-изявения си враг: Доналд Тръмп. Ние знаем, че Ким не се съмнява в спешната необходимост страната му да постигне този статут, за да не е в опасност неговия режим, защото още е пресен споменът за случилото се с лидерите Саддам Хюсеин и Кадафи, постигнали споразумения със Запада и как завършиха техните държави. Сега Пхенян видя как една сложна сделка, включваща шест световни сили, бе торпилирана без реална причина от президента Доналд Тръмп. Как Ким да седне да преговаря и да се откаже от ядрения си стремеж, когато вижда как една нация като Ислямска република Иран, показала, че не се стреми да създаде ядрено оръжие, само че две години след като е била притисната и унижена да приеме споразумение, същото внезапно става къс мокра хартия. Ким не печели нищо, но губи останалата част от човечеството, защото кризата на Корейския полуостров ще стигне по-далече. Тръмп осъществи заплахата си да хвърля камъни по Интегралния план за Съвместно действие по ядрената програма на Ислямската република, подписан от Иран и шесторката (Великобритания, Китай, Франция, Русия, САЩ и Германия) през юли 2015 и прехвърли горещия картоф към законодателите. И каза, че ако не успее да получи \"резолюция на Конгреса и консенсус със съюзниците\", споразумението може да престане да бъде в сила \"по всяко време, тъй като действията на Иран нарушават духа на пакта\". Както се очакваше, президентът на Иран, Хасан Рохани, сложи здрав разум и достатъчно аргументи на масата, за да постави под въпрос този глупав начин на действие на правителството на САЩ: \"Нито един президент няма право да анулира международно споразумение, одобрено от ООН\" - каза Рохани. Москва счита тази стъпка на администрацията на Тръмп за \"елемент на вътрешно-политическа дискусия в рамките на националното законодателство на САЩ\". Руското външно министерство заяви, че \"независимо от решенията на отделни членове в ядрената сделка с Иран е невъзможно да има връщане към предишното положение\". В същия дух се изказа Брюксел. Върховният представител за външните работи и политиката на сигурност на Европейския съюз, Федерика Могерини, заяви, че споразумението „не е двустранно, така че не може да се анулира от една държава\". Тръмп извърши и нещо, което не беше в сценария: нападението с 59 ракети Томахоук срещу сирийската база Шайрат, след изфабрикувана \"химическа атака\". Ако лидерът на САЩ е в състояние да направи завой по въпроси, очевидно договорени с Русия по отношение на възстановяването на мира и ограничаване на терористите в Сирия и Ирак, какво да очакваме по теми, в които той от години е изяснил позицията си ... Ким не ще ни убеди, но е все по-сигурно, че е абсолютно прав в настояването си да влезе напълно в клуба на ядрените сили.", "date": "2017.10.17", "title": "Ким Чeн-ун има основания и аргументи за ядрената си програма"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/373980-%D0%BD%D0%B0%D0%B9-%D1%81%D0%BA%D1%8A%D0%BF%D0%BE%D1%82%D0%BE-%D0%BD%D0%B0-%D0%B1%D0%BE%D1%80%D0%B8%D1%81%D0%BE%D0%B2-%D0%BF%D0%B0%D0%BA-%D0%BF%D1%80%D0%BE%D0%BF%D0%B0%D0%B4%D0%BD%D0%B0-%D0%B2%D0%B8%D0%B6%D1%82%D0%B5-%D0%BA%D0%BE%D0%BB%D0%BA%D0%BE-%D1%89%D0%B5-%D0%B4%D0%B0%D0%B4%D0%B5%D0%BC-%D0%B7%D0%B0-%D1%80%D0%B5%D0%BC%D0%BE%D0%BD%D1%82-%D1%81%D0%B0%D0%BC%D0%BE-%D0%BD%D0%B0-%D0%B5%D0%B4%D0%BD%D0%B0%D1%82%D0%B0-%D0%BB%D0%B5%D0%BD%D1%82%D0%B8%D1%87%D0%BA%D0%B0", "text": "          Една новина хем зарадва, хем стресна шофьорите. Започва спешен ремонт на автомагистрала „Тракия“, а причината е  пропадане на участъка между Пловдив и Стара Загора.  Козметичните кръпки по пътя ще започнат да се правят  в началото на ноември.   Цели 17 километра от трасето ще се преасфалтират, но не цялата отсечка, а  само основната лента. А  движението ще се извършва в изпреварващата и аварийната лента. Основната се била изтъркала и хлътнала на места заради многото коли, които преминавали, изтъкна министърът на регионалното развитие Николай Нанков.   Преасфалтирането ще струва  4,5 милиона лева държавни пари, съобщи министърът на регионалното развитие Николай Нанков   Министърът инспектира и  ремонта, който  в момента се прави  на отсечката между Пловдив и Асеновград.   Отчетено бе,  че в проекта има пропуски, които сега ще оскъпят изграждането на обновеното трасе.   Колко пари се дават от данъкоплатците за ремонтите на новопостроени магистрали никой не знае. Това е една от най-зорко пазените тайни в държавата.   Вече е ясно, че построяването на 1 километър гълта по милион и нещо и имаме най-скъпите магистрали в Европа. За сметка на това обаче – най-некачествените. Няма държава, в която да строят път, а на следващата година да започнат да го ремонтират. Няма държава, в която всяка пролет и есен да текат безкрайни преасфалтирания и кърпене на дупки, а след това първият сняг да изненада всички и колите да затънат по трасето и да ги измъкват с високопроходима техника.   То не остана магистрала, която да не е хлътнала, пропаднала, изровена и с цели кратери. В тунелите падат лампи и цялата конструкция, на мостовете им падат перилата, свлачища затрупват платното, а като паднаха три сантиметра сняг миналата седмица, затвориха „Хемус“.   Едни пари се заравят в некачествен асфалт, а след това се дават други пари за нова порция от същия асфалт, а половината от средствата потъват в джоба на избрани фирми. А оттам нагоре към поръчителите и покровителите.   Сега ще се заровят 4,5 милиона в едното платно. Как ви звучи магистрала с асфалтирана само средната отсечка, а другите потънали в дупки?  То не само е грозно, но и ще е опасно, защото който започне да изпреварва, направо ще се наблъска в кратерите.   Смешно е, господа управляващи.   И тъжно!   И опасно!   Кога ще направите поне 10 километра истински европейски път и ще му дадете поне 10 години гаранция?   Докога ще крадете нашите пари, ще ги перете през асфалта и ще ги насочвате към офшорки?   Някога ще си платите сметката  пред този народ и пред роднините на тези, които завинаги останаха по пътищата на България.    ", "date": "2017.10.17", "title": "Най-скъпото на Борисов пак пропадна! Вижте колко ще дадем за ремонт само на едната лентичка!"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373975-%D1%81%D0%B2-%D0%BF%D1%80%D0%BE%D1%80%D0%BE%D0%BA-%D0%BE%D1%81%D0%B8%D1%8F", "text": ", син Беериев, произхожал от Исахаровото коляно (1). В онези времена много израилтяни отстъпили от истинския Бог и като забравили Неговите благодеяния и чудеса, се покланяли на идолите.    Но богобоязненият Осия служел на Единия истински Бог, сътворил небето и земята и извел евреите от Египет с крепката Си ръка. Осия наставлявал хората, отпаднали от истината, и с мъдрите си увещания отново ги обръщал към благочестието на дедите.     По вдъхновение от Светия Дух Осия много пророкувал за израилския народ.    Изобличавайки беззаконните жители на Израилското царство, той му предсказвал големи бедствия от враговете, асирийски плен и после обръщане към Бога (2). Той предсказал и разпространяването на истинското Богопознание по цялата земя (Ос. 2:20. Ср. Иер. 31:34), края на Аароновото свещенство и старозаветните жертви (Ос.3:5), а също и завръщането на младенеца Иисус от Египет (3), Неговото възкресение на третия ден (4) и победата Му над смъртта (5). Всички тези пророчества са записани от Осия в неговата книга, която се състои от 14 глави. Като изречени чрез Светия Дух, всички те се нареждат сред другите боговдъхновени книги на Свещеното Писание.   Пророк Осия живял дълги години* и в дълбока старост починал 820 години преди Рождество Христово, и е погребан с мир.", "date": "2017.10.17", "title": "Св. пророк Осия"}
{"url": "http://www.classa.bg/%D1%81%D0%B2%D1%8F%D1%82/item/373972-%D1%83%D0%B4%D0%B8-%D0%B0%D0%BB%D1%8A%D0%BD-%D0%B7%D0%B0-%D1%81%D0%B5%D0%BA%D1%81%D1%83%D0%B0%D0%BB%D0%BD%D0%B8%D1%8F-%D1%81%D0%BA%D0%B0%D0%BD%D0%B4%D0%B0%D0%BB-%D0%B2-%D1%85%D0%BE%D0%BB%D0%B8%D0%B2%D1%83%D0%B4", "text": "Американският режисьор Уди Алън, в интервю за Би Би Си, определи като \"много тъжен за всички участващи страни\" сексуалния скандал около продуцента Харви Уайнстейн, който бе обвинен в сексуален тормоз на актриси, модели и негови служителки, в продължение на почти три десетилетия. Алън, който също бе обвинен в сексуално насилие, заяви, че скандалът е \"трагичен за бедните жени, които са участвали и тъжен за Харви, чийто живот в момента е пълна бъркотия.\" По този начин, режисьорът оцени, че в тази ситуация \"няма победители\". Въпреки това, режисьорът също посочи, че скандалът не трябва да предизвиква \"атмосфера на лов на вещици, в която всеки човек в офис, намигнал на една жена, веднага трябва да се обади на адвоката си за защита\". Алън изрази надежда, че скандалът \"би могъл да се обърне в полза за хората\".", "date": "2017.10.17", "title": "Уди Алън за сексуалния скандал в Холивуд"}
{"url": "http://www.classa.bg/%D1%81%D0%B2%D1%8F%D1%82/item/373973-%D0%BA%D0%B8%D1%82%D0%B0%D0%B9%D1%81%D0%BA%D0%B0-%D0%BA%D0%BE%D1%81%D0%BC%D0%B8%D1%87%D0%B5%D1%81%D0%BA%D0%B0-%D1%81%D1%82%D0%B0%D0%BD%D1%86%D0%B8%D1%8F-%D0%B5-%D0%B8%D0%B7%D0%B2%D1%8A%D0%BD-%D0%BA%D0%BE%D0%BD%D1%82%D1%80%D0%BE%D0%BB-%D0%B8-%D0%BD%D0%B8%D0%BA%D0%BE%D0%B9-%D0%BD%D0%B5-%D0%B7%D0%BD%D0%B0%D0%B5-%D0%BA%D1%8A%D0%B4%D0%B5-%D1%89%D0%B5-%D0%BF%D0%B0%D0%B4%D0%BD%D0%B5", "text": "Китайската космическа станция Tiangong -1, с тегло 8.5 тона, ускорява слизането си към Земята и се очаква да падне след няколко месеца, съобщава вестник \"Гардиън\". През 2016 г. китайски представители признаха, че са загубили контрол над Tiangong-1, а китайската космическа агенция уведоми ООН, че очаква станцията да падне между октомври 2017 г. и април 2018 г. Оттогава орбитата на станцията се приближава към Земята. През последните седмици станцията навлезе в по-плътни слоеве на атмосферата и започна да пада по-бързо. Според астрофизика от Харвардския университет (Масачузетс, САЩ), Джонатан Макдауъл, в момента най-близката до Земята точка на Tiangong-1 е под 300 километра. Въпреки че се очаква голяма част от космическата лаборатория да изгори в атмосферата, Макдауъл вярва, че някои части с тегло до 100 кг може да паднат на повърхността цели. Той добавя, че е невъзможно да се намери точното местоположение, където ще се случи ударът. Tiangong-1 е изстреляна през 2011 г. и е използвана както за пилотирани, така и за безпилотни мисии. Освен това, първата жена астронавт на Китай, Лиу Янг, я посети през 2012 година. На 23 март 2001 г., руската космическа станция МИР се насочи към Земята. Тя се разпадна в атмосферата и части от нея паднаха в Тихия океан.", "date": "2017.10.17", "title": "Китайска космическа станция е извън контрол и никой не знае къде ще падне"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373970-%D0%B4%D1%83%D0%BC%D0%B8%D1%82%D0%B5,-%D0%BA%D0%BE%D0%B8%D1%82%D0%BE-%D1%80%D0%B0%D0%B7%D0%B2%D0%B0%D0%BB%D1%8F%D1%82-%D1%81%D0%B5%D0%BA%D1%81%D0%B0", "text": "По време не секс партньорът иска да вижда тялото ни, да чува желанията ни, колко ни е добре с него, да ни усеща. Не забравяй, че при хората важи тази последователност: слуховият канал на възприятие за повечето от нас се намира на второ място след визуалния. А това означава, че партньорът иска да чува насладата ни, страстта, стоновете.      Повечето мъже и жени твърдят, че ги възбуждат звуците, издавани от партньора, и това пряко влияе на силата на оргазма, пише cosmopolitan.bg. И обратно – пълната тишина кара мъжа да се напряга, да се съмнява в себе си, от което желанието може да угасне.    Както е в шегата: двамата бяха толкова страстни в леглото, че след като правеха секс, целият квартал излизаше да пуши по терасите. Но, ето че изрази от рода на „По-бавно\", „Мръдни наляво\", „Най-накрая!\" или още по-лошото – „Не така!\", може да убие възбудата. За съжаление, ние невинаги можем да контролираме това, което говорим в най-сюблимния момент. Ние сме така погълнати от емоциите, че съвсем забравяме за партньора. И се разкриваме пред него от неочаквана страна.   „Давай, само че по-бързо\"    „Загаси лампата\"    „Ще стане ли бързо?\"    „Миналият път ти се получи по-добре\"    „Ти си по-добър от...\"    „За какво мислиш\", „Трябва да поговорим\", и разбира се, „Когато се оженим...   \" Мъжката гледна точка    А ето и какво казват самите мъже за думите, които могат да развалят секса:    „По време на секс ми харесват думите „да\", „не\" и „още\".    Защо да говори? Тя трябва да е секси, останалото ще си го кажа аз самият.\"    „След секс не са необходими думи. Главата й е на рамото ми – най-доброто, което може да стане.\"    „В началото най-много ми харесва хуморът, да поговорим и да се посмеем. Без да забравяме за най-важното...\"    Мъжете харесват комплиментите не по-малко от жените. Говори му колко е прекрасно тялото му, особено ако мислиш, че той по някаква причина се съмнява в това. Не се притеснявай и да му кажеш какво те възбужда: „Мислех за теб цял ден. Искам да те подлудя\", „Обожавам да усещам допира на ръцете ти върху кожата ми\", „Изгарям от желание\"...    Тези, които харесват „по-горещите\" неща, използват ругатни в леглото. Но преди да използваш подобна лексика, постарай се да разбереш какво е мнението на партньора ти за подобни изрази по време на секс. Да, има такива момичета, които по време на секс говорят мръсотии, които не използват в ежедневието.     Първо, да сравняваш партньора с предишните си. Второ, откровеността в леглото, както и в живота, си има граници. Например след фразата „Това ли беше всичко? Не усетих нищо\" - естествената реакция на партньора ще е да потърси начин да поправи ситуацията, а именно да намери тези, на които ще им бъде хубаво с него.    И още нещо – мъжкият и женският мозък работят различно по време на секс. На жената й е свойствено да говори за това, което чувства и усеща, това на практика не изисква никакви усилия. Но мъжкият мозък вече се е съсредоточил в процеса, по-добре не го разсейвай. Той работи в режим „изпълнение само на една задача\".    И накрая, ако мъжът не прояви сам желание да говори, не си струва да се опитваш да подхващаш разговор в леглото. Ти не си чула от него: „Това беше фантастична нощ!\" Е, чети между редовете. Нали не е толкова важно какво чуват ушите, а какво чувства сърцето (и тялото), в крайна сметка.", "date": "2017.10.17", "title": "Думите, които развалят секса"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373971-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-17-%D0%BE%D0%BA%D1%82%D0%BE%D0%BC%D0%B2%D1%80%D0%B8", "text": "Повече комуникирайте с колегите си, а не започвайте служебни романи на работа. Вие понякога сте лекомислени, затова се контролирайте. Новини, ще дойдат от човек, с когото някога сте работели заедно. Във финансовата сфера всичко е относително стабилно, но не пречи да инвестирате в семейния бизнес. Трябва да мислите логично, вместо да се поддавате на паника по някаква причина. Много въпроси, ще се слеят толкова успешно в една област, че няма да се налага да полагате усилия да намерите отговорите. В любовта, трябва да разчитате на интуицията, тя ще ви подскаже как да действате. Със здравето всичко е наред. Очаква ви радост и оптимизъм, което ще ви помогне за привличането на положителни хора. За нови романтични запознанства все още не сте узрели духовно, така че не бързайте и оставете всичко така както е. Честният разговор с някой от близките, ще помогне да погледне на нещата по различен начин. Днес, ще имате толкова много желания, че дори \"златната рибка\" ще е безсилна да ги изпълни. Първо решете за себе си, какво е важно и кое второстепенно и след това мечтайте. Що се отнася до здравето, ако дълго време не сте правили превантивен преглед, го направете, така ще избегнете бъдещи усложнения. Спешно си намерете допълнителни доходи. Дори и ако такава работа, ви отнема много време и енергия, не се отказвайте от нея. Благоприятният ден за брак и семеен празник. Ако ви предстои дълго пътуване, съберете предварително багажа и необходимите документи. Днес, ще бъдете залети от такъв поток информация, че без да си записвате няма да се разминете. Не може да запомните всичко, затова пишете и анализирайте. Няма да е зле, да разгледате някой сайт с обяви за работа, но да се запознавате със съмнителни личности в интернет, не трябва. Ако мечтаете за истинска любов, то в социалните мрежи, няма да я намерите. Очаква ви, един ярък ден във всяко едно отношение, в който ще получите всичко което желаете. Освен това, ще попаднете в такава мистериозна история, че друг трудно би излязъл от нея. Но вие , не само ще се справите отлично, но и ще придобиете опит и ще привлечете много добри хора. Само не изграждайте далечни планове за бъдещето. Ще бъдете привлечени към приключения, хазартни игри и рискови действия. Ако не промените курса, определено ще останете без приятели, пари и здрав разум. Възможни са проблеми с документи, затова мислете преди да ги подпишете. Вечерната разходка, ще ви позволи да се замислите за произходящето .   Настройте се на положителна вълна и едва след това, се заемете с важната работа. В противен случай, ще свършите много неща, но ще се объркате в елементарни въпроси. В много от вас, ще се събуди таланта на художник, певец и дори скулптор. Парите ще бъдат точно толкова, колкото сте спечелили, така че по-добре ги оставете настрани за нуждите на семейството. Възможно е да изпаднете в меланхолия, от която да се отървете чак вечерта. От мъдрите съвети на роднините не трябва да се отказвате, особено, ако трябва да решавате заедно финансови и ежедневни проблеми. В любовта, необвързаните ще имат късмет, ако станат по-открити и инициативни. Мислете широкомащабно и действайте напористо. Ако искате да се издигнете в кариерата, не чакайте благосклонноста на съдбата. Работете така, сякаш за пръв път работите. Щастлив ден за тези, който има зад себе си богат опит в работата. Вашите печалби, ще бъде наистина големи, което ще привлече вниманието на конкурентите. Ако сте се скарали с любимия човек, направете първата крачка към помирение. Не съдете строго тези, които се отнасят към вас с лоялност и съчувствие. В личния живот, промени не се очакват, всичко ще остане такова, каквото е. Самотата, ще е полезна за тези, чиито сили са насочена към кариерата и смятат да работят в чужбина.", "date": "2017.10.17", "title": "Дневен хороскоп 17 октомври"}
{"url": "http://www.classa.bg/%D1%81%D0%B2%D1%8F%D1%82/item/373964-%D0%BC%D0%BB%D0%B0%D0%B4%D0%B5%D0%B6%D0%B8-%D0%BD%D0%B0-%D0%B2%D0%BB%D0%B0%D1%81%D1%82-%D0%BE%D1%81%D0%B5%D0%BC-%D0%BF%D1%80%D0%B8%D0%BC%D0%B5%D1%80%D0%B0", "text": "          През 1960 Джон Ф. Кенеди става президент на САЩ. Тогава той е на 43 години и минава за олицетворение на младостта. И до днес Кенеди остава в историята като най-младия държавен глава на Съединените американски щати. Себастиан Курц, който е на път да стане канцлер на Австрия, е още по-млад. Той е само на 31, но имайки предвид младежкия му външен вид, човек спокойно може да си помисли, че все още не е навършил 30. Политикът от Австрийската народна партия (АНП) обаче не е единственият \"младеж\" във висшата политика. Представяме Ви още осем:     Марио Фрик, Лихтенщайн   През декември 1993 Марио Фрик става премиер на Лихтенщайн. Тогава той е само на 28 години и влиза в историята като най-младия правителствен ръководител в света . В продължение на седем години - до 2001 - Фрик ръководи съдбините на шестата най-малка държава в света. От 2005 до 2014 юристът е и президент на лихтенщайнската Адвокатска колегия.     Пандели Майко, Албания   Пандели Майко, който днес е министър за албанската диаспора, на два пъти става премиер на Албания: от септември 1998 до октомври 1999 и от февруари до юли 2002. Когато Майко става министър-председател за първи път, той е на 30 години. Политическата си кариера започва още по-рано: едва 24-годишен той е избран за депутат в албанския парламент. Това става през 1992 година.     Игор Лукшич, Черна Гора   От 2010 до 2012 Игор Лукшич е премиер на Черна Гора. Когато поема поста, политикът от Демократичната партия на социалистите е на 34 години. Преди да стане министър-председател, Лукшич е финансов министър – пост, който той заема от времето, когато нямал навършени още и 30 години. В момента той е външен министър на Черна Гора.       През 1988 година Беназир Бхуто става първата жена, спечелила свободни избори в ислямска държава. Тя е само на 35, когато на 2 декември 1988 е избрана за премиер на Пакистан. Бхуто заема поста до 1990, както и по-късно - между 1993 и 1996 година. От 1999 до 2007 тя живее в изгнание в Дубай. През 2007 се връща в Пакистан, тъй като иска да се кандидатира за премиерския пост за трети път. Бхуто така и не успява да постигне целта си - на 27 декември 2007 тя е убита при атентат.     Виктор Орбан, известен с антибежанската си риторика, става за първи път премиер на Унгария през 1998 година. Тогава той е само на 35 години. Унгарският политик, който днес отново е министър-председател на страната, е също лидер и съосновател на националноконсервативната партия Фидес.       Атифете Яхяга е първата жена-президент на Косово. Когато през 2011 поема поста, тя е на 36 години.       На 7 май 2017 Еманюел Макрон печели втория тур на президентските избори във Франция. Със своите 39 години той е най-младият френски държавен глава в досегашната история на страната. Само година по-рано Макрон създава своето движение \"Напред\" (\"En Marche\", днес \"La République en marche\"). Преди да стане президент, между 2014 и 2016, Макрон е министър на икономиката.     Юсеф Шахед е премиер на Тунис от август 2016. При встъпването си в длъжност той е на 40 години. От 2015 година насам дипломираният специалист по аграрни науки заема различни позиции в първото демократично избрано правителство на страната под ръководството на премиера Хабиб Есид. Когато парламентът на Тунис гласува вот на недоверие на кабинета на Есид, президентът на страната предлага Юсеф Шахед за министър-председател. На 27 август 2016 той встъпва в длъжност.", "date": "2017.10.17", "title": "Младежи на власт: осем примера"}
{"url": "http://www.classa.bg/%D1%81%D0%B2%D1%8F%D1%82/item/373965-%D1%87%D0%BB%D0%B5%D0%BD-155-%D0%B2-%D0%B8%D1%81%D0%BF%D0%B0%D0%BD%D0%B8%D1%8F", "text": "Испания е изключително децентрализирана страна и приетата през 1978 г. конституция дава на 17-те региона, наречени «автономни области», широки правомощия, например в сферата на здравеопазването и образованието.  Тя  обаче предвижда и механизми, които позволяват на централната власт да се намеси пряко в делата на даден регион в случай на криза.  При каталунската криза, най-голямата след възстановяването на демокрацията, Конституционният съд (КС) заяви, че «референдумът за самоопределение» от 1 октомври е противоконституционен.  Борещите се за независимост политически сили уверяват, че са го спечелили с 90,18 процента от гласовете и могат, въпреки решението на КС, да обявят независимост.  За да ги възпрепятства, правителството може да прибегне до член 155 от конституцията.  Тази разпоредба, която не е била използвана никога досега, позволява да се вземат «необходимите мерки, за да накара да се спазват задълженията», наложени от конституцията или други закони, със «съгласието на абсолютно мнозинство в Сената».     Той не изброява «необходимите мерки», откъдето произтича несигурност за неговото прилагане. Ето какво казват специалисти по конституционно право.  Член 155 позволява да «се поставят под контрол политическите и административните органи на разбунтувала се автономна област», обясни за АФП Тереса Фреишес от Барселонския автономен университет.  Следователно това води до временно отменяне на автономията на региона, каза Хосе Карлос Кано Монтехано от университета «Комплутенсе» в Мадрид.  Чиновници и хора на изборни длъжности могат да бъдат временно отстранени или заменени.  Така председателят на регионалното правителство на Каталуния Карлес Пучдемон е възможно да бъде заменен с префекта на Каталуния, главния представител на държавата в региона.  Същевременно централното правителство има право да поеме някои от компетенциите на Барселона, «като обществения ред и комуналните услуги».  Според Хавиер Перес Ройо от Севилския университет мерките може да стигнат до «преустановяване на правомощията на (регионалното сепаратистко) правителство, до поставяне на (каталунската полиция) «Мосос д’Ескуадра» на заповедите на вътрешния министър» и дори до «затваряне на регионалния парламент».  Възможно е да последват и регионални избори, каза Кано Монтехано.  Някои каталунци обаче може да погледнат с много лошо око на това установяване на контрол и да се увеличи напрежението.     Испанският премиер няма право да задейства едностранно член 155.  Той трябва първо да призове председателя на правителството на въпросния регион да възстанови конституционния ред и да му даде срок, в който да направи това.  Ако това не стане, Рахой сезира Сената, където неговата Народна партия има мнозинство, и съобщава какви «необходими мерки» смята да приложи.  По принцип се събира сенаторска комисия, а след това всички членове на горната камара на пленарно заседание. Ако предложенията на премиера бъдат одобрени с абсолютно мнозинство, той получава право да ги приложи.  Процесът обаче може да отнеме време. «Дори при съкратена процедура е възможно да е необходима една седмица», каза един сенатор пред АФП. Според Перес Ройо този срок е 8-10 дни.   Освен член 155, правителството разполага и с други лостове. То може да обяви «извънредно положение», «изключително положение» или «състояние на обсада»  Обявяването на тези три положения може да засегне «свободата на движение или свободата на събирания» на испанците, припомни Кано Монтехано.  Най-сетне, законът за «националната сигурност», обнародван през 2015 г., позволява на правителството да обяви, че цялата страна се намира в «ситуация, застрашаваща националната сигурност».  Според Рахой тази процедура е за действие при междинни ситуации между «обикновените кризи, извънредното положение, изключителното положение и обсадата» и позволява да се вземат законодателни решения с укази, например да се постави под пряк контрол каталунската полиция.  Мерки, които пораждат риск от разпалване на страстите.", "date": "2017.10.17", "title": "Член 155 в Испания?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/373966-%D0%BD%D0%B0%D0%BF%D1%80%D0%B5%D0%B6%D0%B5%D0%BD%D0%B8%D0%B5%D1%82%D0%BE-%D0%B2-%D0%BA%D0%BD%D0%B4%D1%80-%D0%B5-%D0%BE%D0%B3%D1%80%D0%BE%D0%BC%D0%BD%D0%BE", "text": "            На Корейския полуостров се появява ситуация, предизвикваща сериозна загриженост в целия свят. Руският посланик в КНДР Александър Мацегора коментира, че положението на Корейския полуостров сега наистина достига до степен на изключително голямо напрежение.      \"Работил съм на много години в тази страна преминала през различни периоди в своята история, но за да бъда честен, аз не си спомням ситуация, в която чувство за предстоящо бедствие е толкова осезаемо. И, разбира се, този, който е тук, в Пхенян, чувства това особено силно. Веднъж, през октомври 1952 г., нашето посолство беше почти напълно унищожено от американски бомбардировки. Няколко души бяха сериозно ранени и двама бяха убити - те са погребани тук, в Пхенян, ние пазим спомена за тях\", коментира Мацегора.    Връщайки се към ситуацията на Корейския полуостров, той повтаря, че се надяват на предпазливостта на конфронтиращите се страни, очакват в крайна сметка \"да осъзнаят, на ръба на тази бездна и категорично да изключат военното решение на проблема\".    \"Настояваме всички партньори да вземат сериозно нашата инициатива. Разбира се, планът може да не е съвършен, всяка програма може да има недостатъци, особено когато става дума за трудната ситуация, в която се оказа Корейският полуостров. Но трябва да започнем отнякъде.    Трябва да спрем, да се огледаме наоколо, да разберем, че всъщност вече сме стигнали до критична точка\", допълва той. Обща задача според него е да се избегне катастрофа, коментира, че дори и в кошмар не може си представи какво би станало, ако изведнъж от думи, се прехвърлят към дела.    \"Независимо дали ни харесва или не, тези икономически и финансови ограничения, предвидени в резолюциите на Съвета за сигурност на ООН, са обективно най-сериозното възпиращо действие на практика във всички сфери на нашето взаимодействие. Русия, като член на Съвета за сигурност на ООН, трябва да изпълнява и без изключения напълно изпълнява тези изисквания.    По друг начин и не може да бъде\", коментира руският дипломат. Посланикът на Русия в КНДР допълва, че възможностите за руско-корейско сътрудничество сега се използват минимално и причина за това са санкциите. Постоянно водят разговори с корейски си партньори, че уреждането на проблема с ядрената ракета, ще доведе до премахването на ограниченията.    Счита, че ще се създаде изцяло нова ситуация, която може да осигури експлозивен растеж на търговията и инвестиционното сътрудничество, както и развитието на отношенията в много други области. Надява се, че в крайна сметка това ще се случи.", "date": "2017.10.17", "title": "Напрежението в КНДР е огромно"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373967-%D1%86%D0%B8%D1%80%D0%BA-%D0%B7%D0%B0-200-%D0%B1%D0%BE%D0%BD%D0%B0", "text": "Даниел Петканов и Александра Богданска са подновили любовната си връзка месец преди да влязат в шоуто „ВИП Брадър\". Лудия репортер от предаването на Милен Цветков и манекенката се навили да разиграват цирк пред зрителите само за да грабнат тлъстия общ хонорар от 200 000 лева, с който са планирали да си купят общ апартамент. „Те наистина се обичат, само че връзката им възкръсна през лятото.    Взеха решение обаче да изиграят любовта си като сериал в предаването. Причината е ясна - пари\", коментира техен приятел. Според него, това става със знанието и одобрението на продуцентите и Нова телевизия. Миналата година двойката се раздели драматично с голям скандал заради изневерите на Алекс, но изглежда чувствата помежду им не са угаснали. Хубавицата от Благоевград бързо съжалила за измяната си, а репортерът се извинил за грубото си поведение спрямо нея.    Затоплянето на отношението им станало през месец юни, а в края на юли двамата отново станали гаджета и дори били заедно на море. Причината да не оповестят възкръсналата си любов е намерението им да капитализират от сеира, който сътвориха пред цяла България и да получат заслужено добри хонорари.    Още с влизането си в Къщата, Петканов и Богданска не изглеждаха никак ядосани един на друг, дори напротив – флиртуваха явно и се опипваха. Реакцията на Александра, когато видя Даниел, бе повече от спокойна и сдържана, което не е естествено за човек, унизен по този грозен начин. Запознати издават, че влюбените се събрали месец преди старта на шоуто, но решили да запазят това в тайна и да го обявят официално в рамките на шоуто.    Идеята за театъра дошла от Любен Дилов-син, който е близък приятел на Алекс и редовно присъства в коментарното студио на предаването. Благодарение на съвета му двойката си подсигурила по-голям интерес от страна на продуцентите и съответно – значително по-високи хонорари. Именно заради уж възкръсналите отношения на Даниел и Александра, сезона на шоуто е обявен като „любовен\". Всичко се движи по план и двамата разкриха чувствата си точно месец след влизането си в Къщата, пише \"Уикенд\".    От кухнята на „ВИП Брадър\" разкриват, че влюбените прибрали общата сума от 200 000 лева, за да заблуждават аудиторията, че са се преоткрили в предаването. С парите планирали да си купят жилище в София, защото досега живеели на квартира, а Даниел Петканов едва смогвал да плаща наема с оскъдната си репортерска заплата.", "date": "2017.10.17", "title": "Цирк за 200 бона!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373968-%D0%BF%D0%BE%D1%8F%D0%B2%D0%B8-%D1%81%D0%B5-%D0%BE%D1%89%D0%B5-%D0%B5%D0%B4%D0%BD%D0%B0-%D0%BA%D0%B0%D1%80%D0%B4%D0%B0%D1%88%D0%B8%D1%8F%D0%BD", "text": "Натали Зетел засега е неизвестна на широката публика, но с такива роднини пътят към успеха е просто задължителен. Тя просто няма избор. Натали е дъщеря на Карен Хютън, по-малката сестра на Крис Дженър. Кортни, Ким и Хлои Кардашиян, а също Кендъл и Кайли Дженър са нейни братовчедки.      Съдейки по всичко, Натали е тръгнала по техните стъпки. Тя активно се снима и има страница в \"Инстаграм\" Досега Натали оставаше в сянката на своите по-популярни родственички, но тя има възможност да навакса успешно, все пак тя е само на 18 години.      За да покори върховете на славата, девойката трябва да следва стандартните рецепти за успеха на семейство Кардашиян. Отначало — участие в риалити-шоу.      След това интимно приятелство с популярен рапър. Не трябва да се забравя за редовните откровени фотосесии. И накрая трябва да участва в някакъв звезден скандал и всичко ще се нареди, както при нейните братовчедки.                ", "date": "2017.10.17", "title": "Появи се още една Кардашиян"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/373969-%D1%82%D1%80%D0%B0%D0%B2%D0%B5%D1%81%D1%82%D0%B8%D1%82-%D0%B4%D0%B0%D0%B4%D0%B5-1-%D0%BC%D0%B8%D0%BB%D0%B8%D0%BE%D0%BD-%D0%B4%D0%BE%D0%BB%D0%B0%D1%80%D0%B0,-%D0%B7%D0%B0-%D0%B4%D0%B0-%D0%B7%D0%B0%D0%BF%D1%80%D0%B8%D0%BB%D0%B8%D1%87%D0%B0-%D0%BD%D0%B0-%D0%B1%D0%B0%D1%80%D0%B1%D0%B8", "text": "Транссексуален похарчи главозамайващите 1 милион долара, за да се трансофмира от „сдуханяк\" в кукла Барби. Сега той търси своя Кен. 35-годишната Ники Екзотика от Хобокен в американския щат Ню Джърси ляга под ножа близо две десетилетия, като е променила почти всеки сантиметър от тялото си, за да изглежда като фантастична пластмасова кукла, пише в. \"Дейли Мейл\".      Още от двегодишна тя е знаела, че е различна. Винаги си е слагала грим и лак на ноктите, а две години по-късно тя вече била обсебена от куклите Барби. В училище, докато живее с името Джейсън Торес, тя била подлагана на тормоз заради колоритния си начин на живот и начин на изразяване.      Тя слушала коментари като „лъскаво момиче\" и „хубавеца\", а също и „педал\" и „хомо\". Тя е била също бита, но това не я отказало от мечтата ѝ. След като посещавала барове за травестити и транссексуални в тийнейджърските си години, тя открила хормоните, силиконовите инжекции и още много други неща. Когато била на 19, тя вече си била направила операция за смяна на пола, както и три корекции на носа, две корекции на гърдите и намаляване на адамовата ябълка.      Оттогава тя е похарчила над 1 милион долара за операции и процедури, както и за други средства, които да я превърнат в кукла Барби. Артистката, която в миналото е била част от първата американска трансджендър група „Тайните момичета\", сега търси любовта си, който трябва задължително да изглежда като Кен. Ники, гордата майка на три осиновени момчета, казва:      „Дала съм над 1 милион долара за операции. Наскоро се опитах да сметна и просто не можах да се сетя за всичко.      В тялото ми има литри силикон. Похарчила съм много, за да променя всичко – от главата до пръстите на краката, гърдите и тялото ми.      Но всичко си заслужаваше, защото по време на моите пътувания по света навсякъде, където отида, хората искат да се снимат с мен и казват: Виж тялото ѝ, тя наистина изглежда като Барби\".  ", "date": "2017.10.17", "title": "Травестит даде 1 милион долара, за да заприлича на Барби"}
{"url": "http://www.classa.bg/%D1%81%D0%B2%D1%8F%D1%82/item/373962-%D0%BC%D0%BE%D0%B3%D0%B0%D0%B4%D0%B8%D1%88%D1%83-%D0%B3%D1%80%D0%B0%D0%B4-%D0%BD%D0%B0-%D0%BA%D1%80%D0%B0%D0%B9%D0%BD%D0%BE%D1%81%D1%82%D0%B8%D1%82%D0%B5-%D0%B3%D0%B0%D0%BB%D0%B5%D1%80%D0%B8%D1%8F", "text": "                  Атентатът, взел над 300 жертви В следобедните часове на 14 октомври камион, пълен с експлозиви, е взривен от атентатор самоубиец на оживено кръстовище в центъра на Могадишу. Атаката убива над 300 души. Стотици биват ранени. Африканската страна е в плен на близо 30-годишна гражданска война. Конфликт, който има драматични последици за населението на Сомалия.     Тя е на 3 години и тежи само 7 килограма От август 2017 малката Ксамди е на лечение в клиниката \"Банадир\" в Могадишу, където има спешно отделение за недохранени деца. Ксамди е на три години и тежи само седем килограма. В тази възраст едно нормално развито дете тежи поне два пъти повече. На снимката се вижда как майката на Ксамди ѝ дава фъстъчена паста, която се използва често в лечението на недохранени деца.     Колапсът на здравната система Това момченце е постъпило в същата болница. То страда от разстройство и бронхопневмония и е настанено в стаята на Ксамди. Хроничното недохранване е отслабило сериозно имунната му система. Медицинските сестри са облепили ръчичките му с хартия, за да не може да измъкне сондата от носа си. Клиниката \"Банадир\" е най-голямото държавно здравно заведение в Могадишу. Оборудването е изключително оскъдно.     Градът на бежанците В района около Могадишу е пълно с малки и големи бежански лагери. Тук идват сомалийци, бягащи от терор, война, суша и глад. Те са се превърнали в бежанци в собствената си страна. Много от тях никога няма да се завърнат по родните си места. Държавните структури в Сомалия са в плен на разпада. Нестихващият терор пречи на възстановяването на държавата.     Мизерията в бежанските лагери Мизерията в препълнените бежански лагери усложнява живота на обитателите им. Мнозина боледуват от бронхит и бронхопневмония и страдат от хронично разстройство. Животът на немалко бежанци зависи от битката за следващия обяд и следващата кофа с вода. Сред хората нерядко избухват спорове, които завършват с насилие.     Те чакат да заживеят нормално Те скучаят и бездействат: в бежанските лагери на Могадишу няма занимания за деца. Подобно на много техни връстници от лагерите, и тези две момчета от снимката никога не са ходили на училище. Техните родители са изкарвали хляба си с отглеждането на добитък. Преди години обаче той става жертва на сушата. Така семействата им губят всичко.     Улици, потънали в развалини И извън бежанските лагери животът в Могадишу не е лек. Цели улици са потънали в развалини. Трите десетилетия гражданска война са оставили дълбоки отпечатъци. А терористичните атентати като този от 14-ти октомври допринасят за нови разрушения. И все пак: за някои Могадишу е и град на надеждата.     Селфи в парка Тези студенти мечтаят за розово бъдеще. Те се разхождат в новия \"Парк на мира\" и си правят селфита. Единият от младежите иска да стане авиоинженер. \"Днес в Могадишу е много по-сигурно, отколкото преди пет години\", казва той. Тогава градът е бил в ръцете на \"Ал Шабаб\" - сомалийското крило на \"Ал Кайда\". Днес пък екстремистите изпращат в Могадишу атентатори самоубийци.     Инвестиции в бъдещето Международната общност инвестира във възстановяването на Сомалия. Финансовата и икономическата помощ се забелязва най-силно в столицата Могадишу. Тази нова улица от снимката например е изградена с турска помощ. Впрочем, Турция се ангажира силно в Сомалия: неотдавна турците откриха там военна база, в която обучават сомалийски войници.     Стени и огради Могадишу е град на строежите. Цените на парцелите и наемите растат. Завръщащи се бежанци и семействата на сомалийци, живеещи в чужбина, инвестират в недвижими имоти. Особено в близост до Президентския дворец възникват множество нови луксозни постройки, заобиколени от бодлива тел и огради, които предпазват от взривове.     Онлайн шопинг В Могадишу се появяват все повече рекламни пана. Те рекламират сайтове за онлайн търговия с дамска мода, частни университети, банки и фирми за недвижими имоти.     Те не усещат нищо от развитието Бързото развитие на града подминава обеднелите му жители и бежанците. А бъдещата стабилност на Сомалия ще зависи и от това дали държавата ще успее да спечели довереието на населението. В момента близо седем милиона сомалийци са зависими от хуманитарните помощи - а това е половината от населението на страната.     Градът на младежите Могадишу трябва да се превърне в център на новата федерална Сомалия. Половината от населението на този град е на възраст под 18 години. То е израснало във война, терор и насилие. Ако държавата не успее да въвлече тези млади хора в политическото и икономическото развитие, мирът в тази африканска страна ще си остане илюзия.", "date": "2017.10.17", "title": "Могадишу: град на крайностите  (Галерия)"}
{"url": "http://www.classa.bg/%D1%81%D0%B2%D1%8F%D1%82/item/373963-%D0%BF%D1%80%D0%BE%D0%B8%D0%B7%D0%B2%D0%BE%D0%BB%D1%8A%D1%82-%D0%B2-%D1%82%D1%83%D1%80%D1%86%D0%B8%D1%8F-%D0%BD%D0%B5-%D0%B1%D0%B8%D0%B2%D0%B0-%D0%B4%D0%B0-%D1%81%D0%B5-%D0%BD%D0%B0%D1%81%D1%8A%D1%80%D1%87%D0%B0%D0%B2%D0%B0", "text": "          Дали България печели или губи от досегашната си политика да предава на режима на Ердоган турски граждани, потърсили политическо убежище в страната? „От началото на 2017 година в Държавната агенция за бежанците са регистрирани 13 граждани на Република Турция, които са потърсили закрила по различни причини. По молбите на 9 от тях са постановени отрицателни решения, тъй като административният орган е преценил, че не са налице предпоставките за предоставяне на закрила\", гласи информацията на агенцията в отговор на въпрос на Дойче веле.   От лятото на 2016 г. поне седем опоненти на режима на Ердоган, подали молби за политическо убежище в България, вече са в турските затвори. Става дума за учители, бизнесмени и полицаи. За нито един тях досега няма потвърдени данни за участие в опита за преврат. За разлика България, съседна Гърция отказва да предаде на Анкара дори високопоставени офицери, за които има съмнения за пряко участие в опита за преврат.     Мехмед Юмер, главен редактор на излизащия на български и турски език в София вестник „Седмичен обзор\", в интервю за Дойче веле описва преследванията на неудобни хора в Турция така: „Арестуваните след преврата журналисти, учени и общественици чакат повече от 400 дни в затвора, само за да им се повдигне обвинение. Ако съдия пусне под гаранция някого от нарочените за противници на Ердоган, най-малкото, което ще му се случи, е да бъде уволнен завинаги от съдебната система. Тазгодишният доклад на „Репортери без граници\" поставя Турция на 155-то място по свобода на словото и медиите сред общо 180 държави.    До май тази година по данни на „Амнести интернешънъл\" 118 журналисти са хвърлени в затвора, но четири месеца по-късно броят им вече достига 300. Закрити са 184 медии и 375 неправителствени организации. Стотиците хиляди уволнени не могат да си намерят каквато и да е работа, защото фирмите, които ги приемат, веднага биват заплашвани от властта. Нарочените за врагове бивши държавни служители първоначално бяха принудени дори да връщат част от заплатите си\", изтъква Юмер.     Като потърпевш от така наречения „Възродителен процес\", журналистът прави паралел между тогавашния режим на Живков в България и сегашния на Ердоган в Турция. „Дори комунистическата машина за репресии не стигна до сегашните крайности в Турция. Когато вкарваха в Белене хората, които открито се съпротивляваха срещу смяната на имената, местните власти се стараеха поне останалите членове на семейството на репресирания да не загубят работните си места, за да има кой да изхранва децата и възрастните хора. За режима на Ердоган това правило не важи\", твърди Мехмед Юмер.   Шефът на Хелзинкския комитет Красимир Кънев не е учуден от това, че София предава на режима в Анкара хора, които са заплашени от изтезания и отказ от справедлив процес. Той припомня и други подобни случаи: „Неотдавна се намесихме при опит да бъде предаден на Москва без съдебен контрол гражданин на Чечения. Преди деня на екстрадицията Европейският съд по правата на човека само за няколко часа взе решение и до вечерта изпрати заповед за налагане на привременни мерки, които да осуетят незаконното предаване\".   През август миналата година бизнесменът Абдуллах Бююк, когото Анкара обяви за привърженик на живеещия в изгнание проповедник Фетуллах Гюлен, беше екстрадиран от българските власти в Турция – според правозащитниците, в нарушение на поне два закона и на две решения на Софийския градски съд и на Апелативния съд, спиращи тази мярка.     Бююк беше задържан на улицата на 10 август миналата година и същия ден предаден на турските власти, но още преди това турският външен министър Мевлют Чавушоглу явно е бил сигурен, че България ще изпълни искането на Ердоган. В края на юли на митинг в Анталия Чавушоглу заявява: \"Ще върнем и тези, които избягаха в чужбина. Ще изпратим една комисия в България, там се намира един предател. Той беше заминал по-рано, но и него ще върнем обратно\". По-нататъшната съдба на Бююк е неизвестна, но запознати с процеса твърдят, че турските му адвокати са изискали документацията по неговия случай в България, за да отнесат делото в Страсбург.   Журналистът Мехмет Юмер разказва, че в съседна Румъния турските дисиденти намират по-добра закрила. В разговор с него получилият румънско политическо убежище турски журналист Неждет Челик посочва, че Румъния е стратегически партньор на Турция и икономическите връзки между двете страни са много интензивни. \"Но по отношение на спазването на човешките права, за разлика от България, Румъния прави това, което подхожда на една членка на Европейския съюз. След миналогодишния опит за преврат в Турция страната удовлетвори молбите за бежански статут на хората, избягали от Турция. Последните три молби на търсещи убежище турски граждани бяха одобрени от Букурещ в началото на октомври. Един от получилите бежански статут вече работи като преподавател\", твърди Челик в отговор на въпросите на Дойче веле.   Според него Турция използва всевъзможни средства, за да връща в страната хора, обявени за врагове на режима. Така например на българо-румънската граница бягащите от Турция дисиденти внезапно научават, че международните им паспорти току-що са били анулирани от турските власти. Такъв е бил случаят с един от получилите политическо убежище в Румъния турски граждани. Беглецът обаче вярно е преценил към кого трябва да се обърне, за да потърси истинска закрила.   И именно затова е предпочел да отправи молбата си за убежище към румънската, а не към българската страна. „Румъния не откликна на призивите на Анкара за екстрадиция на търсещите политическо убежище турски граждани. Румънските власти и понастоящем се опитват да отклоняват други подобни искания. Напоследък бежанската вълна сякаш се пренасочва през Черно море към румънския бряг, заобикаляйки България. Мисля, че пръст в това има турският президент Ердоган. Според мен, така Турция си отмъщава на Румъния\", казва Неждет Челик.", "date": "2017.10.17", "title": "Произволът в Турция не бива да се насърчава"}
{"url": "http://www.classa.bg/%D1%81%D0%B2%D1%8F%D1%82/item/373961-%D0%BC%D1%8E%D1%81%D1%8E%D0%BB%D0%BC%D0%B0%D0%BD%D1%81%D0%BA%D0%B8-%D0%BF%D1%80%D0%B0%D0%B7%D0%BD%D0%B8%D0%BA-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F", "text": "        \"Защо да не помислим за въвеждането на мюсюлмански празник по местата, където живеят много мюсюлмани?\" - това заяви не някой друг, а вътрешният министър на Германия Томас де Мезиер, който по принцип е известен с консервативните си възгледи. Предложението му предизвика бурни реакции най-вече в собствената му партия - Християндемократическия съюз. След парламентарните избори, на които ХДС изгуби много гласове, а и насред дебата за това дали партията не е отстъпила твърде много от консервативните си позиции, Томас де Мезиер подема една доста деликатна тема. Неговото предложение обаче отчасти се обезсилва от ограничението, което самият той посочва - мюсюлмански празник да бъде въведен само в районите с много мюсюлмани. Така както католическият празник Вси светии се отбелязва официално само в районите с много католици.       Бернд Алтхусман, шеф на ХДС в германската провинция Долна Саксония, разкритикува остро предложението на вътрешния министър. Лично той не виждал никаква нужда да се променя календарът с официалните празници. Освен това е неподходящо този въпрос да се обсъжда точно преди избори, добави Алтхусман, визирайки състоялите се в неделя в Долна Саксония избори за местен парламент. Темата и бездруго е много деликатна, тъй като има потенциала силно да обезпокои консервативното крило в ХДС.     Предложението на Томас де Мезиер породи остри реакции и в интернет. \"Покоряването продължава...\", написа в Туитър Ерика Щайнбах, бивша председателка на Съюза на прокудените. А Беатрикс фон Щорх от дяснопопулистката \"Алтернатива за Германия\" реагира с думите: \"НЕ! НЕ! НЕ!\".     Както можеше да се очаква, реакцията на Централния съвет на мюсюлманите беше положителна. Председателят на Съюза Айман Мазиек е на мнение, че подобна стъпка само ще насърчи интеграцията. Тук изобщо не става дума за това, че на мюсюлманите ще бъде подарен един неработен ден, а за това, че по този начин те биха усетили признание, казва Мазиек и дава следния пример: \"Един полицай-мюсюлманин би могъл да не работи един ден в края на Рамазана, но за сметка на това да замества свой колега-християнин, който иска да почива по Коледа\".     В някои германски провинции и днес има правила, съобразени с мюсюлманските празници. В Берлин, Хамбург и Бремен например мюсюлманските ученици имат право на един свободен ден в училище, а на работещите е подсигурена възможност за едно посещение в джамия или за една молитва на работното място. В Берлин това важи по време на Рамазана, а в Хамбург и Бремен както за Рамазан байрам, така и за празника Ашура.   Впрочем, Томас де Мезиер не е първият, който говори за въвеждането на мюсюлмански празник. Още през 2013 година с подобно предложение излезе Централният съвет на мюсюлманите, а година по-късно същото стори и Турската общност в Германия.", "date": "2017.10.17", "title": "Мюсюлмански празник в Германия?"}
{"url": "http://www.classa.bg/%D1%81%D0%B2%D1%8F%D1%82/item/373957-%D1%81%D1%80%D0%B5%D0%B4-%D0%B5%D0%BB%D0%B8%D1%82%D0%B8%D1%82%D0%B5-%D0%BF%D0%BE%D1%87%D1%82%D0%B8-%D0%BD%D1%8F%D0%BC%D0%B0-%D0%B8%D0%B7%D1%82%D0%BE%D1%87%D0%BD%D0%BE%D0%B3%D0%B5%D1%80%D0%BC%D0%B0%D0%BD%D1%86%D0%B8-%D0%B7%D0%B0%D1%89%D0%BE", "text": "Най-могъщата жена в Германия, канцлерката Ангела Меркел, е източногерманка. Човек ще си рече: след като една политичка от бившата ГДР управлява цялата страна, значи източногерманците имат добри позиции в йерархиите. Вярно е обаче точно обратното, твърдят социолози от университетите в Йена и Цитау/Гьорлиц, които са проучили въпроса защо толкова малко източногерманци заемат високи позиции в страната. Според изводите им, 27 години след обединението на страната източногерманците заемат едва 1,7% от най-високите позиции в Германия. А като процент от населението хората от бившата ГДР са десет пъти повече - 17 на сто.   „В политиката източногерманците са сравнително добре представени като пропорция\", казва Радж Колморген, професор по социология. Но в администрацията, в съдебната система, в икономиката, в науката и в медиите те имат много слабо присъствие.   Да вземем администрацията. Както във федералните, така и в провинциалните министерства от равнище „началник отдел\" нагоре почти няма източногерманци. Тази шокираща диспропорция изобщо не се е променила през последните години, дори напротив, казва професорът.     Големият въпрос гласи: Защо източногерманците толкова трудно пробиват нагоре? За да си отговорим, навярно трябва да погледнем как изглеждаше Германия непосредствено след обединението си. Или след „присъединяването на ГДР към ФРГ\", както го нарича Колморген. Тогава буквално за една нощ бяха зачеркнати многобройни ръководни позиции. Освен това редица дипломи и други свидетелства за завършено образование изведнъж се оказаха невалидни.   А човек, който иска да стане съдия, да речем, трябва да извърви стъпка по стъпка целия път, предвиден от закона (на дотогавашната ФРГ). Да не говорим, че по времето на ГДР многобройни източногерманци са били членове на комунистическата партия и/или са заемали позиции в държавния апарат на тази страна, заради което бяха обявени за морално непригодни, обяснява социологът.   В резултат: непосредствено след обединението повечето източногермански елити бяха демонтирани, а това породи вакуум. В такива сфери като администрацията и съдебната система източногерманците тепърва трябваше да се преквалифицират или да вземат допълнително образование, за да могат да кандидатстват за ръководни длъжности. В това време обаче вакуума запълниха млади хора със съответната квалификация от Западна Германия. Нищо чудно, че мнозина го изтълкуваха като нечестно съревнование. Или както пише Ирис Глайке, пълномощничка на федералното правителство за новите германски провинции: „Източногерманците не бяха очаквали, че това разместване на пластовете толкова радикално и безмилостно ще промени живота им. Мнозина трябваше да преглътнат същинско пречупване в професионалната си кариера, дори в цялата си биография\".     И още нещо: в ГДР се говореше не за „елити\", а за „кадри\". Хората на ръководни позиции задължително трябваше да се обвържат политически и идеологически със системата. „Кадрите\" имаха за задача да опазват и развиват властта на комунистическата партия. Тъй че всеки, който искаше да направи кариера, задължително трябваше да бъде партиен член. Във ФРГ мрежата на елитите функционира по съвсем друг начин. Социолозите отдавна го знаят: елитите се самовъзпроизвеждат. Когато пред тях застанат кандидати за високи позиции, интервюиращите обикновено избират хора, които приличат на тях самите, обяснява Колморген. С други думи: избираме познатото, избираме „наши хора\". Поради което източногерманците, които чукат на вратите на властта, нямат почти никакви шансове.   Освен всичко друго, преобладаващото мнение свързва източногерманците с провал, а не с триумфи и успешна кариера. Тоест, за да се добереш като източногерманец до ръководна позиция, най-добре е да премълчиш произхода си.   Получава се порочен кръг. Източногерманците осъзнават, че шансовете им са лоши и затова често пъти изобщо не правят опит да се доберат до елита. Към това се добавя и споменът за високата безработица малко след обединението. „И до днес редица източногерманци държат повече на сигурното работно място, отколкото на ръководната позиция\", обяснява професорът.     Но как ли се отразява на източногерманците осъзнаването на факта, че не могат да пробият „стъкления таван\"? Досега проучвания по темата почти няма. Може да се предположи обаче, че изпитват голямо недоверие към „онези там горе\". По площадите в Източна Германия редовно ругаят политическите лидери, от митингите на „Пегида\" в Дрезден блика омраза, а партията „Алтернатива за Германия\" постига големи успехи именно в източните провинции - всичко това навярно отчасти се дължи и на отсъствието на източногерманци по високите етажи.   Дали може да се направи нещо срещу тенденцията елитите да се рекрутират главно според произхода? Социологът Радж Колморген не смята, че решението е да се въведе задължителна квота за източногерманци на високи позиции, каквато иска Лявата партия. Дори само юридически това е невъзможно - поради голямата миграция в двете посоки, в резултат от която произходът вече трудно може да се фиксира еднозначно, казва професорът и припомня, че в Германия движението между различните социални прослойки по принцип е много слабо.   Накрая да се върнем към Ангела Меркел, която направи най-успешната източногерманска кариера: мнозина жители на новите федерални провинции изобщо не я смятат за „една от нас\". В очите на повечето хора там тя отдавна е част от западногерманските елити.", "date": "2017.10.17", "title": "Сред елитите почти няма източногерманци. Защо?"}
{"url": "http://www.classa.bg/%D1%81%D0%B2%D1%8F%D1%82/item/373958-%D0%B0-%D0%B0%D0%BA%D0%BE-%D1%82%D0%B5%D1%80%D0%BE%D1%80%D0%B8%D1%81%D1%82%D0%B8-%D0%BD%D0%B0%D0%BF%D0%B0%D0%B4%D0%BD%D0%B0%D1%82-%D1%82%D0%B5%D0%B7%D0%B8-%D1%80%D0%B5%D0%B0%D0%BA%D1%82%D0%BE%D1%80%D0%B8", "text": "          Миналия четвъртък активисти на Грийнпийс успяха да проникнат на площадката на френската АЕЦ \"Катном\" и да изстрелят няколко сигнални ракети от място, намиращо се в непосредствена близост до басейна за охлаждане на отработеното ядрено гориво. На тяхно място обаче можеха да бъдат и терористи, които взривяват бомба – с несъмнено катастрофални последици за цяла Европа.   С акцията си в тази френска АЕЦ, недалеч от границата с Германия, природозащитниците искаха да демонстрират нагледно пропуските в охраната на ядрените съоръжения.   Актуално изследване, поръчано от „Грийнпийс\", сочи, че басейните за охлаждане на ядрените пръти във френските и белгийските атомни електроцентрали не са надеждно защитени срещу нападения или природни бедствия. Ако водата в басейните за охлаждане изтече, или ако не се охлажда достатъчно, съществува опасност от голямо радиоактивно заразяване.     Мерките за сигурност при по-старите реактори досега бяха свързани основно със защитата на самите реактори. Охлаждащите басейни за отработеното ядрено гориво не влизаха в сметките, поради което и се намират извън обвивките на ядрените реактори. При катастрофата във Фукушима през 2011 г. обаче стана пределно ясно, че тези басейни със силно радиоактивни ядрени елементи могат да представляват голяма опасност. След като избухнаха реакторите в японската атомна централа, басейнът за охлаждане на отработеното гориво рискуваше да остане на сухо, а властите в продължение на седмици се мъчеха да стабилизират положението и да спрат повишаването на температурата, за да предотвратят още по-голямо радиоактивно замърсяване.     Ако това се беше случило, призна тогавашният японски премиер Наото Кан, властите са щели да бъдат принудени да принудени да евакуират всички хора, живеещи в радиус от 250 километра – т.е. близо 50 милиона души. По поръчение на „Грийнпийс\", седем независими експерти по сигурността са проучили мерките за сигурност в общо 58 френски и 7 белгийски атомни електроцентрали. Те са установили сериозни пропуски, свързани именно със сигурността на басейните за охлаждане на отработеното гориво. По съображения за сигурност „Грийнпийс\" е решил да не публикува резултатите от разследването, а само да ги предаде на съответните власти в Белгия и Франция.     Всъщност, властите отдавна са наясно с това колко сериозно е положението. През есента на 2014 година в небето над 19 френски атомни електроцентрали на няколко пъти бяха засечени да кръжат дрони. Въпреки най-интензивни разследвания, виновните за тези акции така и не бяха открити. Същата година „Грийнпийс\" беше изготвил доклад за опасностите за терористични заплахи, свързани с нападения от въздуха. \"Но дотук нищо не се е променило\", казва за ДВ Хайнц Смитал от „Грийнпийс\".     Една от причините за това навярно са високите разходи, необходими за обезопасяването на тези ядрени съоръжения срещу терористични нападения. По изчисления на „Грийнпийс\", за целта би трябвало да бъдат вложени по около 1 милиард евро за всяко едно съоръжение.   А френският оператор - енергийният концерн EDF, който има големи дългове, намаляващи приходи и множество стари реактори, подлежащи на спешен ремонт или извеждане от експлоатация, смята да инвестира едва 700 милиона евро до 2023 година - във всичките 58 атомни централи на страната.   По оценка на „Грийнпийс\", положението със сигурността на ядрените централи в Германия е по-добро. Една от причините за това е, че след катастрофата във Фукушима най-старите и предразположени към аварии реактори бяха изключени, а в шест от останалите общо осем работещи съоръжения в страната басейните за охлаждане на ядрените елементи се намират под купола на реактора. Изключение правят само двата реактора в Гундреминген, област Бавария.     Независимо от това обаче природозащитните организации смятат, че рисковете и в Германия са големи. Едно ново проучване сочи например, че въоръжени терористи лесно биха могли да проникнат в надземните складове за отработено ядрено гориво. С оглед на факта, че горивото там отлежава за дълъг период от време - най-малко до 2050 година – става ясно, колко важен е въпросът за сигурността на ядрените отпадъци и тяхната защита от терористични нападения.", "date": "2017.10.17", "title": "А ако терористи нападнат тези реактори?"}
{"url": "http://www.classa.bg/%D1%81%D0%B2%D1%8F%D1%82/item/373959-%D0%B3%D1%8E%D0%BD%D1%82%D0%B5%D1%80-%D0%B3%D1%80%D0%B0%D1%81-%D1%87%D0%BE%D0%B2%D0%B5%D0%BA%D1%8A%D1%82-%D0%B4%D0%B8%D0%BD%D0%B0%D0%BC%D0%B8%D1%82", "text": "          „Динамит при динамит отива\" - така реагира един консервативен германски политик, когато Гюнтер Грас получи Нобеловата награда за литература. Защото Грас открай време наистина умееше да взривява обществения дебат в Германия. Той беше представител на една заглъхваща традиция: традицията на политическата литература.     Когато излиза първият му роман \"Тенекиеният барабан\", станал междувременно легендарен, Гюнтер Грас едва ли съзнателно мечтае за кариерата на национален литературен \"синоптик\", който поема риска да се занимава дори с най-смразяващите факти от германския обществен климат. Забележителният му литературен талант едва ли може да намери по-подходящо време и място от следвоенна Германия - една страна, разпъната между дълбоката печал, катарзиса и стремежа да се събуди от националсоциалистическия кошмар. Късметът и закономерността приобщават младия Грас към един от най-висококачествените, динамични и напредничави литературни кръгове в Европа - \"Група 47\", а оттам насетне съдбата му сякаш е предрешена. И останалите два романа от \"Данцигската трилогия\" - \"Котка и мишка\" и \"Кучешки години\", и по-късните \"Месна упойка\" или \"Срещата в Телгте\", са книги, превръщащи най-дълбинните, мрачни, но и възвишени измерения на онова, което за удобство се нарича \"национална душа\", в дълбока и сугестивна, в игрива и ефирна, в запомняща се за цял живот литература. Така че през следващите десетилетия дори структуралистката и постмодернистката критика с респект оставят без много коментари \"баналността\" на единствената му тема: Доброто и Злото.   Именно невероятният инстинкт на Гюнтер Грас за Доброто и Злото постепенно го превърна не само в литературна, но и в политическа и в крайна сметка в морална инстанция за (западно-) германците. Неговият ангажимент за малцинствата, но и за мнозинството на слабите, бедните и беззащитните, не беше просто някаква лицемерна поза - някогашният каменоделец Гюнтер Грас бе запазил от онова време не само яките си като лопати ръце, но и трезвото здравомислие, рефлекса на някогашното пролетарско хлапе от Данциг, на Оскар Мацерат, който не желае да порасне и да стане част от враждебния, пресметлив свят на богатите и силните. Още преди 17 години, когато източноевропейците еуфорично се надяваха, че животът им бързо ще се подобри, писателят далновидно диагностицира една опасност, която днес е реалност за мнозина. В един наш разговор той каза:   „Докъм осемдесетте години капитализмът на Запада беше все пак малко или повече цивилизован, той беше принуден да сключва определени социални договорености, имаше социално пазарно стопанство. Но в началото на 1980-те години, когато на власт дойдоха Маргарет Тачър и Роналд Рейгън, всичко това беше изхвърлено на боклука. Постепенно се наложи един тип капитализъм, който се самонарече неолиберализъм, но всъщност се върна към най-ужасяващите методи на 19 век, към Манчестърския капитализъм. Ето, че сега и Източна Европа се сблъсква с този вид капитализъм, а това е ужасно. Този капитализъм вече няма никаква критична противотежест, той е последната оцеляла идеология, която все по-често се държи като вече загиналите идеологии - със своя собствена догма. Тази идеология казва например: пазарът ще уреди всичко. Твърди го дори в региони, където пазар все още няма.    И още нещо: все по-често големи, влиятелни групи по интереси, като петролните концерни например, започват сами да определят цените. Тоест, пазарното стопанство вече не функционира дори в капиталистическата система. Човек понякога има чувството, че се появява някаква нова ирационалност в тази инак претендираща за разум система, а това може да доведе до саморазрушаването и на капиталистическата система. А какво идва след това - никой не знае.\"       Ореолът на Гюнтер Грас като политически ангажиран писател силно се нащърби, когато през 2006 година в една своя автобиографична книга той внезапно призна, че през Втората световна война, на 17-годишна възраст, се е записал като доброволец в СС. Всъщност, именно този факт сякаш най-убедително илюстрира трагичната разкъсаност на цяла една страна и на две поколения германци, преживели (а и съучаствали в) престъпленията на нацистите.   До края на живота си Грас остана драматично впримчен в германската история, на която по един или друг начин бяха посветени последните му книги. Трябва да му се признае обаче, че до последно остана и здраво стъпил на двата си крака - в самата сърцевина на германското и европейското общество, на дистанция от политиката, която наблюдаваше критично изпод рунтавите си вежди. Защото политиците яздят праволинейното време, а той, както сам го формулира в един наш разговор, пишеше тъкмо срещу изтичащото време.         Големият пробив Световна слава донесе на Грас романът му \"Тенекиеният барабан\" от 1959 година. Книгата се смята за едно от ключовите произведения на следвоенната немскоезична литература. Романът е част от \"Данцигската трилогия\", посветена на германската вина и на спомените за \"Третия Райх\". През 1979 година \"Тенекиеният барабан\" беше филмиран от Фолкер Шльондорф и стана първият германски филм, отличен с \"Оскар\".     Нобеловата награда За \"Тенекиеният барабан\" Грас получи с 40-годишно закъснение Нобелова награда за литература. В аргументацията на Нобеловия комитет се казва, че авторът \"рисува в мрачно-гротескни краски забравеното лице на историята\". И още: \"Романът \"Тенекиеният барабан\" ще остане сред най-запомнящите се литературни произведения на 20 век\".     Дете на Източна Европа Писателят наистина цял живот добавя щрихи към \"забравеното лице на историята\". Грас е роден на 16 октомври 1927 година в Данциг, днешния Гданск. Произхожда от бедно семейство, което живее в предградието Лангфур. Като дете помага в църквата по време на литургии, а по-късно става член на \"Хитлерюгенд\". Първите му стихове излизат тъкмо в списанието на младежката хитлеристка организация.     Доброволец в СС Гюнтер Грас доброволно се записва във Вермахта, а през 1944 година преминава към \"Вафен СС\". В края на войната попада в американски плен. За решението си да стане доброволец, през 2006 година той обяснява, че просто е искал да избяга от теснотията вкъщи.     От каменоделец до художник и писател След войната Гюнтер Грас чиракува като каменоделец, а после са записва като студент по графика и скулптура в Дюселдорф. Живее в Берлин и Париж, прави първи изложби със свои пластики и графики. През целия си живот остава верен на изобразителното изкуство и винаги сам оформя кориците на книгите си.     Грас и легендарната \"Група 47\" През 1950-те години Грас се насочва към литературата, а през 1955 година е забелязан от влиятелния литературен кръг \"Група 47\". \"Чували бяхме, че е художник и нещо като скулптор. Мрачен тип някакъв, с каскет\" - спомня си известният писател Ханс Вернер Рихтер. Именно на една от сбирките на \"Група 47\" Грас чете няколко глави от \"Тенекиеният барабан\". Това е първата стъпка към световната слава.     Политически пристрастия Грас открай време се ангажира с политиката и активно се застъпва за германо-полското приятелство. През 1960-те години участва в предизборните кампании на социалдемократите във ФРГ, макар че не членува в партията. От 1982 до 1992 година все пак е записан като партиен член, но решава да напусне поради несъгласие с едно решение на социалдемократите. Въпреки това ги поддържа до края на живота си.     Грас и литературните критици През 1995 година прочутият критик Марсел Райх-Раницки направи на пух и прах романа на Грас \"Широко поле\" - колажът от корицата на списание \"Шпигел\" е многозначителен. Книгата е политическа панорама на германската история от 1948 до 1989 година и породи бурен дебат за това дали писателят има право да изопачава историята. На книжния пазар обаче \"Широко поле\" стана истински бестселър.     Сензационен успех с новела за войната През 2002 година световната литературна общност отново понесе на ръце Гюнтер Грас. Новелата му \"Рачешката\", която описва корабокрушението на лайнера \"Вилхелм Густлоф\" през 1945 година и прокуждането на германците от източните територии, се превърна в истинска сензация. Литературната критика обсипа Грас с похвали за това, че се е захванал с тежката тема и я е поднесъл по такъв увлекателен начин.     Грас в България \"Рачешката\" беше издадена в България със съдействието на Дойче Веле, а Александър Андреев (на снимката) преведе още седем негови книги на български и представи Грас пред публиката с няколко големи интервюта. \"Тенекиеният барабан\" беше преведен от Надежда Фурнаджиева, а късните книги на Гюнтер Грас - от Любомир Илиев. Грас си остава един от най-четените немскоезични автори в България.     Признанието На български в превод на Любомир Илиев излезе и автобиографията на Грас \"Да люспиш лука\". През 2006 година тази книга предизвика поредната шумна дискусия в Германия, защото тъкмо в нея Грас признава, че през 1944 година е влязъл във \"Вафен СС\". В отговор на това признание критиците поставиха под въпрос моралните устои и благонадеждността на писателя.     Скандалът с Израел В навечерието на 85-ия си рожден ден Грас предизвика нов скандал, публикувайки в \"Зюддойче Цайтунг\" стихотворението \"Нещо, което трябва да се каже\" - остра полемика срещу политиката на Израел. Много критици го нападнаха не само заради ниското литературно качество на стихотворението, но и заради политическите му възгледи, граничещи според тях с антисемитизъм. Израел го обяви за персона нон грата.     Силен глас и спорни възгледи През 2013 година Грас постави подписа си под апела на 562 писатели срещу масовото проследяване. С този апел авторите реагираха срещу практиката на американското правителство и неговите тайни служби. През целия си живот Гюнтер Грас беше ярко профилиран интелектуалец, който както с творбите си, така и със своите публични изяви събираше много овации, но и доста критики.  ", "date": "2017.10.17", "title": "Гюнтер Грас: човекът-динамит"}
{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/373960-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D1%81%D0%B0-%D0%BD%D0%B0%D0%B9-%D0%B7%D0%B0%D1%81%D1%82%D1%80%D0%B0%D1%88%D0%B5%D0%BD%D0%B8-%D0%BE%D1%82-%D0%B1%D0%B5%D0%B4%D0%BD%D0%BE%D1%81%D1%82-%D0%B2-%D0%B5%D1%81", "text": ", цитирани от БНР.     Повече от 40 на сто от българите, най-вече пенсионерите, са в риск.     Общият показател се подобрява през 2016 година спрямо предходната, но все още страната ни е начело на класацията.     След нас са румънците и гърците.     Общо в Европа над 117 млн. души са застрашени от бедност, което прави повече от 23 на сто от населението.", "date": "2017.10.17", "title": "Българите са най-застрашени от бедност в ЕС"}
{"url": "http://www.classa.bg/%D1%81%D0%B2%D1%8F%D1%82/item/373956-%D1%81%D0%B0%D0%BC%D0%BE-%D0%BD%D0%B0-31-%D0%B8-%D0%B1%D0%B5%D0%B7-%D0%B2%D0%B8%D1%81%D1%88%D0%B5-%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5-%D0%B2%D1%8A%D0%B7%D1%85%D0%BE%D0%B4%D1%8A%D1%82-%D0%BD%D0%B0-%D0%BA%D1%83%D1%80%D1%86", "text": "          Ако преговорите за съставяне на коалиционно управление протекат по план, Себастиан Курц ще бъде следващият австрийски канцлер. И най-младият правителствен ръководител в цяла Европа. 31-годишният лидер на Австрийската народна партия (АНП) е на прага на нов, при това голям скок в кариерата.   Политическият му път започва още в ученическите години, когато Курц влиза в младежката организация на консервативната АНП. Малко по-късно става неин председател - по време на следването си по право, което така и не завършва. От онзи период са и първите му изборни успехи - именно под ръководството на Курц младежката секция на АНП успява да подсили позициите на консерваторите на изборите за Ландтаг във Виена, където по традиция най-силни са социалдемократите.   В знак на благодарност АНП привиква Курц година по-късно в австрийското правителство. Той е само на 24 години, когато става държавен секретар по въпросите на интеграцията. И макар че експертите често критикуват работата му, Курц бързо се превръща в един от най-популярните политици в Австрия.   През 2013 година, когато е само на 27 и без диплома за завършено висше образование, Себастиан Курц става министър на външните работи и на интеграцията. На поста го издига тогавашният канцлер Вернер Файман, който също управлява Австрия без висше образование.     Като външен министър Себастиан Курц успява да дооформи своя политически профил. По време на бежанската криза работи активно за затварянето на т.нар. Балкански маршрут. В Брюксел пък настоява за прекратяване на преговорите за присъединяване на Турция към ЕС и предлага кандидатите за убежище да бъдат интернирани в бежански центрове, които се намират извън територията на ЕС. А в качеството си на министър по въпросите на интеграцията задвижва реформата на австрийския закон за исляма и прокарва забрана на пълното забулване.   Курц обича да се показва и като голям държавник: в апогея на украинската криза той посреща във Виена руския външен министър Лавров. Преговорите за атомното споразумение с Иран също се водят предимно в австрийската столица.   Себастиан Курц внася радикални промени и в собствената си партия. След оставката на бившия вицеканцлер Райнхолд Митерленер, Курц става председател на АНП и прекратява широката коалиция със социалдемократите. Предприема и други радикални стъпки - символен цвят на Народната партия е вече не черното, а синьото. Курц променя дори името на партията - на изборите АНП се явява под името „Листа на Себастиан Курц\". Така една партия с дългогодишни традиции в австрийската политика се оказва изцяло в ръцете на един 31-годишен младок.   В предизборната борба Курц се профилира най-вече с тези две понятия: „промяна\" и „ново начало\". А любимите му теми са миграцията, ислямът и интеграцията на чужденците. Все сюжети, с които дотогава се занимава най-вече крайнодясната Партия на свободата. Впрочем, именно тази партия е най-вероятният коалиционен партньор на Курц.   На политическата сцена Курц е винаги в най-предните редици, но е много дискретен, когато става дума за личния му живот. Знае се само, че е отраснал във Виена в семейството на учителка и инженер. От много време насам живее на съпружески начала с приятелката си, с която е заедно още от ученическите години.", "date": "2017.10.17", "title": "Само на 31 и без висше образование: възходът на Курц"}
