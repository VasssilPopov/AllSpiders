{"url": "http://www.classa.bg/%D0%B0%D0%BD%D0%B0%D0%BB%D0%B8%D0%B7%D0%B8/item/394044-wiiw-%D0%B4%D0%BE-2045-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BC%D0%BE%D0%B6%D0%B5-%D0%B4%D0%B0-%D0%B7%D0%B0%D0%B3%D1%83%D0%B1%D0%B8-%D0%BD%D0%B0%D0%B4-20-%D0%BE%D1%82-%D1%82%D1%80%D1%83%D0%B4%D0%BE%D1%81%D0%BF%D0%BE%D1%81%D0%BE%D0%B1%D0%BD%D0%BE%D1%82%D0%BE-%D1%81%D0%B8-%D0%BD%D0%B0%D1%81%D0%B5%D0%BB%D0%B5%D0%BD%D0%B8%D0%B5", "text": "До 2045 година България може да загуби над 20% от трудоспособното си население. БВП на страната ще продължи да спада, а цените ще продължават да растат. Това става ясно от ново изследване на WIIW.       Населението на България, Латвия, Полша, Румъния, Хърватия и Украйна намалява. В някои от тези страни - с драстични темпове. А покрай това все по-драматичен изглежда и проблемът с липсата на работна ръка. Според виенския Институт за международни икономически изследвания (wiiw), до 2045 година горепосочените страни могат да загубят над 20 процента от трудоспособното си население. \"Никога досега в мирни времена не се е случвало подобно нещо\", заяви по този повод експертът от wiiw Ричард Гривесон, цитиран от агенция ДПА. По-малко работна ръка, по-високи заплати В Унгария, която е силно зависима от експорта, особено много фирми се оплакват от липса на работна ръка. За тази страна, която подобно на Полша постигна завиден икономически ръст през последните години, експертите прогнозират сериозно забавяне на икономиката. Това обаче се дължи и на спадналото търсене на унгарски стоки от Германия и Китай, посочва от wiiw.  Тенденцията засяга не само Унгария. Повечето страни от Централна и Източна Европа са достигнали пика на икономическия си ръст през 2017-2018 и през следващите две до три години той ще спада, се посочва в изследването. Въпреки нарасналите трудови възнаграждения, ниските лихви по кредитите и като цяло добрите изгледи за инвестиции, до 2021 година икономическият ръст ще нараства по-бавно, отколкото през периода 2016-2018. Всъщност, според експертите от wiiw, заплатите в горепосочените страни растат и заради недостига на работна ръка, което от своя страна води до нарастване на частното потребление. Това обаче може да навреди на конкурентоспособността на страните от Централна, Източна и Югоизточна Европа и да накара чуждестранните инвеститори да се насочат към други части на света.     Според wiiw, с най-бързи темпове ще се развиват икономиките на Косово, Албания и Молдова, а най-бавно - Русия, Беларус и Турция. Забавянето на световната икономика, американският протекционизъм, Брекзит и нерешените проблеми в еврозоната представляват сериозна заплаха за експортно ориентираните икономики на страните от Централна, Източна и Югоизточна Европа, се посочва още в изследването. Прогнози за България Конкретно за България експертите от wiiw очакват следното развитие: БВП на страната ще продължи да спада - с 2,8% през 2019 спрямо 2018 година, както и с 2,5% през 2020, както и през 2021 спрямо предходната година; до 2021 потребителските цени ще нарастват средно с 2,5% на година; през 2019 безработицата ще достигне 5%, през 2020 тя ще бъде 4,8%, а през 2021 - 4,6%; през 2019 балансът по текущата сметка ще представлява 3% от БВП, а през 2021 ще спадне до 1,1% от БВП. Според авторите на доклада, населението на страните от Централна и Източна Европа ще продължи да намалява. Нещо подобно се случва за първи път в райони, в които няма глад и в които не се водят войни. Авторитаризмът, подкопаването на държавната власт и намесата в независимостта на институциите ще зачестяват като явления, посочват още експертите от wiiw.    ", "date": "2019.03.29", "title": "WIIW: До 2045 България може да загуби над 20% от трудоспособното си население"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394040-%D1%89%D0%B5%D1%82%D0%B8%D1%82%D0%B5-%D0%BE%D1%82-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D0%B8-%D1%88%D0%B0%D0%BD%D1%81%D0%BE%D0%B2%D0%B5%D1%82%D0%B5-%D0%BD%D0%B0-%D0%B3%D0%B5%D1%80%D0%B1-%D0%B8-%D0%B4%D1%80%D1%83%D0%B3%D0%B8%D1%82%D0%B5-%D0%B4%D0%B5%D1%81%D0%BD%D0%B8-%D0%BD%D0%B0-%D0%B8%D0%B7%D0%B1%D0%BE%D1%80%D0%B8%D1%82%D0%B5", "text": "Щетите, които понесе ГЕРБ заради налапалите се с апартаменти свои номенклатурчици, със сигурност ще доведат до отлив от гласове към тях на изборите за европарламент. Дори твърди гербаджии са разколебани след скандала. Дали част от отлива ще прелее към „Демократична България” е трудно да се каже. Но Цветанов и гербаджиите вместо да се опитват да изглаждат проблема, го задълбочават. Издигането на пещерния антикомунист и отломка от миналото Александър Йорданов като кандидат на шесто място в листите на ГЕРБ също усложнява положението. Вероятно при преференциите той ще отпадне. А много вероятно е ГЕРБ да спечели не 7, а 6 или 5 депутатски места. Много десни ще предпочетат да гласуват за коалицията с несигурни шансове да вкарат депутат – „Демократична България”. Медиите пренасят огън и върху тях – „техният човек” Лозан Панов също е оцапан с апартаментния скандал, макар обвиненията към него да са неоснователни, минава в общия кюп по аналогия с другите от върхушката във властта. Освен това, покрай съдебните афери със Софиянски, Бисеров и др., дясното стана като синоним на невинност при масово убеждение, че всъщност се прикрива корупция. Проблемът сега продължава да бъде Цветанов, който ще е шеф на предизборния щаб на ГЕРБ и продължава да е втори човек в партията, все едно нищо не е станало. „При заблуждение и поднасяне на невярна информация се създава напрежение, което рефлектира върху политически партии и управлението – в случая жертвата бях аз“, каза на извънредния си брифинг в парламента Цветанов. Той се самообяви за жертва… Няма чувство за вина нещо. Като социопат – и с подслушването и цецомобилите беше така. Абе, като лапаш евтино апартаменти, не чувстваш ли неудобство? В друга държава прокуратурата щеше да ги разследва като Организирана престъпна група – накупили си евтино лукс апартаменти, след като внесли поправка в закона. Да, точно тази поправка дава възможност на „Артекс“ да строи небостъргача. Колкото и да се прави на ударен Цветанов*.     Дори се усеща разнобоят в ГЕРБ – главният архитект на София и сега приказва, че било незаконно това строителство, а точно от министерството някакво становище, свързано с поправката в закона, служи за основание „Артекс“ да строи. В официалното си становище „Артекс” подчертава, че именно удължения срок на разрешителното за строеж им дава законово право да строят. Палачи дете, Цветанов е невинен, пеят твърди фенове на ГЕРБ. Да видим как това ще се отрази на изборите. –  * За справка обясненията на „Артекс“, от които става ясно, че техният т. нар. небостъргач е законен заради поправката в закона, внесена и гласувана от ГЕРБ преди хора от върховете им да си накупят евтино апартаменти: „Във връзка с появилите се неверни твърдения от последните дни относно законността на строителството на сграда „Златен век“ ръководството на Артекс Инженеринг декларира, че проектът се изпълнява изцяло в съответствие с действащото българско законодателство и притежава всички необходими действащи законови документи за това. Разрешението за строеж е издадено на 26 януари 2007 г. а през 2010 г. е издаден протокол за откриване на строителната площадка и определяне на строителна линия и ниво. През 2012 г. разрешителното за строеж е презаверено за 5 години. Но през 2017 г. са приети промени в ЗУТ и срокът на валидността му е удължен на 10 г. от датата на започване на строителството. Тази за сградата „Златен век” била 11 януари 2010 г. При така приетия законов текст и с оглед факта, че сградата от самото начало (от 2007 г.) е категоризирана като 2 категория строеж по ЗУТ, не е необходима презаверка на разрешението на строеж преди 11.01.2020 г. и строежът й е законосъобразен“.", "date": "2019.03.29", "title": "Щетите от Цветанов и шансовете на ГЕРБ и другите десни на изборите"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/394041-%D0%BD%D1%81-%D0%B3%D0%BB%D0%B0%D1%81%D1%83%D0%B2%D0%B0-%D0%BE%D1%81%D1%82%D0%B0%D0%B2%D0%BA%D0%B0%D1%82%D0%B0-%D0%BD%D0%B0-%D1%86%D0%B2%D0%B5%D1%82%D0%B0%D0%BD-%D1%86%D0%B2%D0%B5%D1%82%D0%B0%D0%BD%D0%BE%D0%B2", "text": "Оставката на Цветан Цветанов като депутат е първа точка в дневния ред на Народното събрание. Зам.-председателят на ГЕРБ обяви в сряда решението си да се откаже от мандата си на народен представител заради избухналия скандал около сделката за придобиването на нов апартамент.     Цветанов напуска и позицията си на председател на парламентарната група на ГЕРБ - на негово място бе избрана Даниела Дариткова - както и поста на председател на Комисията по вътрешна сигурност в НС. Очаква се ГЕРБ да запази ръководството на комисията, като е възможно позицията да бъде дадена на Пламен Нунев.     Цветан Цветанов беше избран за депутат през листата на ГЕРБ във Велико Търново. Подредбата на преференциите от 2017 г. е такава, че на неговото място би трябвало да влезе 27-годишният състезател по мотокрос Георги Недев. Той все още не е потвърдил дали желае да стане народен представител или ще отстъпи мястото си на следващите по ред. Цветанов ще остане заместник на Бойко Борисов в партия ГЕРБ, както и председател на предизборния й щаб. Оставки около скандала с апартаментите подадоха вече министърът на правосъдието Цецка Цачева, зам.-министърът на енергетиката Красимир Първанов и зам.-министърът на спорта Ваня Колева (кумица на Цветанов).", "date": "2019.03.29", "title": "НС гласува оставката на Цветан Цветанов"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/item/394042-%D0%B7%D0%B0%D1%85%D0%B0%D1%80%D0%B8%D0%B5%D0%B2%D0%B0-%D1%81%D0%BB%D0%B5%D0%B4-%D0%B8%D0%B7%D0%BA%D0%B0%D0%B7%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D1%87%D0%B0%D0%B2%D1%83%D1%88%D0%BE%D0%B3%D0%BB%D1%83-%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D0%BD%D0%B5-%D0%BF%D1%80%D0%B8%D0%B5%D0%BC%D0%B0-%D1%87%D1%83%D0%B6%D0%B4%D0%B0-%D0%BD%D0%B0%D0%BC%D0%B5%D1%81%D0%B0", "text": "            В съобщение на ведомството до медиите се уточнява, че по искане на Чавушоглу вицепремиерът и министър на външните работи Екатерина Захариева е провела разговор с него. По време на разговора Чавушоглу изрази притеснения, че поправките в българския Закон за вероизповеданията са насочени срещу мюсюлманската общност. Захариева информира своя колега, че измененията в закона, които са внесени от народни представители, не са насочени срещу нито едно вероизповедание в страната, а напротив - гарантират равнопоставено третиране на всички регистрирани вероизповедания, уточниха от МВнР. България  не може да приеме намеса от чужда държава  в законодателния си процес и такава не е била допускана. Обръщаме внимание, че изказването на министър Чавушоглу е дни преди местните избори в Турция и практиката неведнъж е показвала, че използването на добросъседските отношения в такива ситуации обикновено не е от полза за никого, се казва още в официалното съобщение.     По-рано днес, по време на публична реч, Чавушоглу, заяви: \"Проектът на България за поправки в религиозния закон беше срещу всички видове основни права и свободи и нарушаваше правата.  Турция беше принудена да се намеси  и се наложи България да внесе промени. Сега Главното мюфтийство има някои дългове, в замяна на тях искаха да продадат собствените му имоти. Анкара ден и нощ работи за интересите на турските общности в чужбина и това един от приоритетите на външната политика на страната\". Днес депутатите приеха окончателно промените в Закона за вероизповеданията. ГЕРБ и ДПС обезсмислиха измененията, като запазиха правото на вероизповеданията да получават дарения от чужбина, без да ги декларират. Депутатите разсрочиха натрупаните до края на 2018 г. задължения на всички вероизповедания с 10 години. Реално обаче тази промяна е в полза само на Главното мюфтийство, тъй като другите религии почти нямат данъчни задължения, а неговите са над 8 млн. лв.  ", "date": "2019.03.29", "title": "Захариева след изказването на Чавушоглу: България не приема чужда намеса"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/394043-%D1%81%D1%80%D0%B5%D1%89%D0%B0-%D0%BD%D0%B0-%D0%B2%D0%B8%D1%81%D0%BE%D0%BA%D0%BE-%D1%80%D0%B0%D0%B2%D0%BD%D0%B8%D1%89%D0%B5-%D0%BC%D0%B5%D0%B6%D0%B4%D1%83-%D0%B1%D1%8A%D0%BB%D0%B3%D0%B0%D1%80%D0%B8%D1%8F,-%D1%80%D1%83%D0%BC%D1%8A%D0%BD%D0%B8%D1%8F,-%D0%B3%D1%8A%D1%80%D1%86%D0%B8%D1%8F-%D0%B8-%D1%81%D1%8A%D1%80%D0%B1%D0%B8%D1%8F", "text": "България, Румъния, Гърция и Сърбия - на четиристранна среща в Букурещ. Балканските разговори се случват в този формат за седми път в последните две години и за пръв път през 2019-та. Българският, гръцкият, румънският премиер и сръбският президент ще обсъдят транспорта, енергетиката и инфраструктурата на Балканите.     Преди разговорите им обаче българското и румънското правителство ще заседават заедно. В делегацията, водена от премиера Бойко Борисов, са вицепремиерът Марияна Николова и девет министри. Заедно с колегите си от румънското правителство те ще обсъждат развитието на търговско-икономическото сътрудничество, със седем на сто е нараснал през миналата година стокообмена. Целта е насърчаване контактите между малките и средни предприятия. Подобряване на условията за корабоплаване по общия българо-румънски участък на Дунав, както и транспортната свързаност между страните ни.    ", "date": "2019.03.29", "title": "Среща на високо равнище между България, Румъния, Гърция и Сърбия"}
{"url": "http://www.classa.bg/%D1%81%D0%B2%D1%8F%D1%82/item/394034-%D0%B8%D0%B7%D0%BE%D0%B1%D1%80%D0%B5%D1%82%D0%B8%D1%85%D0%B0-%D0%B7%D0%B0%D0%BC%D0%B5%D1%81%D1%82%D0%B8%D1%82%D0%B5%D0%BB-%D0%BD%D0%B0-%D0%B0%D0%BB%D0%BA%D0%BE%D1%85%D0%BE%D0%BB%D0%B0,-%D0%BA%D0%BE%D0%B9%D1%82%D0%BE-%D0%BE%D0%BF%D0%B8%D1%8F%D0%BD%D1%8F%D0%B2%D0%B0,-%D0%BD%D0%BE-%D0%B1%D0%B5%D0%B7-%D0%BC%D0%B0%D1%85%D0%BC%D1%83%D1%80%D0%BB%D1%83%D0%BA", "text": "Добре известно е, че прекомерната консумация през нощта на алкохолни напитки, обикновено предизвиква махмурлук на следващия ден, свързан с главоболие, гадене, сухота в устата и други неприятни усещания. Дейвид Нат, британски учен и професор, специалист по темата, твърди, че е изобретил заместител на алкохолните напитки, способен да произведе същия приятен ефект, без симптомите на интоксикация. Той обещава да изнесе този продукт на пазара след няколко години, съобщава The Sun. Това е вид \"синтетичен алкохол\", получен от бензодиазепини, група психотропни лекарства, които действат върху централната нервна система, упражняват седативен и анксиолитичен ефект и се използват при лечение на тревожност. Авторът на идеята - който в следдипломните си години, докато изучава влиянието на алкохола върху мозъка, е изобретил лекарство, което обръща състоянието на пиянство - вярва, че употребата продукта в разредена форма може да постигне усещането, подобно на това от алкохолните напитки. Предимството му е, че за разлика от тях, няма да увреди черния дроб или да причини загуба на контрол. \"Ние знаем къде в мозъка се появяват добрите и лошите ефекти на алкохола и кои конкретни рецептори се намесват във всеки отделен случай,\" обясни Нут и изброява: \"Габа, глутамат и други рецептори, като серотонин и допамин.\" Експертът също така казва, че \"ефектите на алкохола са сложни, но човек може да посочи частите на мозъка, които иска да действат по тях\". Въпреки че продуктът, наречен Alcarelle, вече е бил тестван от някои хора в смеси с плодови сокове, все още предстои дълъг процес, преди да се получи одобрение от властите. Разработчиците му планират да го регистрират като хранителна добавка, вместо да извършват клиничните тестове, задължителни за лекарствата, и смятат, че така процесът може да отнеме около три години.", "date": "2019.03.29", "title": "Изобретиха заместител на алкохола, който опиянява, но без махмурлук"}
{"url": "http://www.classa.bg/%D1%81%D0%B2%D1%8F%D1%82/item/394035-%D0%BF%D0%B0%D0%BF%D0%B0-%D1%84%D1%80%D0%B0%D0%BD%D1%86%D0%B8%D1%81%D0%BA-%D0%B2%D0%B5%D1%87%D0%B5-%D0%BF%D0%BE%D0%B7%D0%B2%D0%BE%D0%BB%D1%8F%D0%B2%D0%B0-%D0%B4%D0%B0-%D1%86%D0%B5%D0%BB%D1%83%D0%B2%D0%B0%D1%82-%D0%BF%D1%80%D1%8A%D1%81%D1%82%D0%B5%D0%BD%D0%B0", "text": "В сряда по, време на седмичната аудиенция на площад \"Св. Петър\" във Ватикана, папа Франциск позволи епископския пръстен да бъде целуван, малко след като бе публикуван спорен видеоклип, в който той изтегли ръката си, за да попречи на вярващ да сложи устните си на пръстена. По време на посещението си в светилището на Светия дом в Лорето (Италия), най-висшият авторитет на Католическата църква, бе заснет как оттегля ръката си, когато вярващите се приближили до него, за да я целунат. По време на седмичната аудиенция, папата връчи на монахинята и акушерка Мария Конкета Есу, на 85 години, медала Pro Ecclesia et Pontifice, за нейната над 60 годишна мисионерска дейност в Централноафриканската република, където е помогнала да се родят над 3000 бебета. \"Благодаря ви за цялата работа, която свършихте с нашите африкански сестри и братя, в служба на живота, на децата, на жените и на семействата,\" каза папа Франциск, връчвайки наградата на Мария Конкетта, която се поклони и целуна ръката на висшия понтифик. Епископският (или рибарски) пръстен е един от традиционните символи на папската власт. Атрибутът, споменат за първи път през седми век, става незаменим към дванадесети век. От това време датира традицията да се създава за всеки папа нов пръстен, който се унищожава след смъртта на папата. На символично ниво, пръстенът въплъщава духовния брак на папата с Църквата, тъй като думите, които се изричат по време на епископското посвещение, гласят: \"Приеми този пръстен, знак на вярност и остани верен на Църквата, свята съпруга на Господа\". Целувката на пръстена, известна с италианското си име „baciamano\", е традиция, която символизира почитта пред фигурата на папата, висш представител на католическата църква. Католическата медия InfoVaticano приема, че папата е избегнал да бъде целуван пръстена \"поради въпрос на време или умора\". Но човек от рождената област на папа Франциск, Буенос Айрес, заяви, че папата се противопоставя на йерархичните жестове, един от които е „baciamano\". \"Той винаги мразеше такава нагласа ... Той е уморен от неразбирането, че Църквата е служба, нищо повече и нищо по-малко\", цитира източникът.", "date": "2019.03.29", "title": "Папа Франциск вече позволява да целуват пръстена"}
{"url": "http://www.classa.bg/%D1%81%D0%B2%D1%8F%D1%82/item/394036-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%BD%D0%B5-%D0%BF%D1%80%D0%B8%D0%B7%D0%BD%D0%B0%D0%B2%D0%B0-%E2%80%9E%D0%BF%D0%BE%D1%81%D0%BB%D0%B0%D0%BD%D0%B8%D0%BA%D0%B0%E2%80%9D,-%D0%BD%D0%B0%D0%B7%D0%BD%D0%B0%D1%87%D0%B5%D0%BD-%D0%BE%D1%82-%D1%85%D1%83%D0%B0%D0%BD-%D0%B3%D1%83%D0%B0%D0%B9%D0%B4%D0%BE", "text": "Германското външно министерство заяви в сряда, че не признава за дипломатически посланик в Берлин Ото Гебауер, назначен от депутата от венецуелската опозиция Хуан Гуайдо, за тази роля. Според публикацията на германската медия Neue Osnabrücker Zeitung, правителството, ръководено от Ангела Меркел, няма да даде официално признаване на Гебауер, тъй като според конституцията на южноамериканската страна е изтекъл срокът от 30 дни, в които самопровъзгласилият се \"президент\" на Венецуела е трябвало да обяви нови избори за президент. Този сценарий, от друга страна, без правни последици определя по политически начин венецуелския пратеник като \"личен представител на временния президент Гуайдо\". С тази инициатива Берлин се присъединява към позицията на Испания, която също избра да предостави статута на \"специален пратеник\" на представителя на Гуайдо и отказа да предостави дипломатически статут на \"посланик\" на Антонио Екар. Гуайдо се самопровъзгласи на 23 януари на площад за \"временен президент\", основаващ се на член 233 от Конституцията на Венецуела. Ако конституционният параграф бе стриктно спазен, ръководителят на Законодателния орган трябваше да отговаря за президентството на южноамериканската държава само в рамките на 30 последователни дни след 23 януари. В този период трябваше да се проведат избори за нов държавен глава, който да встъпи в длъжност. Но крайният срок изтече, нито една от причините за действие на параграфа не беше изпълнена и президентът Николас Мадуро пое новия мандат, за който беше избран през май 2018 г.", "date": "2019.03.29", "title": "Германия не признава „посланика”, назначен от Хуан Гуайдо"}
{"url": "http://www.classa.bg/%D1%81%D0%B2%D1%8F%D1%82/item/394037-%D1%81%D0%B0%D1%89-%D0%BA%D0%B8%D1%82%D0%B0%D0%B9-%D0%BF%D1%80%D0%B5%D0%B4%D0%BB%D0%B0%D0%B3%D0%B0-%D0%B1%D0%B5%D0%B7%D0%BF%D1%80%D0%B5%D1%86%D0%B5%D0%B4%D0%B5%D0%BD%D1%82%D0%BD%D0%B8-%D0%BE%D1%82%D1%81%D1%82%D1%8A%D0%BF%D0%BA%D0%B8-%D0%B2-%D1%82%D1%8A%D1%80%D0%B3%D0%BE%D0%B2%D1%81%D0%BA%D0%B8%D1%82%D0%B5-%D0%BF%D1%80%D0%B5%D0%B3%D0%BE%D0%B2%D0%BE%D1%80%D0%B8", "text": "Китай е направил предложения с безпрецедентен обхват в настоящите търговски преговори със САЩ, казаха пред Ройтерс няколко американски служители. \"Те говорят за принудителния трансфер на технологии по начин, по който никога не са искали да говорят преди, както по отношение на обхвата, така и по отношение на конкретни детайли\", каза един от източниците при условие за анонимност. Докладът идва, когато търговският представител на САЩ Робърт Лахтизер и министърът на финансите Стивън Мнучин пристигнаха в Пекин за нов кръг от търговски преговори с китайски служители. Страните имат предвид да прекратят сегашното напрежение в търговията между двете сили и се очаква в края на дискусиите президентът на САЩ Доналд Тръмп и неговият китайски колега Си Дзинпинг да проведат среща на високо равнище, на която ще подпишат. двустранно споразумение. В допълнение към принудителния трансфер на технологии, други области, в които ще има напредък, са кражбите в кибернетичното пространство, услугите и селското стопанство, паричната политика и немитническите бариери пред търговията. \"Ако погледнете текстовете от преди месец в сравнение с днешните, постигнахме напредък във всички области,\" каза един от източниците. Въпреки това все още има нерешени различия, особено в областта на правата на интелектуална собственост и гаранциите, че Пекин ще приложи ефективно потенциалното споразумение. \"Все още не сме там, където искаме да бъдем\", каза официалният представител. Длъжностните лица добавят, че независимо от резултата от преговорите, Вашингтон не е готов да удовлетвори всички искания на Пекин. \"Някои мита ще останат, ще дадем нещо в замяна, но няма да се отървем от всички мита, не можем\", каза един официален представител. Длъжностни лица добавят, че не е определен краен срок за конкретизиране на целта, но те предполагат, че преговорите могат да бъдат приключени до средата на годината. \"Те могат да бъдат удължени до май или юни, никой не знае, може да се случи през април, не знаем\", каза един от източниците.", "date": "2019.03.29", "title": "САЩ: Китай предлага безпрецедентни отстъпки в търговските преговори"}
{"url": "http://www.classa.bg/%D1%81%D0%B2%D1%8F%D1%82/item/394038-%D0%B7%D0%B0%D1%85%D0%B0%D1%80%D0%BE%D0%B2%D0%B0-%D0%BF%D1%80%D0%B5%D0%B4%D0%B8-%D0%B8%D1%81%D0%BA%D0%B0%D0%BD%D0%B5%D1%82%D0%BE-%D0%BD%D1%8F%D0%BA%D0%BE%D0%B9-%D0%B4%D0%B0-%D0%BD%D0%B0%D0%BF%D1%83%D1%81%D0%BD%D0%B5-%D0%B2%D0%B5%D0%BD%D0%B5%D1%86%D1%83%D0%B5%D0%BB%D0%B0,-%D1%81%D0%B0%D1%89-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%80%D0%B5%D0%B0%D0%BB%D0%B8%D0%B7%D0%B8%D1%80%D0%B0%D1%82-%D0%B8%D0%B7%D1%85%D0%BE%D0%B4%D0%B0-%D1%81%D0%B8-%D0%BE%D1%82-%D1%81%D0%B8%D1%80%D0%B8%D1%8F", "text": "Американският президент Доналд Тръмп заяви в сряда \"Русия трябва да напусне Венецуела и всички възможности за това са открити\". Тези изявления бяха дадени след като два руски военни самолети, с членове на армията на тази страна, кацаха във Венецуела миналия уикенд, според източник от Каракас. В тази връзка говори говорителят на Министерството на външните работи на Русия Мария Захарова заяви: \"Преди да се предложи някой да напусне от някъде, САЩ трябва да реализират своята собствена концепция за излизане, по-специално от Сирия ... мина месец и бих искала да изясня, те напуснаха или не?\". „Преди да се намесват в законните интереси на други държави, бих посъветвала администрацията на САЩ да конкретизира обещанията си, направени пред международната общност\", добави Захарова. Руското външно министерство съобщи във вторник, че руските специалисти са на територията на Венецуела в съответствие със съществуващия договор за техническо-военно сътрудничество между двете нации, подписан през 2001 г. От друга страна, говорителката заяви, че за да насърчат смяна на правителството във Венецуела, западните страни често цитират тезата, че населението на тази страна е в \"трудни и ужасни условия\", но в същото време заговорнически лишават южноамериканската нация от нейните основни ресурси. „САЩ, Лондон и световните банкови структури, под натиска на Вашингтон, замразиха - да го наречем дипломатично - 30 000 милиона долара на Венецуела, но като цяло те просто откраднаха тези пари и сега предлагат хуманитарна помощ на венецуелския народ\" пошегува се Захарова. Венецуелският външен министър Хорхе Ареаза посочи на Вашингтон, че се опитва да се намеси в една двустранна програма за сътрудничество, докато „самите САЩ имат голям брой военни бази по света и нарастващ военен бюджет от над 700 000 милиона долара\". Венецуелският министър определи това поведение на американските власти като \"цинично\" и изрази изненадата си от \"лицемерието\" на някои латиноамерикански правителства, които поддържат американски военни бази на тяхна територия.", "date": "2019.03.29", "title": "Захарова: \"Преди искането някой да напусне Венецуела, САЩ трябва да реализират изхода си от Сирия\""}
{"url": "http://www.classa.bg/%D1%81%D0%B2%D1%8F%D1%82/item/394033-%D0%BF%D0%B8%D1%81%D0%BC%D0%BE-%D0%BD%D0%B0-%D0%B0%D0%B9%D0%BD%D1%89%D0%B0%D0%B9%D0%BD,-%D0%B2-%D0%BA%D0%BE%D0%B5%D1%82%D0%BE-%D0%BE%D1%81%D1%8A%D0%B6%D0%B4%D0%B0-%D0%B1%D0%B5%D0%B7%D1%83%D0%BC%D0%B8%D0%B5%D1%82%D0%BE-%D0%BD%D0%B0-%D1%85%D0%B8%D1%82%D0%BB%D0%B5%D1%80", "text": "Къщата за търгове Нейт Д. Сандърс, е представила на заинтересованите едно писмо, написано на 17 април 1934 г. от Алберт Айнщайн, в което еврейският физик се оплаква от трудната ситуация в Германия, поради влиянието на нацисткия лидер Адолф Хитлер. Известният учен адресирал писмото до първата си съпруга Милева Марич, с която имал три деца. Едно от тях, Едуард „Теител\" Айнщайн, е бил диагностициран с шизофрения на 20-годишна възраст и, както е описано подробно в текста, баща му се надява, че определено химично третиране ще бъде ефективно срещу това заболяване. \"Прочетох статиите внимателно и не изглежда напълно невъзможно успешният резултат да се получи чрез такава химическа интервенция, просто за секреторната система би бил силен стимул, създадена от недостиг на захар в кръвта\", пише физикът. Впоследствие Айнщайн обещал на Марич да помогне за изплащането на банковите й дългове, но дава да се разбере, че финансите и времето му са ограничени. \"Трябва да се огранича в най-екстремния начин, всичко това е резултат от безумието на Хитлер, напълно разрушило живота на всички около мен\", каза той. Къщата Нейт Д. Сандърс е обявила писмото на търг, с първоначална стойност от 25 000 долара, заедно с друга кореспонденция от физика, която включва документи, описващи антисемитизма, възхода на Хитлер към властта и съпротивата на евреите между 1921 и 1939 година.", "date": "2019.03.29", "title": "Писмо на Айнщайн, в което осъжда \"безумието на Хитлер\""}
{"url": "http://www.classa.bg/%D1%81%D0%B2%D1%8F%D1%82/item/394027-%D0%BA%D0%B0%D0%BA-%D0%B5-%D0%B6%D0%B8%D0%B2%D1%8F%D0%BB-%D1%85%D0%B5%D0%BB%D0%BC%D1%83%D1%82-%D1%88%D0%BC%D0%B8%D1%82", "text": "През 1961 година семейство Хелмут и Локи Шмит купуват малка къща в Хамбург. В нея те посрещат видни гости, сред които Леонид Брежнев и Валери Жискар д'Естен. Вижте как е живял германският  канцлер Хелмут Шмит.         По стените са окачени картини. Етажерките около тях са пълни с книги. Навсякъде из къщата има пури - за да са винаги под ръка. Скоро в Хамбург човек може да види как са живели бившият германски канцлер Хелмут Шмит и неговата съпруга Локи. Съгласно завещанието, домът на семейство Шмит в квартала Лангенхорн ще бъде отворен за посетители. От 5 април 2019 нататък малката къща в Хамбург ще може да бъде посещавана няколко пъти в месеца от малки туристически групи. Най-заклетият германски пушач Малко преди тази дата кореспондентката на агенция ДПА Щефани Летген посети скромния и уютен дом на петия канцлер на ФРГ. Тя отбелязва, че и до днес на писалището на Хелмут Шмит има книги, флумастери и сребърна табакера, пълна с пури. Хелмут Шмит се смята за най-заклетият германски пушач. Той пушеше навсякъде. Дори в телевизионните студия. Дори и след забраната за пушене на обществени места.     След оттеглянето си от политиката Хелмут Шмит се посвети на писането. Години наред той се изявяваше като експерт и посредник, беше чест гост на различни телевизионни предавания, а неговото мнение имаше значителна политическа тежест и оказваше влияние върху актуалните дебати в Германия. Смело може да се каже, че Хелмут Шмит се радваше на народната любов.      Той беше легендарен политически дълголетник и морален авторитет. Това потвърждават и много социологически проучвания. През 2016 година хамбургското летище беше кръстено на него. Сега в ролята на екскурзовод из къщата на семейство Шмит влиза изкуствоведката Ина Хилдбург-Шнайдер. Тя отбелязва, че особен интерес представляват някои детайли в обстановката, които разкриват част от характерите и навиците на Хелмут и Локи Шмит. \"Тук всичко е оставено така, както е било приживе\", казва Ина Хилдбург-Шнайдер и посочва перваза на прозореца в кабинета на бившия канцлер. Тук има електрическа самобръсначка, огледало и одеколон, с цел бързо освежаване преди посрещането на гости. На писалището има свещи, а на един от рафтовете с книги се вижда старо джобно фенерче.      Преди откриването на дома за посетители тук е извършена пълна инвентаризация.  В електронния списък на имуществото има данни за 6000 предмета. На очи веднага се набиват картините. Над стълбата под работния кабинет е закачен портретът на Клаус Шенк фон Щауфенберг, извършил покушението срещу Хитлер на 20 юли 1944 година. Виждат се картини на Марк Шагал и Ото Дикс.     Семеен и политически тандем Хелмут Шмит и Локи се запознават още в ученическите години, когато двамата посещават една от реформаторските гимназии в Хамбург. \"Образованието в такова учебно заведение оказва силно влияние върху двамата и в частност ги научава да разбират и ценят изкуството\", казва Ина Хилдбург-Шнайдер. От 1974 до 1982 година Хелмут Шмит е канцлер на Германия. Той е вторият канцлер от Социалдемократическата партия и наследник на Вили Бранд.   т   Локи Шмит подкрепя политическата дейност на съпруга си и сама се ангажира активно в опазването на околната среда. През 1979 година тя инициира програма за защита на редките растения. В рамките на тази програма в Германия се избира и \"Цвете на годината\". Съпрузите имат общо хоби: те се увличат по шаха, за което свидетелства шахматната дъска в къщата. Локи Шмит умира през 2010 година. А Хелмут Шмит през 2015.  Съгласно изискванията на фондация \"Хелмут и Локи Шмит\", групите посетители трябва да бъдат малки, за да се гарантира запазването на оригиналната обстановка в дома. Върху черния роял, на който обичал да свири Хелмут Шмит, има указателна табела, която гласи: \"Моля, не пипайте с ръце!\". До прозореца е поставена градинската ножица, собственост на Локи Шмит. За около 30 минути посетителите ще могат да огледат и хола, където има стар червен диван и много рафтове с книги. \"Домашният бар Ото\", кръстен на един от бодигардовете на Хелмут Шмит, кухнята и спалнята ще останат затворени за посетители.        ", "date": "2019.03.29", "title": "Как е живял Хелмут Шмит?"}
{"url": "http://www.classa.bg/%D1%81%D0%B2%D1%8F%D1%82/item/394028-%D0%BD%D0%B0-1-%D0%B0%D0%BF%D1%80%D0%B8%D0%BB-%D1%82%D1%83%D1%80%D1%86%D0%B8%D1%8F-%D0%BC%D0%BE%D0%B6%D0%B5-%D0%B4%D0%B0-%D0%BE%D1%81%D1%8A%D0%BC%D0%BD%D0%B5", "text": "Ердоган на 20. Ердоган на 65. На местните избори в Турция и двамата залагат на популярността на името си. Но истината е, че в големите турски градове подкрепата за партията на Ердоган намалява.       Гьолчюк, град на около два часа път с кола от Истанбул. Тук всеки може да си запише час при Реджеп Тайип Ердоган и няма нужда да чака дълго. В средно големия турски град политикът води предизборна борба. Той е облечен в черен костюм с бяла риза. Ръкува се с продавачките в цветарския магазин. Снима се с  месаря и раздава рекламни брошури в чайната. Всъщност този Реджеп Тайип Ердоган е само на 20 години и е новак в политиката. На местните избори, които се провеждат на 31 март, той се кандидатира за \"мухтар\" - един вид областен управител.   \"Много хора не вярват, когато им кажа как се казвам. Мислят, че се шегувам. Тогава им показвам паспорта си\", казва младият политик. Той няма роднинска връзка с турския президент. Баща му обаче е голям почитател на консервативния политик още от времето, когато Ердоган е бил кмет на Истанбул. Младият Ердоган също си мечтае за постепенно издигане в политическата кариера. \"За мен е голяма чест, че се казвам точно като нашия президент. Защото той е обичан и уважаван. Мисля, че името ми помага при тези избори\", споделя 20-годишният Ердоган. Проблемите пред партията на Ердоган Неговият съименик, турският президент Ердоган, очевидно също залага на личната си популярност. От началото на годината той води предизборна борба из цялата страна. Всеки ден държи речи на различни места, излъчвани от повечето телевизионни канали на живо. Зрителят остава с впечатлението, че на 31 март не предстоят местни избори, а избори за държавен глава. \"Ердоган пое на плещите си цялото бреме на тази предизборна борба. Той е блестящ оратор, но човек забелязва, че е изнервен\", казва журналистът Исмаил Займас, който пише за вестник \"Хюриет\". През 2018 година ежедневникът беше продаден на близка до Ердоган фирма. Исмаил Займас минава за един от малкото журналисти във вестника, които се осмеляват да коментират критично политиката на президента. \"Това не са обикновени местни избори. Самият Ердоган описа гласуването като въпрос на оцеляване. По принцип става дума за потвърждение на новата президентска система\", казва журналистът. От основаването си през 2001 година Партията на справедливостта и развитието (ПСР) печели всички избори. Победите се дължат до голяма част и на правдоподобните обещания за по-добро бъдеще. В Турция жизненият стандарт действително се повиши. Стопанският ръст - също. Самият Ердоган се издигна от кмет на Истанбул до министър-председател и по-нататък до президент. От миналата година той получи и нови правомощия като държавен глава. Но в момента Турция изпадна в рецесия. Турската лира девалвира. Инфлацията, безработицата и цените не спират да растат. Все повече турски фирми обявяват несъстоятелност. Истанбул - тук започва всичко Всичко това може да се отрази отрицателно на изборните резултати на ПСР. На предстоящите местни избори партията на Ердоган се явява в съюз с ултранационалистическата Партия на националното действие, както беше на парламентарните избори през 2018 година. На много места ПСР ще остане първа политическа сила, но в големите градове може да понесе и загуби. Според анкетите, в Анкара води кандидатът на най-голямата опозиционна сила (Републиканската народна партия - РНП) Мансур Яваш. Опозицията има голям шанс да спечели и кметските места в Анталия, Адана, Мерсин, а дори и в Бурса. А град Измир на западното крайбрежие така или иначе е бастион на РНП. В Истанбул анкетите сочат лека преднина за кандидата на ПСР Бинали Йълдъръм. Надпреварата обаче ще бъде много оспорвана. Икономическата метрополия със своите 15 милиона жители е смятана за най-големия политически трофей. Самият президент Ердоган постоянно подчертава, че който спечели Истанбул, печели цяла Турция. \"Ердоган е тясно свързан с Истанбул. Тук той започва своята политическа кариера. Ако ПСР претърпи поражение в Истанбул, това ще бъде равнозначно на политическо земетресение\", казва журналистът Исмаил Займас.     Слухове за нови избори Ако опозицията спечели в Анкара и Истанбул, скоро в Турция ще започне дискусия за нови избори, убеден е Исмаил Займас. От няколко седмици се носят слухове около една нова партия, водена от бившите поддръжници на Ердоган - бившия президент Абдуллах Гюл и бившия премиер Ахмет Давутоглу. Младият Реджеп Тайип Ердоган дори и не иска да мисли за подобни сценарии. И той обаче все по-често среща хора в своя избирателен район, които се оплакват от актуалното положение в страната.      \"Твърде много млади хора са безработни, а малките фирми изнемогват. Нищо не върви добре. Абсолютно нищо\", казва собственикът на чайната, в която младият Ердоган раздава предизборни брошури. 20-годишният политик уверява, че иска да се захване сериозно с проблемите на хората, ако бъде избран за областен управител. Но неговата победа никак не е сигурна. На изборите в неговия район се явяват още двама кандидати. Най-късно на 31 март ще стане ясно дали името все пак играе решаваща роля. Както за новака, така и за утвърдения политик.  ", "date": "2019.03.29", "title": "На 1 април Турция може да осъмне..."}
{"url": "http://www.classa.bg/%D1%81%D0%B2%D1%8F%D1%82/item/394029-%D0%B7%D0%B0%D1%89%D0%BE-%D0%BC%D0%B5%D1%80%D0%BA%D0%B5%D0%BB-%D0%BD%D0%B5-%D0%BF%D1%80%D0%B5%D0%B4%D1%83%D0%BF%D1%80%D0%B5%D0%B6%D0%B4%D0%B0%D0%B2%D0%B0", "text": "Правителството на германския канцлер Ангела Меркел предвижда наближаващите неприятности за най-силната европейска икономика, но гласоподавателите все още не виждат надвисналите мрачни облаци, пише Bloomberg. Настоящият момент изправя германските депутати пред предизвикателството как да се справят с икономическите рисковете без да заплашват евентуалния бъдещ икономически растеж на фона на навлизането на Меркел в последната година от политическата ѝ кариера.     И докато правителството предвижда само кратко забавяне, преди растежът да се възстанови през 2020 г., то някои изказвания на официални източници подсказват, че те всъщност очакват и потенциално много по-тежък сценарий. Лидерите, които се подготвят да поемат управлението след Меркел, също са притеснени. Те посочиха, че икономически шок може да настъпи в средата на политическия преход след края на управлението на настоящия канцлер. Двама от висшите партийни служители изразиха загриженост този месец, че подобен двоен удар може да разклати политическата обстановка преди следващите избори в Германия.     Най-ясният знак за безпокойството на правителството е неговият рисков план да заздрави Deutsche Bank AG чрез сливане с местния конкурент Commerzbank AG. Фактът, че министрите са готови да поемат удара от съкращенията на около 30 хил. служители, показва колко сериозно те приемат заплахата от рецесия, предприемайки спасителен план за водещия кредитор на страната.", "date": "2019.03.29", "title": "Защо Меркел не предупреждава"}
{"url": "http://www.classa.bg/%D1%81%D0%B2%D1%8F%D1%82/item/394030-%D1%81%D0%BF%D0%B8%D1%80%D0%B0%D0%BD%D0%B5%D1%82%D0%BE-%D0%BD%D0%B0-%D0%B1%D1%80%D0%B5%D0%B7%D0%BA%D0%B8%D1%82-%D0%B5-%D0%B2%D1%8A%D0%B7%D0%BC%D0%BE%D0%B6%D0%BD%D0%BE", "text": "Спирането на Брекзит (излизането на Великобритания от Европейския съюз) вече е възможно, каза шотландският премиер Никола Стърджън, предаде Би Би Си.   Министър-председателят на северната автономна част на Обединеното кралство днес е коментирала  .  \"Заради гласуването оставането на Великобритания в ЕС стана възможно. Това вече е нашата основна цел\", е заявила Стърджън пред парламента в Единбург.     Междувременно се появи информация, че утре кабинетът начело с   в Лондон смята да внесе за трети път предложението на премиера за Брекзит в Камарата на общините за гласуване.    ", "date": "2019.03.29", "title": "Спирането на Брезкит е възможно"}
{"url": "http://www.classa.bg/%D1%81%D0%B2%D1%8F%D1%82/item/394031-%D0%BC%D0%BE%D1%81%D0%BA%D0%B2%D0%B0-%D0%BE%D1%82%D1%85%D0%B2%D1%8A%D1%80%D0%BB%D0%B8-%D0%BF%D1%80%D0%B8%D0%B7%D0%B8%D0%B2%D0%B0-%D0%BD%D0%B0-%D1%82%D1%80%D1%8A%D0%BC%D0%BF", "text": "„Всичко е в рамките на нормални отношения със законно правителство“, коментира Юрий Ушаков, съветник на руския президент Владимир Путин   Кремъл отхвърли днес призив на американския президент Доналд Тръмп Русия да се изтегли от Венецуела и подчерта, че руските действия са законни и съгласувани с легитимното правителство на латиноамериканската страна, предаде Ройтерс.  „Всичко е в рамките на нормални отношения със законно правителство“, каза Юрий Ушаков, съветник на руския президент Владимир Путин.  Късно снощи Тръмп настоя Русия да изтегли военните си от Венецуела и заплаши, че „на масата са всички опции“, за да накарат Москва да направи това.  В същото време военният аташе на Венецуела в Русия заяви, че руските войници не са в страната, за да изпълняват военни операции.  Руското външно министерство обяви във вторник, че решението на Москва да изпрати военни специалисти във Венецуела е в пълно съответствие със законите на страната.  Това стана след съобщенията за кацане на руски военни самолети пред уикенда на летище край столицата Каракас със 100 войници и 35 тона оборудване, което бе разкритикувано от Вашингтон.   Държавният секретар Майк Помпейо предупреди в понеделник Москва, че САЩ няма да гледат безучастно как Русия вкарва военни във Венецуела в подкрепа на режима на Николас Мадуро.  САЩ подкрепят опозиционния венецуелски лидер Хуан Гуайдо, който през януари се самопровъзгласи за временен президент.    ", "date": "2019.03.29", "title": "Москва отхвърли призива на Тръмп"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394032-%D1%81%D0%B2-%D0%BF%D1%80%D0%B5%D0%BF%D0%BE%D0%B4%D0%BE%D0%B1%D0%BD%D0%B8-%D0%BC%D0%B0%D1%80%D0%BA%D0%BE,-%D0%B5%D0%BF%D0%B8%D1%81%D0%BA%D0%BE%D0%BF-%D0%B0%D1%80%D0%B5%D1%82%D1%83%D1%81%D0%B8%D0%B9%D1%81%D0%BA%D0%B8", "text": "  В царуването на   (337 г.), когато християнската вяра възтържествувала над езичеството, в много градове били построени църкви, а капищата били разрушени. Мнозина християнски епископи получили тогава от царя право да разоряват идолските капища, между които бил и аретусийския* епископ Марко – човек благочестив, свят и ревностен в разпространението на истинската вяра.     Скоро в империята започнали страшни смутове: войници убили мнозина роднини на царя и искали да убият и племенниците му Гал и Юлиан. Аретусийският епископ ги спасил, като ги скрил в църквата. След смъртта на Константин ставали много вълнения и от друг род; наследникът му Констанций покровителствал еретиците ариани и гонел правоверните.     След Констанция встъпил на престола Юлиан*, оня същият, когото спасил от смърт епископ Марко. Юлиан от младини ненавиждал християнската вяра, която престорено изповядвал при Констанций. Като станал император, той веднага обявил, че поддържа езичеството. Той употребявал всички средства, за да унизи, угнети и оскърби християните. Юлиан издал указ – идолските капища, разрушени от християните, да бъдат пак издигнати за сметка на тия, които ги разрушили. Епископ в Аретуса бил все същият Марко, вече престарял и дълбоко почитан от всички за благочестивия си и свят живот. Градските власти поискали от него средства за възстановяване на капищата, които той разрушил при Констанций. Епископът отговорил, че той няма пари, но ако дори да би имал, той не би дал нищо за езическо капище. Знаело се, че той действително е беден, и градските власти, като намалявали своите искания, накрай му заповядали да внесе една нищожна сума, като го заплашвали с наказание в случай на неподчинение. Тогава започнали страшни преследвания срещу християните от езичниците, които били подстрекавани от царя. В много градове езическото население избивало християните и ги мъчело жестоко. Престарелият епископ не се уплашил от опасността и повторил своя отказ. Тогава го предали на разярения народ. Биели светия старец, влачили го по улиците, хвърляли по него камъни, мъчили го до смърт, но не могли да победят твърдостта му. Едва жив, старецът все пак не отстъпвал. Накрай управителят на града го спасил от ръцете на мъчителите. По думите на историка блажени Теодорит, мнозина от гражданите на Аретуса, учудвайки се на твърдостта на светия старец, се обърнали към християнската вяра. В същото време пострадал и  дякон Кирил . Множество християни били мъчени в разни градове на Палестина, Египет и Сирия.", "date": "2019.03.29", "title": "Св. преподобни Марко, епископ Аретусийски"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/394039-29-%D0%BC%D0%B0%D1%80%D1%82,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "1430 г. - Султан Мурад II превзема Солун.   1516 г. - Изгонените от Испания евреи по силата на декрет на съвета на десетте са настанени във Венеция в обособен квартал - гето.   1638 г. - Шведските колонисти основават тяхното първо поселище в Делауеър, наречено Нова Швеция.   1792 г. - Кралят на Швеция Густав III умира, след като е бил застрелян 13 дни по-рано в гърба на нощен маскен бал в Кралската шведска опера в Стокхолм.   1807 г. - Открит е астероидът 4 Веста - третият по големина астероид в астероидния пояс.   1809 г. - Финландия е обявена за Велико княжество в лична уния с Русия.   1848 г. - Поради струпване на лед Ниагарският водопад спира за едно денонощие.   1886 г. - В Атланта Джон Пъмбертън произвежда напитката Coca-Cola.   1911 г. - Съставено е тридесет и второто правителство на България, начело с Иван Евстратиев Гешов.   1912 г. - Британският изследовател сър Робърт Скот загива на връщане от Южния полюс, след като в опита си да го достигне пръв е бил изпреварен от норвежеца Руал Амундсен.   1936 г. - В Германия диктаторът Хитлер получава 99% от гласовете на референдум за приемане на незаконната немска реокупация на Rhineland.   1944 г. - Втората световна война: София е бомбардирана от англо-американската авиация.   1945 г. - Втората световна война: Начало на Мурската настъпателна операция на Първа българска армия.   1973 г. - Виетнамска война: Последните войски на САЩ напускат Южен Виетнам.   1974 г. - Космическият апарат на НАСА Маринър 10 изпраща първите заснети отблизо снимки на Меркурий.   1976 г. - Открива се обновеният Народен театър „Иван Вазов\" с премиера на пиесата на Иван Вазов „Хъшове\".   1986 г. - Римският наказателен съд издава оправдателна присъда срещу Сергей Антонов, обвинен за атентата срещу папа Йоан Павел II.   1988 г. - Играчът на крикет Ян Ботъм започва своя преход през Алпите на слонове - по стъпките на Ханибал, за да събере пари с благотворителна цел.   2004 г. - България, Естония, Латвия, Литва, Румъния, Словакия и Словения влизат в НАТО като пълноправни членове.   2004 г. - Република Ирландия става първата страна в света, която забранява тютюнопушенето на работното място, включително в барове и ресторанти.   2005 г. - Подписан е първият договор за магистрала „Тракия\" в България.        ", "date": "2019.03.29", "title": "29 март, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/394025-%D0%B2-%D1%80%D1%83%D1%81%D0%BA%D0%B0%D1%82%D0%B0-%D0%B4%D1%83%D0%BC%D0%B0-%D0%BF%D1%80%D0%B8%D0%B7%D0%BE%D0%B2%D0%B0%D1%85%D0%B0-%D0%B2%D1%81%D0%B8%D1%87%D0%BA%D0%B8-%D1%81%D1%82%D1%80%D0%B0%D0%BD%D0%B8-%D0%B4%D0%B0-%D0%BE%D1%81%D1%8A%D0%B4%D1%8F%D1%82-%D1%80%D0%B5%D1%88%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D1%82%D1%80%D1%8A%D0%BC%D0%BF-%D0%B7%D0%B0-%D0%B3%D0%BE%D0%BB%D0%B0%D0%BD%D1%81%D0%BA%D0%B8%D1%82%D0%B5-%D0%B2%D1%8A%D0%B7%D0%B2%D0%B8%D1%88%D0%B5%D0%BD%D0%B8%D1%8F", "text": " на американския президент Доналд Тръмп да признае суверенитета на Израел над Голанските възвишения e взето при заобикаляне на ООН и Съвета за сигурност на ООН, заяви председателят на Държавната Дума Вячеслав Володин на среща с президента на Ливан Мишел Аун.     „Решението, взето от президента на САЩ относно Голанските възвишения, пренебрегва диалога с всички страни в рамките на ООН. Това решение всъщност е направено при заобикаляне на ООН и Съвета за сигурност, така че всички страни трябва да се изкажат по този въпрос“, заяви председателят на руската Дума Вячеслав Володин. Според него, ако светът ще продължи да се развива по пътя на вземане на такива решения, „можем да стигнем до ситуация, в която всеки ще се бие един с друг“. „И както се казва, правото на силните ще надделее. Но това е пряк път към войната“, добави той.     Американският президент Доналд Тръмп официално призна Голанските възвишения за територия на Израел. В Русия действията на американския президент бяха наречени нарушение на решенията на ООН. Сирийските Голански възвишения бяха окупирани от Израел по време на Шестдневната война през 1967 година. Израелският парламент прие закон, който едностранно провъзгласява суверенитета на еврейската държава над височините. Въпреки това през 1981 г. Съветът за сигурност на ООН в своя резолюция призна действията на Израел за невалидни.", "date": "2019.03.29", "title": "В Руската Дума призоваха всички страни да осъдят решението на Тръмп за Голанските възвишения"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/394026-%D1%86%D0%B2%D0%B5%D1%82%D0%B0%D0%BD%D0%BE%D0%B2-%D1%81%D1%82%D0%B0%D0%BD%D0%B0-%D0%BE%D1%89%D0%B5-%D0%BF%D0%BE-%D1%81%D0%B8%D0%BB%D0%B5%D0%BD-%D0%BA%D0%B0%D0%BA-%D0%B5-%D0%B2%D1%8A%D0%B7%D0%BC%D0%BE%D0%B6%D0%BD%D0%BE", "text": "ГЕРБ са на път да сътворят един доста голям управленски абсурд. Цветанов уж си отива заради етичен проблем, но всъщност триумфира. И дори се издига.       ГЕРБ са на път да сътворят голям управленски абсурд. Цветанов уж си отива заради етичен проблем, но не само запазва влиянието си в партията като неин (заместник) лидер, а и триумфално шества из ефира. Освен това очевидно ще запази и ролята си в групата на ГЕРБ в парламента - чрез г-жа Дариткова, която има профила на негова проекция без достатъчно самостоятелна политическа тежест. Като цяло поведението на “втория човек\" след Борисов следва вече утъпкана пътека - дадена е оставка, но не е призната вина. Защо се дава оставката - официално това остава неясно (макар всички да знаят защо). Подалите оставка гордо се разхождат из студията и обясняват действията си, все едно са извършили някакво геройство. Оттук и коментарите, че от всичко случило се дотук ГЕРБ ще излезе с “позитив” - хората ще харесат ритуалните “жертви” на политици \"без вина”. Подобно отношение разчита на обществен инфантилизъм: очакването, че мнозинството ще се плъзне по повърхността на нещата и бързо ще забрави. ГЕРБ може и да са прави да разчитат на такъв инфантилизъм, но не им прави чест да се опитват да печелят с подобна стратегия. Когато проблемът е  \" само \"  етичен Какво всъщност означава “етичен проблем”? Много се спекулира, че в “Апартаментгейт” нарушение на закона няма - има “само” етичен проблем. Което едва ли не решава въпроса - щом е само етичен, значи всъщност няма проблем. Когато едно лице на държавна позиция купува апартаменти, стоки или услуги на ексклузивни, преференциално ниски лици, възникват съмнения, че става дума или за скрит подкуп от страна на фирмата-продавач, или за изнудване от страна на политика-купувач. Участниците в “Апартаментгейт” така и не изясниха кое от двете е вярно в случая, нито пък дадоха смислено обяснение за някаква трета възможност. Когато половината висш актив на една партия има подобен “етичен проблем\", може би е редно тя да бъде по-самокритична и да не бърза да реабилитира, оневинява и героизира подалите оставка. За съжаление обаче ГЕРБ опитват да направят точно това. Веднага след завръщането си от САЩ Цветан Цветанов даде триумфална пресконференция, на която припомни постиженията си и благодари на всички - от Борисов и съпругата си до Корнелия Нинова. Невнимателният зрител би могъл да остане с впечатлението, че вместо с оставка заради “етичен проблем”, Цветанов се връща с Оскар за цялостна дейност.     На следващата сутрин пък беше водещ на една друга пресконференция, с която ГЕРБ се опитаха да придобият наследството на СДС с нотариална заверка от Европейската народна партия. Цената на сделката отново е ниска, но пък и придобитото не е кой знае какво, така че “етичен проблем” като с апартаментите няма. Но тази пресконференция засили впечатлението, че Цветанов не само не си е отишъл, а дори е станал още по-силен. Доказал е, че не може да бъде махнат и затова всички вече са убедени колко е незаменим в ГЕРБ. Вицекралят е мъртъв, да живее вицекралят!   Героизирането на Цветанов върви заедно с героизацията на Борисов: лидерът на ГЕРБ се разделя с дясната си ръка, но за да не стане политически инвалид, всъщност си я запазва. Ръката хем е отсечена, хем си остава толкова функционална, колкото си беше. И етично, и удобно. И тази теза трудно може да мине, без да бъде раздухан споменатият обществен инфантилизъм. През последната седмица вентилаторът беше пуснат на макс, за да бълва небивалици като следните: -   ГЕРБ са жертва на заговор, внимателно подготвен и безмилостно изпълнен с цел да нанесе големи щети. От кого - не е ясно, но в никакъв случай не може да се допусне, че “етичният проблем” е разкрит от неправителствена организация и журналисти, които (за разлика от много други, обслужващи силните на деня) си вършат добре работата. Американците, Костов, “Демократична България” и дори БСП се споменават сред \"конспираторите”. А журналистите е трябвало да задържат информацията за след изборите, за да няма “конспирация”. Някои надминаха всички, като казаха, че има заговор, но времето било зле подбрано - трябвало е да пуснат информацията десет дни преди изборите, за да лишат ГЕРБ от възможността да реагират. Конспирация значи има, но с калпави конспиратори; -   Cosi fan tutte - така правят всички и далеч не само жените като в операта на Моцарт. (С тази разлика, че не всички са на държавна или политическа длъжност); -   Само ГЕРБ се разделя с хората си. Тази небивалица е отчасти вярна - другите партии са също уязвими откъм подобни афери, но само ГЕРБ разви формулата “в оставка, но невинен”. Иначе и БСП се разделиха с Георги Гергов заради “ЦУМ-гейт”, без реално да се разделят с него. И той може да се възползва от патента на ГЕРБ за “невиновната оставка”.     Триумфът на Цветанов Раздухването на обществения инфантилизъм възпрепятства извличането на поуки от подобни скандали. А една такава поука е, че като имаш “етичен проблем”, е редно да отстъпиш назад - да демонстрираш, че поне си разбрал в какво се състои проблемът. За тази цел обаче отстъпването трябва да е реално, а не само фиктивно. Цветан Цветанов започна кариерата си като “формален лидер” на ГЕРБ (докато истинският лидер беше Борисов). С настоящия скандал Цветанов по ирония на съдбата доказа, че си е съвсем истински лидер в ГЕРБ, макар и формално да подаде някаква оставка. Издигна се до неформален истински лидер, почти наравно с формалния настоящ лидер Борисов. Дай Боже всекиму подобни етични проблеми…  ", "date": "2019.03.29", "title": "Цветанов стана още по-силен. Как е възможно?"}
{"url": "http://www.classa.bg/%D1%81%D0%B2%D1%8F%D1%82/item/394024-%D1%82%D0%B5%D1%80%D0%B5%D0%B7%D0%B0-%D0%BC%D0%B5%D0%B9-%D0%BF%D1%80%D0%B5%D0%B4%D0%BB%D0%BE%D0%B6%D0%B8-%D0%B4%D0%B0-%D0%BF%D0%BE%D0%B4%D0%B0%D0%B4%D0%B5-%D0%BE%D1%81%D1%82%D0%B0%D0%B2%D0%BA%D0%B0-%D0%BA%D0%B0%D0%BA%D0%B2%D0%BE-%D1%81%D0%BB%D0%B5%D0%B4%D0%B2%D0%B0", "text": "Тереза Мей обяви, че ще се оттегли като премиер на Великобритания преди следващата фаза на преговорите за Брекзит. Ето какво знаем досега. Какво каза министър-председателката? Мей каза пред т. нар. Комитет 1922 от редови депутати консерватори, че ще се оттегли, ако нейният план бъде одобрен от парламента: „Зная, че има желание за нов подход – и ново ръководство – през втората фаза от преговорите за Брекзит, и няма да преча на това.“ Тя каза още, че е „чула много ясно настроението на парламентарната група на партията“, в желанието й това да се случи.     Кога ще си тръгне тя? От публикуваното й изказване пред Комитет 1922 това не става ясно, но според депутати, говорили по-късно пред репортери, те са наясно, че това означава, че тя ще задвижи този процес на 22 май – съгласуваната с ЕС дата на напускането на Великобритания, ако споразумението мине в парламента. Това обаче ще бъде само начало на битката за нов лидер и наследник няма да има до лятото. Очакванията, както се твърди, са това да стане през юли. Какво ще стане, ако нейното споразумение бъде отхвърлено? Както изглежда, тя ще остане (на поста си). Водещият „брекзитър“, депутатът Джейкъб Рийс-Мог, каза след срещата, че ако споразумението на Мей бъде отхвърлено и при трето гласуване, „тя би имала пълно право да продължи“ (да заема премиерския пост). Това, разбира се, може да се промени много бързо, ако политическият натиск (върху нея) отново се засили. Как ще бъде избран следващият лидер? Според правилата на Консервативната партия – същите, по които Мей смени Дейвид Камерън – процесът има два етапа. През първия депутатите консерватори провеждат поредица от гласувания, за да сведат първоначалната група от кандидати до двама. Официално отпадането от групата става един по един: след всяко гласуване, в което всеки депутат може да гласува за един кандидат, последният отпада. На практика обаче отпадането става по-бързо, ако самите кандидати разберат, че нямат шансове да спечелят. През 2016 г., например, последните двама според резултата от първото гласуване – Стивън Краб и Лиъм Фокс – се отказаха. Според правилата двамата останали на финала кандидати отиват на гласуване сред партийните членове. През 2016 г. не се стигна до това, защото Андреа Ледсъм – другата кандидатка, останала заедно с Тереза Мей – се оттегли. Когато пък Камерън бе избран за лидер през 2005 г., той лесно се наложи над Дейвид Дейвис, получавайки 68 на сто от членските гласове. През 2001 г. Иън Дънкан Смит победи Кен Кларк с подобна разлика. Кои ще бъдат претенденти? По-добър въпрос е: кой няма да се кандидатира? Повече от дузина министри и редови депутати са споменавани като възможни кандидати, очаква се да се появят и други. Мнозина обаче няма да се кандидатират – обикновено доста хора се отказват малко преди да започнат гласуванията на депутатите, като прехвърлят подкрепата си на друг депутат с подразбиращата се надежда да получат приличен министерски пост в случай на успех. Една ясна разделителна линия ще бъде тази между депутатите, подкрепящи Брекзит, и онези, които, в една или друга степен, подкрепят оставането (в ЕС). Сред първите, очевидни фаворити най-вероятно ще бъдат бившите министри Борис Джонсън и Доминик Рааб, а може би и министърът на околната среда Майкъл Гоув. Стивън Баркли, министърът за Брекзит, както и министърката за международното развитие Пени Мордънт също могат да преценят, че имат шансове.     В „по-малко Брекзит“ лагера се очаква кандидати да бъдат външният министър Джереми Хънт, който сега официално е „новороден“ брекзитър, както и вътрешният министър Саджид Джавид. Има и други, които биха могли да се включат в надпреварата – Мат Ханкок, който смени Хънт като здравен министър, и Амбър Ръд, министърката на труда и пенсиите. Могат да опитат късмета си и някои от редови депутати – например Джордж Фриймън или Джони Мърсър.    БТА", "date": "2019.03.29", "title": "Тереза Мей предложи да подаде оставка: какво следва?"}
{"url": "http://www.classa.bg/%D1%81%D0%B2%D1%8F%D1%82/item/394023-%D0%BF%D0%B0%D0%BF%D0%B0%D1%82%D0%B0-%D0%B2-%D0%BC%D0%B0%D1%80%D0%BE%D0%BA%D0%BE-%D0%BF%D1%80%D0%BE%D1%82%D0%B5%D0%B3%D0%BD%D0%B0%D1%82%D0%B0-%D1%80%D1%8A%D0%BA%D0%B0-%D0%BA%D1%8A%D0%BC-%D0%B8%D1%81%D0%BB%D1%8F%D0%BC%D0%B0-%D0%B8-%D0%BC%D0%B8%D0%B3%D1%80%D0%B0%D0%BD%D1%82%D0%B8%D1%82%D0%B5", "text": "Папата ще посети в събота и неделя Мароко – мюсюлманска земя, призоваваща за диалог между религиите. По време на кратката визита той ще има и срещи с мигранти, съчетавайки по този начин два основни приоритета на своя понтификат. Аржентинският понтифик редовно се отбива в някои от най-миниатюрните католически общности на планетата. В Мароко го очакват с нетърпение над 30 000 богомолци – главно чужденци, пристигнали от Субсахарска Африка, студенти или мигранти, запътили се към европейския континент.     Близо една трета от тях изглежда ще посетят неделната литургия, насрочена в спортен комплекс – нещо невиждано от посещението на Йоан Павел Втори през 1985 г. в тази страна с 99 на сто мюсюлманско население (сунити). Също както при визитата си в Обединените арабски емирства през януари, папата, който ще отслужи меса на другия ден след разговор с краля и „предводител на правоверните“ Мохамед Шести, а и с високопоставени духовни дейци, ще придаде конкретен образ на често отправяните от него призиви за религиозна толерантност. Духовният предстоятел на близо 1,3 милиарда католици вдъхва с тази обиколка надежди на християнските малцинства и покръстените мюсюлмани, настояващи за правото да се възползват изцяло от свободата на вероизповеданията, записана в конституцията на Мароко. Непълна свобода на вероизповеданията „Мечтаем за свободно Мароко като страна, приела религиозното си разнообразие“, заяви Координационният център на мароканските християни. Там се надяват визитата да осигури на Мароко „историческата възможност“ за „осезаем напредък в тази насока“. Според мароканската конституция „ислямът е религията на държавата, която гарантира на всички свобода на вероизповеданието“. Мароканското законодателство не предвижда смъртно наказание за отстъпниците от исляма, за разлика, например, от това на Обединените арабски емирства. В Мароко „правилото е да си дискретен“, обяснява висш духовник от Рабат. Въпросът обаче е деликатен. Така например през юни миналата година мароканският държавен министър за човешките права, ислямистът Мустафа Рамид, заяви, че свободата на съвестта е „заплаха“ за „сплотеността“ на Мароко. Доброволното приемане на друга вяра не е престъпление, но прозелитизмът (разбиран като „да разклатиш вярата на един мюсюлманин или да го обърнеш в друга вяра“) може да бъде наказан с до три години затвор. „Законът осъжда именно агресивния прозелитизъм“, подчертава посланикът на кралство Мароко в Париж Шакиб Бенмуса. „Визитата на папа Франциск е забележителен момент по-специално от гледна точка на на борбата срещу фанатичните течения, назадничавите схващания за идентичността и нетърпимостта, но дава също (. . .) възможност за позитивно взаимодействие между религиите, народите и цивилизациите“, коментира той. Мигрантите – една деликатна тема Папа Франциск сподели преди време, че е искал да отиде в Маракеш през декември, когато над 150 страни приеха Глобалния пакт на ООН за миграцията. В крайна сметка Светият отец изпрати свой представител. Текстът, който няма обвързваща сила, цели да засили международното сътрудничество с оглед „безопасна миграция“. Той нажежи страстите в много страни, преди накрая да бъде ратифициран в Ню Йорк. Франциск предвижда да се срещне в събота с мигранти в епархиалния център „Каритас“, където ще произнесе слово. Местната католическа църква е създала центрове за настаняване на мигранти в редица градове в Мароко, поради липса на други структури. Проблемът с мигрантите също е деликатна тема в Мароко, което претендира за „хуманистична“ политика на приемане. Правозащитниците обаче редовно отправят критики към Рабат заради вълните от силови арести, предназначени да отдалечат кандидатите за убежище от бреговете на Средиземно море. „Надявам се папското посещение да осигури напредък по въпроса“, заяви наскоро на пресконференция архиепископът на Танжер монсеньор Сантяго Анхело Мартинес.     Визитата на Франциск в Мароко ще се състои 34 години след тази на Йоан Павел Втори през лятото на 1985 г., преминала под знака на междурелигиозна младежка среща на стадион с участието на 80 000 души. Първият глава на арабска държава, отправил покана до папа, крал Хасан Втори (бащата на сегашния монарх) бе приет във Ватикана през ноември 1991 г.   * * *   В Мароко, където ислямът е държавна религия, живее малка християнска общност, водеща началото си от древноримската епоха – в наши дни я съживява приток на едноверци от Субсахарска Африка. Римокатолическата църква претендира, че има там между 30 000 и 35 000 последователи, предимно чужденци. Протестантите са „около 3000“, а „местните църкви“ – петдесетници, харизматици и последователи на пророците, непризнати от мароканските власти – наброяват общо „няколко хиляди“ енориаши, най-вече мигранти, посочва експерт, потърсен от АФП. Други данни говорят за няколко хиляди мароканци, приели християнската вяра – близо 8000 души, предимно протестанти според оценки на Център за наблюдение на религиозните свободи. Делът на европейците сред мароканското население – преселници или техни потомци – постоянно намалява от 1956 г., когато страната става независима. Тогава там действат над 200 католически храма с близо 300 000 богомолци. Днес са останали 44 църкви, в които служат 57 свещеници от петнайсетина различни националности под духовното водачество на двама епископи – в Танжер и в Рабат. БТА", "date": "2019.03.29", "title": "Папата в Мароко: Протегната ръка към исляма и мигрантите"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394017-%D1%81%D0%B5%D0%BA%D1%81%D0%B1%D0%BE%D0%BC%D0%B1%D0%B0-%D0%BE%D0%B1%D0%B2%D0%B8%D0%BD%D0%B8-%D0%BD%D0%B0%D0%B9-%D0%B1%D0%BE%D0%B3%D0%B0%D1%82%D0%B8%D1%8F", "text": "Най-богатият спортист в света за 2018 година Флойд Мейуедър бе обвинен в кражба на стойност 3 милиона долара от бившата си годеница Шантел Джаксън.  Сексбомбата твърди, че легендарният боксьор е задигнал от нея множество скъпи бижута, за които има документи. Кражбата се е случила след раздялата между двамата.     Джаксън посочва, че Флойд е отмъкнал диамантен пръстен за 2,5 милиона долара, 10-каратови обеци за 250 000 долара, часовник за 32 000, диамантена гривна за 100 000, диамантена огърлица за 20 000 и огърлица от световно известна марка за 21 000 долара. Сред откраднатите неща са още няколко часовника, колие и диамантен маншет. Според медиите в САЩ, вероятно става дума за бижута, които Флойд е подарил на бившата си годеница, но след множеството скандали е решил да си вземе обратно.     Съдебните дела и спорове между Шантел и Мейуедър започнаха след края на връзката им през 2014 година. Тогава боксьорът обвини бившата си годеница, че е откраднала портфейла му с голяма сума пари и кредитни карти, които после използвала без разрешение. По-късно последва нова атака от страна на непобедения Мейуедър, който твърдеше, че бившата му подслушва разговорите му по телефона и ги записва. Според него тя е правила всичко това, за да може да го използва при евентуална раздяла помежду им.", "date": "2019.03.29", "title": "Сексбомба обвини най-богатия..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394018-%D0%BA%D0%B0%D0%BA%D0%B2%D0%BE-%D0%BF%D1%80%D0%B0%D0%B2%D0%B8-%D0%BF%D0%BB%D0%B5%D0%B9%D0%BC%D0%B5%D0%B9%D1%82%D0%BA%D0%B0%D1%82%D0%B0-%D0%BE%D1%82-%D0%BF%D0%B5%D1%80%D0%BD%D0%B8%D0%BA", "text": "Кандидат-плеймейтката от Перник, Вероника Никифорова, която доби популярност покрай сводника Мартин Филипов - Дебелия от Благоевград, тъй като бе основен свидетел по делата му за трафик на дрога и жива плът, е примерна студентка в Правно-историческия факултет на ЮЗУ. Никифорова заляга над тежката материя и бори история и право, потъвайки в дебрите на сложните науки.      С химикал и тетрадка Никифорова се снима, за да покаже, колко старателно се готви за тежък изпит, който ще я приближи да заветната цел да стане адвокат, пише struma.com. [null] Никифорова има опит да говори пред магистратите, давайки свидетелски показания за Марто Дебелия и неговите действия с момичета, експлоатирани сексуално, след употреба на наркотици.      На последните заседания по делата Вероника не се явяваше, което изнерви магистратите, които я заплашиха с принудително довеждане в залата. И докато съдът се терзаеше къде ли е основната свидетелка Никифорова, се забавляваше на море в Гърция. Но всичко е добре, когато свършва добре и след неколкократни повиквателни тя се яви с съда.      Бъдещият адвокат В. Никифорова се спрягаше за гадже на ловеца на бежанци Динко Вълев, участваше в „българоиндийската\" продукция „Слончето Раму\", изпълнявана от мега звездата Ашли, има и куп други изяви.", "date": "2019.03.29", "title": "Какво прави плеймейтката от Перник"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394019-%D1%81%D1%8A%D0%B2%D0%B5%D1%82%D0%B2%D0%B0%D1%82-%D0%B0%D0%BD%D0%B4%D1%80%D0%B5%D0%B0-%D0%B4%D0%B0-%D0%B7%D0%B0%D1%80%D0%B5%D0%B6%D0%B5-%D0%BA%D0%BE%D0%B1%D1%80%D0%B0%D1%82%D0%B0", "text": "Половинката на Кубрат Пулев - Андреа, публикува интересна снимка с едно от най-скъпите си същества. Блондинката, за която в последните дни се заговори много покрай скандала с Кобрата и журналистката Джени Суши, се снима с кучето си. \"Моят сладкиш\", написа тя във \"Фейсбук\". Фотосът е правен на връх \"Белмекен\", където по принцип се подготвя нейния любим.  По-интересно в случая обаче е какво я посъветва една от нейните фенки.   \"Красива си. Живей малко сама, по някой път без мъже е по-добре\", коментира Ина Сидерова. Те дойдоха под формата на подигравки в социалните мрежи, като там родният боец бе залят с редица колажи. В един от тях е намесена и неговата половинка Андреа. На въпросната преработена снимка тя \"наблюдава\" интимния акт между Кобрата и мис Суши, плачейки.   В друг от колажите едрогърдата блондинка \"нокаутира\" Пулев, като нейната глава е сложена върху тялото на Владимир Кличко и знаменития му успех над родния ни боец през 2014-а.        ", "date": "2019.03.29", "title": "Съветват Андреа да зареже Кобрата"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394020-%D0%BD%D0%B8%D0%BA%D0%BE%D0%BB,-%D0%BD%D0%BE-%D0%BD%D0%B5-%D1%88%D0%B5%D1%80%D1%86%D0%B8%D0%BD%D0%B3%D0%B5%D1%80-%D0%BA%D0%BE%D1%8F%D1%82%D0%BE", "text": "Колумбийската \"Инстаграм\" звезда Лаура Никол се прочу покрай контролата на националния отбор на страната с Южна Корея (1:2). Тя нахлу на терена след края на мача и искаше да се снима с полузащитника Хамес Родригес, но получи нещо повече. Играчът просто погледна към телефона й, което стана повод за неистова радост от страна на брюнетката. Никол веднага пусна видеото в социалните мрежи, определяйки го като \"най-щастливия си момент\" и стана сред топ темите в социалните мрежи.  ", "date": "2019.03.29", "title": "Никол, но не Шерцингер която ..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/394021-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-29-%D0%BC%D0%B0%D1%80%D1%82", "text": "ОВЕН ( 21 март - 20 април ) Очаква ви един великолепен ден. Ще се представите пред себе си и околните, толкова интелигентни и красиви, че веднага ще се сближите духовно. Качеството в работата, няма да зависи от бързината и обратно. Бъдете по-старателни, за да не се окажете в \"опашката\" на колектива. Не пречи да намерите време и за занимания със спорт. ТЕЛЕЦ ( 21 април - 21 май )  Очаква ви труден ден, в който непрекъснато ще трябва да изяснявате отношения, да ходите по инстанции и учреждения. Но ако издържите всичко това, ще станете стократно по-мъдри и сдържани. Изоставени и ненужни, ще се почувстват тези, който наскоро са се разделили с любим човек. Времето ще постави всичко на мястото си. БЛИЗНАЦИ ( 22 май - 21 Юни ) Не трябва да витаете в облаците, а твърдо да застанете на краката си. Това ще помогне да избегнете неприятности и инциденти, както и ще повиши самочувствието ви. Успехи очакват тези, които овладяват нова професия. Във финансите, не се опитвайте да мамите, в противен случай, ще останете без пари. По-добре се заемете с благотворителност.   РАК ( 22 юни - 23 юли ) Обърнете повече внимание на себе си, вашето здраве и външния вид. Вие постоянно се грижите за някой друг, но не и за собствената си персона. Съмнения и терзания, ще ви обхванат в любовта. Не е изненадващо, ако наскоро сте започнали роман, но не гледате на него сериозно. Е, необходимо е отново да преразгледате плановете си за личния живот. ЛЪВ ( 24 юли - 23 август ) Ще разчитате повече на другите, отколкото на себе си. С този подход към живота, няма да сте щастливи, това е сигурно. Успех в професионалната сфера ще имат само онези, които работят упорито и ентусиазирано. Не трябва да инвестирате в дела, за които ви съветват приятелите. Най-вероятно, нищо няма да се получи и ще ви остане само горчив вкус в устата. ДЕВА ( 24-ти август - 23 септември ) Не е препоръчително да поемате рискове и да обещавате неща, които са не реалистични за изпълнение. Старайте се да бъдете по-мъдри, тогава ще заемате водеща позиция в работата. В личната сфера, така ще се покриете, че любимият ще трябва да гадае за вашите намерения. От инвестиции, е желателно за засега да се въздържате. ВЕЗНИ( 24 септември - 23 октомври) Не се препоръчва да разчитате на другите, дори ако те многократно са ви спасявали и поддържали. Само с независими действия и инициативност, ще постигнете целите си. С финансовите затруднения, ще трябва да се справите с повишено напрежение. Но резултатът, ще бъде много приятен. СКОРПИОН ( 24 октомври - 22 Ноември ) Препоръчително е да решите с кой да продължите и какво ви пречи за изпълнението на личните планове. Истинските приятели са тежки като златото, така че не влизайте в конфликт с тях без причина. Ако по време на попълване на документи, допуснете грешка, след това ще бъде трудно да я поправите. Ще трябва отново да се обръщате към адвокати и да бягате по инстанции.   СТРЕЛЕЦ ( 23 Ноември - 21 Декември ) Не трябва да давате пари на заем, както и да влагате големи суми в чужд бизнес. Като цяло, денят ще е добър, ако се настроите позитивно. Възможно е не само приятно стечение на обстоятелствата, но и истински чудеса. В личния живот, очаквайте радикални промени. Възможна е неочаквана и съдбовна среща. КОЗИРОГ (22 Декември - 20 януари ) Очаква ви ден, помрачен от терзания и проблеми. Освен това, ще се притеснявате с по всякакви причини. Имайте предвид, че нервите ви не са от желязо, а психично здраве също не може да си купите. Не са изключени интересни и изгодни пътувания из града. Ако имате практично отношение към пазаруването, ще спасите семейния бюджет от криза.  ВОДОЛЕЙ ( 21 януари -  19  февруари ) За да успеете в професията, трябва да направите нещо, което ще е полезно за работното ви място. Също много ще зависи от това, колко коректни и внимателни, ще бъдете в комуникацията с колегите. Минимални загуби се очакват във финансите, така че, пестенето няма да навреди. В любовта, ако някой наистина ви обича, няма да ви остави и за минута сами.   РИБИ ( 20 февруари - 20 март ) Повишете социалния си статус и започнете да се подготвяте за нова работа. Особено, ако наскоро сте намерили друго по-добро място. Емоционални бури се очакват в късния следобед, когато няма да може да намерите общ език, дори с близките си хора. Ако откриете истинския мотив на това поведение, тогава действайте. Вечерта се откажете от алкохолни напитки.", "date": "2019.03.29", "title": "Дневен хороскоп 29 март"}
{"url": "http://www.classa.bg/%D1%81%D0%B2%D1%8F%D1%82/item/394022-%D1%82%D1%80%D1%8A%D0%BC%D0%BF-%D0%BE%D0%B1%D1%8F%D0%B2%D0%B8-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%81%D0%BA%D0%B8%D1%82%D0%B5-%D0%BC%D0%B5%D0%B4%D0%B8%D0%B8-%D0%B7%D0%B0-%E2%80%9E%D0%B2%D1%80%D0%B0%D0%B3%D0%BE%D0%B2%D0%B5-%D0%BD%D0%B0-%D0%BD%D0%B0%D1%80%D0%BE%D0%B4%D0%B0%E2%80%9C", "text": "Американският президент Доналд Тръмп днес отново обвини медиите, че са отразили пристрастно разследването на специалния прокурор Робърт Мълър за руска намеса в президентските избори и ги обяви за “враг на народа” и “реална опозиционна сила”, предаде Франс прес. “В продължение на две години (големите медии) налагаха тази лудост за руски сговор, макар да знаеха, че сговор няма. Те наистина са враг на народа и реална опозиционна сила”, написа Тръмп в Туитър два дни след като главният прокурор Уилям Бар оповести резюме от доклада на Мълър. Според резюмето на Бар липсват доказателства за съглашателство на Тръмп с Русия.     Милиардерът републиканец има навика да използва израза “враг на народа” за американските медии, които обвинява, че отразяват управлението му по неблагоприятен за него начин. След като докладът на прокурора стана публичен, президентът Тръмп изглежда удовлетворен, но и реваншистки настроен, посочва АФП. “Има много хора, които извършиха ужасни неща, бих казал дори неща, които говорят за предателство срещу нашата страна”, заяви вчера президентът. “Ще трябва да се занимаем с това”, заплаши той. След двегодишно разследване, докладът на специалния прокурор Мълър оневинява Тръмп и приближените му за сговор с Русия, според резюмето, публикувано в неделя.     Документът обаче не оневинява изцяло президента за възпрепятстване на правосъдието по това дело. Разследването за вероятно съглашателство между Москва и предизборния екип на Тръмп през 2016 г. дълго време беше трън в петата на американския президент, над когото бе надвиснала дори и сянка на импийчмънт. БTA", "date": "2019.03.29", "title": "Тръмп обяви американските медии за „врагове на народа“"}
