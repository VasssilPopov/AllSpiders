{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383323-%D0%B3%D0%B5%D1%80%D0%BC%D0%B0%D0%BD%D0%B8%D1%8F-%D0%B8-%D0%B2%D0%B8%D1%88%D0%B5%D0%B3%D1%80%D0%B0%D0%B4%D1%81%D0%BA%D0%B0%D1%82%D0%B0-%D1%87%D0%B5%D1%82%D0%B2%D0%BE%D1%80%D0%BA%D0%B0", "text": "Германия отдавна се смята за мост между Източна и Западна Европа. Бившият чешки външен министър Карел Шварценберг си спомня думите на Хелмут Кол през 90-те, че след като се е обвързала със Запада по време на Студената война, сега страната му трябва да се обвърже с Изтока, за да „не се изхлузи като освободен баласт на кораб\". Мисълта на Кол бе, че една Германия, отчуждена от източните си съседи, и по-специално Вишеградската четворка (В-4) – Полша, Чехия, Словакия и Унгария, би дестабилизирала европейския кораб. Само че неотдавна отношенията ѝ с тези държави удариха дъно. Отношението вътре в четворката не е еднакво – от Берлин Чехия и Словакия изглеждат по-приятелски настроени, отколкото Унгария и особено Полша. Наложило се е обаче усещането, че групата се отдръпва. „Хората тук виждат, че твърде дълго са смятали Вишеград за даденост\", казва Милан Ник от Германския съвет по външни отношения. Размерите на Германия са част от проблема. В-4 се почувства буквално маргинализирана от решението на Ангела Меркел да държи границите на страната си отворени за бежанците в пика на кризата през 2015 г. Без консултации, смятаха те, канцлерът ги превърна в транзитен коридор за нежелани мигранти, привлечени от обещанието за лек живот в Германия. Раздразнението им се превърна в гняв, когато по-късно тя призова всички членки на ЕС да приемат квота от бежанци. Икономическата ѝ мощ също е стряскаща. Търговските и инвестиционните потоци на Германия със страните от Вишеградската четворка са по-големи, отколкото с Китай. Това предизвиква както благодарност, така и недоволство. Неотдавна чешкият и словашкият премиер скастриха германските фирми, че плащат на местните си служители по-малко, отколкото на тези в германските заводи. Широко цитиран анализ на френския икономист Тома Пикети показва, че изтичането на печалби от подобни чуждестранни инвестиции във В-4 надхвърля трансферите на ЕС към региона. Запазващите се спомени от Втората световна война правят „много лесно за авторитарните правителства (от В-4) да експлоатират антигерманските настроения\", отбелязва Торстен Бенер от Института за глобална публична политика. Това личи най-ясно в Полша, чието популистко ръководство от партията на Правото и справедливостта (ПиС) постави отново въпроса за военните репарации, прокара „Закон за Холокоста\", забраняващ споменаването на полското съучастие в нацистките жестокости и в рекламна кампания използва понятието „германски лагери на смъртта\" (вместо нацистките лагери на смъртта) в Полша. Унгарският премиер националист Виктор Орбан подкрепи изграждането на „мемориал за жертвите на германската инвазия\" в центъра на Будапеща. Берлин невинаги подпомага собствената си кауза. На 4 май започна строителството на Северен поток-2, газопровода между Русия и Германия, който заобикаля Полша и подклажда историческите ѝ страхове, че е приклещена между двете големи сили. Напреженията край източната ѝ граница показват и ограниченията пред германската сила. Въпреки цялата си икономическа тежест Берлин не бе способен да накара държавите от В-4 да приемат неколкостотин бежанци. Тези дни Меркел говори повече за контрол над външните европейски граници, отколкото за справяне с бремето на пресичащите ги бежанци – което е сред приоритетите за групата. Междувременно германските лидери се чувстват неспособни да направят кой знае какво срещу марша на авторитаризма в рамките на ЕС, който е най-силен в Полша и Унгария. „Ако размахаме пръст на Варшава, нещата само ще се влошат\", въздъхва официален представител в Берлин, говорейки за полската атака срещу независимите медии и съдебната власт. Подобни съображения обясняват подчертаното нежелание на Меркел да осъди нападките на Орбан срещу неправителствения сектор и флирта му с антисемитизма. Нейните християндемократи са защитен вал срещу призивите за изключване на неговата партия ФИДЕС от Европейската народна партия, обединението на десноцентристите на континента. Едно от обясненията за тази германска предпазливост е нарастващото присъствие във В-4 на конкурентни влияния. Китай по-специално набляга на инвестициите (като финансира например нова жп линия от Будапеща до Белград). През януари, насред намеците, че ЕС би могъл да отреже финансовите трансфери за Унгария и Полша, Орбан заяви пред бизнес лидери в Берлин: „Нуждаем се от финансиране за нови пътища и тръбопроводи. Ако ЕС не може да ни го достави, ще го получим от Китай\". Два месеца по-късно китайският външен министър Ван И нарече В-4 „най-динамичната сила в ЕС\". Правителството му е заинтересувано да финансира полското „Междуморие\", план за интегриране на Централна Европа покрай новата ос север – запад, свързваща Балтийско и Адриатическо море. Някои германски политици смятат, че Америка е в същата категория. На 4 юни новият посланик на Доналд Тръмп в Берлин предизвика гняв с думите, че „искам да насърча други консерватори в Европа\", очевиден намек за правителствата от В-4. Германските лидери са разделени по въпроса какво да направят. Някои, особено от бизнеса и Християнсоциалния съюз (ХСС), сестринската консервативна партия на Меркел от Бавария, искат да прикоткат В-4. ХСС дори покани Орбан на партийната си конференция през януари. Други, като бившия германски външен министър Йошка Фишер, смятат, че страната трябва да задълбочи интеграцията си с Франция и да остави В-4 във външен кръг на партньорство. Германското правителство е по-близо до първия полюс, като делегира на ЕС надзора на демократичните норми и възнаграждава чехите и словаците, толерира Орбан и рестартира отношенията с Полша. След като бе преизбрана за канцлер, Меркел посети Варшава веднага след Париж, за да подчертае, че новото сътрудничество с Франция не трябва да маргинализира В-4. В по-мрачни прогнози германците се страхуват, че нещата могат да се влошат много повече. В. „Франкфуртер Алгемайне Цайтунг\" неотдавна спекулира относно Polexit, или напускането на ЕС от Полша. Изтекъл в медиите през ноември сценарий на Бундесвера представи отцепването на източните членки на ЕС и присъединяването им към автократичен евразийски блок до 2040 г. И двата варианта не са вероятни, но самите страхове сочат актуалността на убеждението на Кол, че една стабилна Европа изисква Германия да е заобиколена от близки съюзници. Икономическите стени паднаха, но бяха издигнати нови, разделящи различните ценностни системи, които изглеждат невъзможни за събаряне от континенталния „полухегемон\".", "date": "2018.06.23", "title": "Германия и Вишеградската четворка"}
{"url": "http://www.classa.bg/%D1%81%D0%B2%D1%8F%D1%82/item/383317-%D0%B2%D0%BB%D0%B0%D0%BA-%D0%BD%D0%B0-%D0%B4%D0%B2%D0%B0-%D0%BE%D0%BA%D0%B5%D0%B0%D0%BD%D0%B0-%D1%89%D0%B5-%D0%BF%D1%80%D0%B5%D0%BA%D0%BE%D1%81%D0%B8-%D1%87%D0%B5%D1%82%D0%B8%D1%80%D0%B8-%D0%BD%D0%B0%D1%80%D0%BE%D0%B4%D0%B0-%D0%B2-%D1%8E%D0%B6%D0%BD%D0%B0-%D0%B0%D0%BC%D0%B5%D1%80%D0%B8%D0%BA%D0%B0", "text": "Правителствата на Парагвай, Боливия, Бразилия и Перу съвместно подписаха вътрешните правила, които финализират предишните стъпки за изграждането на влак на два океана, информира боливийското министерство на благоустройството.   Представителите на страните одобриха техническите проучвания и потвърждават приложимостта на този мега проект, който ще свързва Тихия океан (от порт Ило, Перу) и Атлантическия океан (до порт Сантос, Бразилия) през Боливия и Парагвай. За този проект също бяха поканени правителствата на Аржентина и Уругвай. Заинтересованите страни освен това се договориха да финансират около 14 милиарда долара за работата, която трябва да бъде напълно завършена през 2024 г., чрез асоцииране между публичен и частен капитал, като същевременно получават технически съвети от Европейския съюз.   На срещата на министрите Бразилия разкри, че възнамерява да прехвърли в бъдеще около 40 милиона тона товари на този влак.   Боливия е поддръжник на идеята за свързване на Атлантическия и Тихия океан чрез железопътен коридор, което може да помогне на тази южноамериканска страна за решаване на проблема с липсата на излаз на море, докато има морски спор с Чили.   От своя страна, Парагвай ще бъде свързан чрез клон от 500 километра, който ще тръгва от Пуерто Кармело Пералта до Роборе, малък град в боливийския департамент Санта Крус.   Този железопътен коридор ще има дължина от 3,755 км, а основната му цел е да свързва центъра на Южна Америка с двете пристанища за улесняване на износа от региона към Азия.   Този влак, освен стоките, ще може да транспортира 6,16 милиона пътници годишно до 2021 г. и 13,35 милиона пътници до 2055 г.   Според Съюза на южноамериканските нации (UNASUR), железопътният коридор между двата океана \"ще позволи строителство, експлоатация и индустриализацията на природните ресурси по устойчив начин\".", "date": "2018.06.23", "title": "Влак на два океана ще прекоси четири народа в Южна Америка"}
{"url": "http://www.classa.bg/%D1%81%D0%B2%D1%8F%D1%82/item/383318-%D0%B8%D0%B7%D1%80%D0%B0%D0%B5%D0%BB-%D0%B2%D0%BD%D0%B5%D0%B4%D1%80%D1%8F%D0%B2%D0%B0-%D0%B2-%D0%BF%D0%B5%D1%85%D0%BE%D1%82%D0%B0%D1%82%D0%B0-%D1%80%D0%B0%D0%B7%D0%BF%D0%BE%D0%B7%D0%BD%D0%B0%D0%B2%D0%B0%D1%82%D0%B5%D0%BB%D0%B8-%D1%87%D1%80%D0%B5%D0%B7-%D0%B8%D0%BD%D1%84%D1%80%D0%B0%D1%87%D0%B5%D1%80%D0%B2%D0%B5%D0%BD%D0%B0-%D0%B2%D1%80%D1%8A%D0%B7%D0%BA%D0%B0", "text": "Израелската фирма Thermal Beacon разработи инфрачервени идентификатори MS OMR II c и MK-IV, устройства за наземни операции, които са ефективни на разстояние до 18 километра, съобщава сайтът iHLS.   Първата система е монтирана върху шлема на войника с за да се разграничи от вражеските сили, а втората е монтирана в сгради, превозни средства и други предмети.   Проектирана да се използва на открито и в съответствие с военните стандарти и изисквания, системата включва оптичен фар IFF и термичен излъчвател за наблюдение в термичния спектър, които излъчват във видимия или в инфрачервения спектър   Директорът на Thermal Beacon, Даниел Даешевиц, каза, че\" те не пречат на дейността на войника, доказали са се и вече използват от силите на НАТО \".   Фактът, че MS OMR II c се открива дори от самолет, увеличава защитата при бойни условия, избягва грешки при идентифицирането и осигурява допълнителен защитен метод, който спасява живот в битката.   Това оборудване може да бъде използвано и за провеждане на невоенни дейности, като операции за търсене, планински спасителни операции или други аварийни действия.", "date": "2018.06.23", "title": "Израел внедрява в пехотата разпознаватели чрез инфрачервена връзка"}
{"url": "http://www.classa.bg/%D1%81%D0%B2%D1%8F%D1%82/item/383319-%D0%BD%D0%B5-%D0%BC%D0%B5-%D0%B8%D0%BD%D1%82%D0%B5%D1%80%D0%B5%D1%81%D1%83%D0%B2%D0%B0-%D0%BC%D0%B5%D0%BB%D0%B0%D0%BD%D0%B8%D1%8F-%D1%82%D1%80%D1%8A%D0%BC%D0%BF-%D1%81%D1%8A%D1%81-%D1%81%D0%BF%D0%BE%D1%80%D0%BD%D0%BE-%D1%8F%D0%BA%D0%B5-%D0%BD%D0%B0-%D0%BF%D0%BE%D1%81%D0%B5%D1%89%D0%B5%D0%BD%D0%B8%D0%B5%D1%82%D0%BE-%D1%81%D0%B8-%D0%BF%D1%80%D0%B8-%D0%B4%D0%B5%D1%86%D0%B0-%D0%BD%D0%B0-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0", "text": "Първата дама на САЩ, Мелания Тръмп, бе заснета да се качва на самолета от Мериленд за Тексас, за да посети границата между Мексико и САЩ, където са задържани деца на имигранти, с яке, което предизвика полемика.   Спорното яке бе с надпис на гърба: \"Наистина не ми пука. А на теб?\" Въпреки че съпругата на президента носеше дрехата, когато се качи в самолета, когато пристигна в Тексас, вече бе без нея.   Ръководителят на пресслужбата на първата дама, Стефани Гришам, заяви пред репортери, че якетата на Мелания не съдържат скрито послание. \"След важното посещение в Тексас днес, надявам се медиите да не решат да се фокусират върху костюмите\", каза тя.   Въпреки това, както се очакваше, якето на известната испанска фирма Zara, създаде лавина от реакции в интернет.   \"Най-лошата първа дама в историята\", публикува на своя акаунт в Twitter журналистката Ерин Райън.   \"Стилът на Мелания продължава да бъде личен източник на наслада и недоумение в същата степен\", пише Мередит Бенет Смит, журналист в NBC News.   \"Иронично, нали? Тръмп погрешно обвинява пресата за създаване на фалшиви новини. Мелания носи нещо толкова неуместно, че всички се борят, за да разберат дали снимките са наистина фалшиви и модифицирани с Photoshop\", каза в своя Twitter кореспондент на веригата France 24 в Белия дом, Филип Кротер.", "date": "2018.06.23", "title": "\"Не ме интересува\": Мелания Тръмп със спорно яке на посещението си при деца на границата"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383320-%D0%B7%D0%B0%D1%89%D0%BE-%D1%82%D0%B5-%D0%B3%D0%B8-%D0%BF%D1%83%D1%81%D0%BA%D0%B0%D1%82", "text": "Има ли гнили ябълки в двора на съдебната система и къде са те? Този брадясал въпрос отново стана актуален след пресните оправдателни присъди срещу обвинените за кървавия взрив в завод „Миджур\" през 2014 г., на бивши министри, шеф на НДК, бивши съдии и пр. Оневиняването по знакови дела и на знакови фигури, което напоследък придоби сериозни размери, отново стана повод да се говори за качеството на правораздавателния процес. В случая повечето камъни са в градината на държавното обвинение, което демонстрира шумна активност в борбата с корупцията по висшите етажи на властта, включително и с показни арести, но обвиненията невинаги завършват с присъди. Във вторник Видинският окръжен съд оневини четиримата обвинени за взрива в завода за боеприпаси край село Горни Лом, което отне живота на 15 души. Обвиняемите бяха четирима, един от които собственикът на завода Валери Митков, загубил сина си при взрива. Прокурорът по делото обяви, че ще обжалва присъдата, но че се е надявал „по някои от повдигнатите обвинения да има осъдителни присъди\". Което означава, че и той не е бил напълно сигурен в обвинението. Софийският градски съд (СГС) прекрати в началото на тази седмица делото срещу изпълнителния директор на НДК Мирослав Боршош. Според съдията, който е бивш прокурор, от обвинителния акт не може да се разбере в какво точно е обвинен Боршош – дали за безстопанственост, или за сключване на неизгодни сделки. В този случай прокуратурата не беше ясна дали ще обжалва пред втора инстанция. В началото на седмицата бе оправдан на първа инстанция и бившият здравен министър Илко Семерджиев, който бе обвинен, че е заплашвал с уволнение директорката на Изпълнителната агенция по лекарствата Асена Стоименова и е оказвал натиск тя да си назначи заместник, посочен от него. Мотивите, с които е издадено решението на СГС, още не са известни, но прокуратурата каза, че ще го обжалва. Семерджиев пък написа в социалните мрежи, че ще успее и там да докаже, че е прав. Специализираният съд, който не може да бъде заподозрян във враждебност към прокуратурата, също прекрати през последните месеци редица знакови дела, като това срещу пловдивския кмет Иван Тотев, срещу бившата съдийка Румяна Ченалова, причислена от бившия посланик на Франция у нас Ксавие дьо Кабан към „гнилите ябълки в съдебната система\". Делото „Дянков, Трайков, Прокопиев\" за ЕВН също завърши с оправдание, както и делото срещу Румен Овчаров. Шумният процес срещу бившия шеф на Фонда за лечение на деца в чужбина Павел Александров, който изтърпя през 2016 г. показен арест, също завърши с оправдателна присъда. Върховният касационен съд оправда бившия военен министър Николай Ненчев, който бе привлечен под отговорност заради обвинение, че е сключил неизгоден договор за ушиването на военни униформи. Когато става дума за публични личности у нас, това е много. Срещу тези факти, разбира се, могат да бъдат противопоставени присъдите, които се издадоха. Като например тази на военния съд, който осъди на първа инстанция бившия шеф на Националната разузнавателна служба ген. Кирчо Киров, обвинен в присвояване и безстопанственост за 5 млн. лв. За миналата година пък спецсъдът отчете осъдителни присъди за близо 306 лица, като половината от тях са получили условни или пробация. Оправданите са 67 и те най-вероятно ще заведат дела за обезщетения. Същото ще направят и знаковите фигури от висшите етажи на властта, които бяха оправдани, а данъкоплатците ще платят сметката, защото правосъдието не е безплатно. В такава ситуация генерални обобщения от сорта „ние ги ловим, а те ги пускат\" или пък „цялата прокуратура е виновна\" не вършат много работа. Те може да служат за някакви вътрешни битки в системата или между политици, но не носят полза на гражданите и бизнеса, които издържат с данъците си тази система. Те очакват от нея върховенство на закона и повече професионализъм. В тези очаквания не се вписва сцената, в която в съдебна зала се оправдават лица с мотива, че обвинителните актове срещу тях са написани неграмотно. Нито пък практиката на съдилищата да се произнасят по един и същи казус с различни присъди, което отблъсква чуждите инвеститори у нас.", "date": "2018.06.23", "title": "Защо те ги пускат?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383321-%D0%B0%D1%81%D0%B0%D0%B4-%D1%89%D0%B5-%D1%81%D0%B8-%D0%B7%D0%B0%D0%B3%D1%83%D0%B1%D0%B8%D0%BC-%D0%B2%D1%80%D0%B5%D0%BC%D0%B5%D1%82%D0%BE-%D0%B4%D0%B0-%D0%BF%D1%80%D0%B5%D0%B3%D0%BE%D0%B2%D0%B0%D1%80%D1%8F%D0%BC%D0%B5-%D1%81-%D0%B0%D0%BC%D0%B5%D1%80%D0%B8%D0%BA%D0%B0%D0%BD%D1%86%D0%B8%D1%82%D0%B5", "text": "Преговори между САЩ и Сирия понастоящем биха били чиста загуба на време, каза сирийският президент Башар Асад в интервю за телевизионния канал НТВ, цитирано от ТАСС. Част от интервюто бе разпространено днес от канцеларията на сирийския лидер. „Преговори със САЩ сега няма да доведат до нищо, ще бъдат само загуба на време. Ние отказваме да говорим с американците не защото са американци. Готови сме да разговаряме с когото и да е, стига да можем да постигнем резултат. Смятаме, че няма изгледи американската политика да се промени\", казва Асад в интервюто. Според сирийския лидер американските президенти стават „заложници на лобисти, на медиите и на големите корпорации\". „Те (президентите) могат да кажат онова, което ти би искал да чуеш, но ще направят обратното. И положението става все по-лошо и по-лошо\", добавя Асад.", "date": "2018.06.23", "title": "Асад: Ще си загубим времето да преговаряме с американците"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%B8%D0%BA%D0%BE%D0%BD%D0%BE%D0%BC%D0%B8%D0%BA%D0%B0/item/383322-%D0%BE%D0%BF%D0%B5%D0%BA-%D1%83%D0%B2%D0%B5%D0%BB%D0%B8%D1%87%D0%B0%D0%B2%D0%B0-%D0%B4%D0%BE%D0%B1%D0%B8%D0%B2%D0%B0-%D0%BD%D0%B0-%D0%BF%D1%82%D1%80%D0%BE%D0%BB", "text": "Организацията на страните износителки на петрол (ОПЕК) успя да постигне компромисно решение за увеличаване „на хартия\" на добивите на петрол с около 1 млн. барела на ден, но реално с около 600 хил. барела от 1-ви юли тази година. В самото официално комюнике след ключовата среща във Виена обаче не се говори за каквото и да било повишаване на добивните квоти, като само се споменава, че картелът ще се стреми да се придържат към цялостното ниво на съответствие от 100% на действащото от началото на 2017-а година споразумение за ограничаване на производството с 1,2 млн. барела дневно. В официалното изявление са напомня, че държавите-членки на ОПЕК са превишили през май 2018-а година изискуемото ниво на съответствие, като то е достигнало 152%, но ще се стремят от началото на следващия месец това ниво да се върна към 100%-ното изпълнение на одобреното през ноември 2016-а година споразумение за ограничаване на добивите. Простите сметки показват, че нивото на съответствие през май от 152% означава, че през миналия месец страните – членки на картела са ограничили добивите си на петрол с около 1,8 млн. барела ежедневно, вместо с официално договорени 1,2 млн. барела на ден с оглед на сериозни проблеми с доставките от някои членове на ОПЕК като Венецуела. Това означава, че за да се изпълни ангажимента от 1-ви юли за ограничаване на квотите с договорените преди две години 1,2 млн. барела, ОПЕК ще трябва да повиши производството с около 600 хил. барела дневно. Очакванията на финансовите пазари бяха за повишение на петролните доставки с между 300 хил. барела и 1,5 млн. барела, като днешното решение за 600 хил. барела сякаш вече беше отработеното от повечето инвеститори. С оглед на това фючърсите на американския лек суров петрол с доставка през август се повишават в рамите на деня с 2,62% към 67,40 долара за барел, като веднага след края на заседанието на ОПЕК те дори скочиха за кратко с около 3% към 67,93 долара. Аналогичните фючърси на петрола сорт брент поскъпват с 2,11% към 74,72 долара за барел, след като и те нараснаха за кратко с около 3% към 75,35 долара като първа реакция на решението за „скромно\" увеличаване на добивите в рамките на ОПЕК с около 600 хил. барела на ден от началото на следващия месец.", "date": "2018.06.23", "title": "ОПЕК увеличава добива на птрол"}
{"url": "http://www.classa.bg/%D1%81%D0%B2%D1%8F%D1%82/item/383314-%D0%BC%D0%B0%D1%80%D1%81%D0%BE%D1%85%D0%BE%D0%B4%D1%8A%D1%82-%D0%BA%D1%8E%D1%80%D0%B8%D0%BE%D1%81%D0%B8%D1%82%D0%B8-%D0%B7%D0%B0%D1%81%D0%BD%D0%B5-%D0%B1%D0%B5%D0%B7%D0%BF%D1%80%D0%B5%D1%86%D0%B5%D0%B4%D0%B5%D0%BD%D1%82%D0%BD%D0%B0-%D0%B1%D1%83%D1%80%D1%8F", "text": "Едва една седмица след като бе изгубен контакт с Кюриосити, заради силна пясъчна буря, марсоходът на НАСА , намиращ се по това време на противоположната страна на Марс, с фотоапаратите си записа драстично увеличаване на интензивността на този метеорологичен феномен, който вече обгръща цялата червена планета, съобщава космическата агенция на САЩ.   За разлика от първия от тези роботизирани марсоходи на НАСА, който зависи от слънчевата енергия и чиито батерии бяха изчерпани в резултат на тъмнината, генерирана от прах, Кюриосити работи с ядрена енергия.   Това предимство му е позволило да остане активен по време на тежките метеорологични условия, които изпитва Марс и да заснеме последователни кадри, включително и селфи, които служат за оценка на степента на промените на повърхността на планетата в изминалите седмици.   Настоящата прашна буря е най-силната в историята на проучването на Марс и вече е класифицирана като глобално прахово събитие, разяснява НАСА.", "date": "2018.06.23", "title": "Марсоходът Кюриосити засне безпрецедентна буря"}
{"url": "http://www.classa.bg/%D1%81%D0%B2%D1%8F%D1%82/item/383315-%D1%84%D0%BE%D0%BD%D0%B4%D0%BE%D0%B2%D0%B0%D1%82%D0%B0-%D0%B1%D0%BE%D1%80%D1%81%D0%B0-%D0%B2-%D0%B1%D1%83%D0%B5%D0%BD%D0%BE%D1%81-%D0%B0%D0%B9%D1%80%D0%B5%D1%81-%D1%81%D0%B5-%D0%BF%D0%BE%D0%B2%D0%B8%D1%88%D0%B8-%D1%81-6-%D1%81%D0%BB%D0%B5%D0%B4-%D0%BF%D1%80%D0%B5%D0%BA%D0%B0%D1%82%D0%B5%D0%B3%D0%BE%D1%80%D0%B8%D0%B7%D0%B0%D1%86%D0%B8%D1%8F%D1%82%D0%B0-%D0%BD%D0%B0-%D0%B0%D1%80%D0%B6%D0%B5%D0%BD%D1%82%D0%B8%D0%BD%D0%B0-%D0%BA%D0%B0%D1%82%D0%BE-%D0%B2%D1%8A%D0%B7%D0%BD%D0%B8%D0%BA%D0%B2%D0%B0%D1%89-%D0%BF%D0%B0%D0%B7%D0%B0%D1%80", "text": "Индексът Merval на фондовата борса в Буенос Айрес се повиши с 5,88% до 30,831.08 пункта. Това се дължи на прекатегоризацията на аржентинския пазар от индикатора MSCI като нововъзникващ.   Междувременно индексът на общата фондова борса се установи на 1,275,460.00 пункта, с увеличение от 4.92%, докато Merval 25 се покачи с 5.87% до 33910.79 единици.   Борсата на Буенос Айрес падна с повече от 8% във вторник поради колапса на акции на банки и енергийни компании. Това се случи след като аржентинското правителство махна министъра по този въпрос, а също и началника на производството в отрасъла.   В сряда изпълнителният съвет на Международния валутен фонд (МВФ) подписа одобрението си за финансирането, което ще предостави на Аржентина в размер до 50 000 милиона долара.", "date": "2018.06.23", "title": "Фондовата борса в Буенос Айрес се повиши с 6% след прекатегоризацията на Аржентина като възникващ пазар"}
{"url": "http://www.classa.bg/%D1%81%D0%B2%D1%8F%D1%82/item/383316-500-%D0%B4%D0%B5%D1%86%D0%B0-%D0%BC%D0%B8%D0%B3%D1%80%D0%B0%D0%BD%D1%82%D0%B8-%D1%81%D0%B5-%D1%81%D1%8A%D0%B1%D1%80%D0%B0%D1%85%D0%B0-%D1%81%D1%8A%D1%81-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%B0%D1%82%D0%B0-%D1%81%D0%B8,-%D1%81%D0%BB%D0%B5%D0%B4-%D0%BA%D0%B0%D1%82%D0%BE-%D1%81%D0%B0-%D0%B1%D0%B8%D0%BB%D0%B8-%D1%80%D0%B0%D0%B7%D0%B4%D0%B5%D0%BB%D0%B5%D0%BD%D0%B8-%D0%BD%D0%B0-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D0%BD%D0%B0-%D1%81%D0%B0%D1%89", "text": "Около 500 деца мигранти се събраха с родителите си, задържани в резултат на незаконното пресичане на южната граница на САЩ, според Associated Press, цитираща официален източник от американското правителство.   Според агенцията това е броят на децата, които са се завърнали в семействата си от май, докато около 1,500 деца още чакат да го направят скоро.   Преди дни американският президент Доналд Тръмп подписа заповед за имиграцията, за да прекрати политиката, приета от неговата администрация, за разделяне на семействата мигранти на границата.   Противоречието обаче не свърши, защото новата норма не уточнява какво ще бъде бъдещето на непълнолетните.   Службата за митническа и гранична защита на САЩ (CBP) твърди, че е предприела незабавни действия за изпълнение на подписаната заповед. \"Семейното единство на задържаните ще бъде запазено\", заяви говорителят, като увери, че граничният патрул \"ще продължи да преследва тези, които нелегално преминават границата\".", "date": "2018.06.23", "title": "500 деца мигранти се събраха със семействата си, след като са били разделени на границата на САЩ"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383313-%D1%87%D0%B8%D1%82%D0%B0%D0%BB%D0%B8%D1%89%D0%B5%D1%82%D0%BE-%D0%B2-%D1%88%D0%B8%D0%BF%D0%BA%D0%B0-%D0%B8%D0%BB%D0%B8-%D0%BC%D0%B5%D1%81%D1%82%D0%BD%D0%B0-%D0%BA%D1%83%D0%BB%D1%82%D1%83%D1%80%D0%BD%D0%B0-%D0%BD%D0%BE%D1%81%D1%82%D0%B0%D0%BB%D0%B3%D0%B8%D1%8F-%D0%B7%D0%B0-%D0%BE%D0%B1%D1%89%D0%B0-%D1%81%D0%BC%D0%B5%D1%82%D0%BA%D0%B0", "text": "Тези дни набра скорост една история, която заплашва да изкара едни пари от общия ни джоб.  Снимките на едно полуразрушено читалище трогнаха населението. Репортери и водещи неспирно се упражняват върху носталгията към минали идилични времена.  Местни активисти начело с кметицата енергично настояват държавата да помогне. И, логично,  властта започна да смята  парите, с които ще си купи народната любов като възстанови въпросното читалище „Светлина“ в гр. Шипка. В по-долните редове ще се опитаме да разсъждаваме по темата без емоции. Ще си зададем въпроси за да разберем колко ни струва носталгията и дали искаме да ги платим.   За начало, като пример, ще се пренесем в 60-те години на миналия век в едно средно-статистическо градче като Бяла русенско. То малко прилича на въпросната Шипка макар и по-голямо. Там се е родил авторът на тези редове.   През 60-те години на миналия век в беленското читалище „Трудолюбие“ кипи живот. Има чудесна червена сграда с два шадравана отпред. Залата е с 350-400 скърцащи леко дървени седалки, има и балкон, сцена, библиотека, няколко стаи, в които има школа по музика (акордеон) и др. занимания. Има танцов състав от всички възрастови групи и редовно изнася концерти. Има група на местните художници, ръководена от учителя Александър Петров, които правят изложби.        Самият Сашо Петров преподава рисуване и трудово в училище „П. Р. Славейков“. Има самодеен театър. Пишещият тези редове редовно тропа хорца и ръченици и мъкне на гърба си акордеон „Велтмастер“ с 60 баса и редовно взема книги от библиотеката – като се почне от „Винету“ и „Синовете на Великата мечка“, мине се през „Клетниците“ и се стигне до книгите на Жак Ив Кусто за неговите плавания насам-натам.  Доста често в читалището има концерти на софийски звезди от различни жанрове и на русенските културни хора. Представят се театрални постановки.     Има събрания по всякакви поводи, които завършват с концерт на самодейците на читалището или на гостуващи артисти. Има и всякакви други активности, както сега е прието да се наричат дейностите – надпявания, надигравания, конкурси за едно или друго нещо, в т. ч. и Трифон Зарезан и пенсионерски клуб.  Така е било в стотици селски и градски читалища в милата ни татковина. В някои сигурно още е така. Например в гр. Трън, както ми докладваха едни софиянци с вила в района.   Читалището в подобни градчета и села е всичко. То е единственото място в градчето ми, където населението прави култура и получава култура. Телевизията едва прохожда, един приемник се пада на 20-30 къщи. Няма кабелна телевизия с 250 програми, няма смартфони, няма много леки коли, няма реалити формати за пеене, свирене, танцуване, готвене, ядене, пиене и др. активности. Няма частни школи по езици, танци, музика, рисуване, пеене. Няма я даже Кобилкина  да ни учи как се прави любов и др. Населението на град Бяла и по други места строи къщи, в които ще живеят поне 2 поколения под един покрив, строят се заводи и фабрики и бъдещето изглежда предвидимо като настоящето. Народът на Бяла изхранва първо един („Янтра“), а после два ресторанта („Луната“) с по 150-200 места. Моето поколение на сегашните 60 и отгоре чичовци има жив спомен за всичко това. И носталгия има… малко. Сега „Луната“ я няма, съборена е.  „Янтра“ съществува в една заличка, има даже обедно меню.    Читалище „Трудолюбие“ си е на мястото.  Двата шадравана отпред не работят от години. Вътре е направен ремонт. Ремонтирана е библиотеката и салонът. Старите скърцащи дървени седалки са сменени. Има само 100-ина места, но столовете са по-хубави от зала 1 на НДК. Има ново озвучаване. В библиотеката има два компютъра. В интернет пише, че има и самодейност. Спечелен е и проект за ново озвучаване, за подвижна сцена и др. необходими неща. Това е добро дело. Дано да има и хора, които да пълнят читалището ни. Сега да идем в град Шипка.   Има ли Шипка нужда от читалище? Ако има нужда, що не си направи читалище? Кощунствени ли ви се виждат въпросите? И защо да е недопустимо да задаваме подобни въпроси?   И важният въпрос – какво искат хората от репортажа по телевизора (НОВА ТВ) начело с кметицата? Искат да имат ремонтирана сграда, в която някога е имало читалище. Или искат читалище? Защото читалището не е сграда. Читалището са хората, които са се събрали заедно за да направят нещо заедно – да четат, да пеят, да играят хоро, да си учат децата на нещо, да решават някакви обществени дела за своята си общност. И, както стана дума, читалището се е изнесло от въпросната сграда (защо ли?) и функционира в сградата на училището.   Но да вървим по реда си.   Шипка се намира само на 12 км. от голям град – Казанлък е със силно развита промишленост. Има и добра културна инфраструктура – мощното читалище „Искра“, младежки дом, дом на културата „Арсенал“. Населението на   Предполагам, че голяма част работи в Казанлък и само спи в Шипка. Предполагам, че културните си потребности и мераци за изява също реализира в Казанлък. Там където работят или учат гражданите на Шипка.  Фактът, че от много години никой не се е погрижил за въпросната окаяна сграда е доказателство, че нейните функции са иззети от друга или са отпаднали. Сигурно има спецове, които могат да преценят дали това читалище като дейност е жизнено. Има и хора, които могат да преценят с какво ще бъде натоварена ремонтираната евентуално сграда. Нека го направят и да ни убедят, че трябва да се вложат пари за нейното възстановяване. Ама с цифри, а не с дайте да дадем.   Град Бяла, например, има над 8831 жители (ГРАО, 2015) и се намира по на 55 километра от Русе и В. Търново. Това значи, че ако някой иска да се занимава със самодейност трябва да го прави на място, а не да пътува по 100-120 км за всяка репетиция. Няма как след работа в близкия голям град да отиде на репетиция и после да се прибере да спи на 10-ина километра, както, вероятно, правят самодейците от град Шипка.  Нека видим каква е структурата на населението – колко са учениците, колко са младите хора, къде се занимават със самодейност тези, които има желания? Има ли кой да организира читалищния живот в Шипка? Няма ли да стане сградата/читалището месторабота за хора от Казанлък, които ще се напънат да внесат културен живот на хората от гр. Шипка? Ще отидат ли националните звезди да пеят и да играят театър в читалището на Шипка или ще го направят в Казанлък в ДК „Арсенал“ ( ), а жителите на Шипка ще идат да ги гледат и слушат? Колко ще струва издръжката? Може ли местната общност да я плаща?    Искат ли хората от Казанлък да плащат издръжката на сградата в Шипка макар, че са в една и съща община? На подобни въпроси нито кметицата дава отговор, нито пък репортерите я питат. Лее се носталгичен шербет и ми вменява чувство на вина.  Да, много е въздействащо да покажем един 90-годишен дядо, който жали за отминалите времена. Колко, обаче, ще ни струва жалбата за младост?   Изобщо останало ли е нещо от това читалище? Ако са останали книги, една от стаите в местното училище сигурно е станала библиотека? Ако там не става, не може ли това да е една или две стаи в кметството? Изобщо няма ли там друга обществена сграда, която може да приюти някакви дейности?   Време е да си задаваме въпроси за смисъла на нещата, които правим. Ако някой много иска да похарчи едни пари – няма проблем. Може да обяви читалището в Шипка за паметник на културата, даже от световно значение. Може на това основание да го събори и да го направи наново, даже два пъти по-голямо, ако иска. Може да му сложи камери и въоръжена охрана. Ще има пари за проектанти, за строители, за доставчици на мебели, озвучаване, осветление, озеленяване и т. н.  Всичко може.   Само не може да вкара хората вътре щото хората ги няма. Или не искат да влязат точно там, щото наблизо има по-хубави места. Имаме ли пари за безсмислено харчене? Тези 3 милиона или 800 000 лева или колкото там трябват може ли да се похарчат за по смислени неща и пак да има култура за хората в Шипка? Каква е гаранцията, че след 20 години пак няма да гледаме сърцераздирателни снимки от опустошеното читалище в гр. Шипка. И пак някой да лее горчиви сълзи за окаяното положение на  „този храм за просвета, култура и традиции на едно малко градче, сгушено в полите на балкана“.  Или просто ще плащаме на една охранителна фирма да пази една заключена, но добре ремонтирана сграда?   Кога ще разберем, че сме в 21-и век, а не в 19-и? Колко са рушащите се читалища в страната? Колко са жизнеспособните? Като оправим читалището в Шипка няма ли да изоставим това в Оризово? Или това в Розово? И колко носталгия можем да калкулираме в бюджета?   И накрая, с риск да си навлека хейта на много хора ще кажа още нещо.   По-добре да спасяваме училищните сгради. Едно училище става за всичко – може да е склад, магазин, може да стане фабрика,  хотел може да стане. Може даже общежитие и жилищен блок да стане.  Когато обаче излезе духът от едно читалище, хората – сградата не става за нищо…  даже да му сложите нови столове, ново пиано и нова завеса на сцената.   Последният да затвори вратата.", "date": "2018.06.23", "title": "Читалището в Шипка или местна културна носталгия за обща сметка"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383309-%D0%BF%D0%BE%D1%80%D1%8A%D1%87%D0%BA%D0%B0-%D0%BA%D0%B0%D1%82%D0%BE-%D0%BF%D0%BE-%D0%BF%D0%BE%D1%80%D1%8A%D1%87%D0%BA%D0%B0", "text": "  На този фон звучи почти прогресивно, че държавата в лицето на Министерство на транспорта инвестира в задача, която на пръв поглед изглежда полезна за сигурността на пътя и за обществената безопасност - да се разработят \"нови психологически методики за изследване на качествата\" на шофьорите от категориите, описани в Наредба 36 / 2006.   378 000 лв. - това е сумата, с която Институтът за изследване на населението и човека при БАН (ИИНЧ-БАН) на проф. Антоанета Христова усвоява по поръчката на Министерството на транспорта за изработване на чисто нови тестове за психологическа годност на професионалните шофьори.   Първите български въпросници за шофьори са разработени преди около 40 години, но самите психотестове не са българско \"изобретение\". Германия, Франция, Великобритания, Австрия и др. имат отлично развита научна и практическа дейност по разработването на методологиите за този тип изследвания.   За разлика от 70-те години на ХХ век, днес транспортните власти на България имат напълно свободен и лесен институционален достъп до готови продукти, които вече са изпробвани и доказали качеството си при прилагането в други страни-членки от ЕС.   Вместо този опит да бъде използван по най-оптималния начин - Министерството на транспорта решава да вложи близо 400 хиляди лева в проект за \"откриване на топлата вода\", при това след десетилетно демонстриране на липса на интерес от развитие на транспортната психология като наука в България.    Обществената поръчка за \"Повишаване на нивото на пътната безопасност чрез разработване на нови методики за изследване на психологическата годност на водачи на моторни превозни средства\" е обявена в началото на 2017 г. в мандата на Ивайло Московски в кабинета \"Борисов 2\". Договорът с БАН е сключен отново от екипа на Московски, но вече в мандата на \"Борисов 3\". Първоначалната прогнозна сума е 500 000 лева без ДДС, парите са осигурени като техническа помощ за министерството от ОП \"Транспорт\" с малка добавка от държавния бюджет.   В процедурата се включват две конкурентни страни - Институтът за изследване на населението и човека при БАН, ръководен от проф. Антоанета Христова, и \"ОС България\" ООД, филиал на Giunti Psychometrics, международна мрежа от компании, които се специализират в изработването на психологически тестове и инструменти за оценяване. В условията на Министерството на транспорта са описани сравнително подробни изисквания за професионалния и научен опит на екипа на изпълнителя. 6 от 7 експерти трябва да са лица с диплома за магистър по психология; 3 от 7 експерти трябва да са лица с научна степен \"доктор\" по психология. Ръководителят на екипа трябва да има най-малко 7 години опит на мениджърска позиция в областта на науката.   Към никого обаче няма изискване за специализация в областта на транспортната медицина и/или транспортната психология.   Силно впечатление прави последната позиция, която описва минималните критерии за т.нар. \"Ключов експерт в областта на пътната безопасност\".   Тук Министерството на транспорта дори не е поставило летва за каквато и да е образователна степен, в каквото и да е професионално направление.    Не е заложен минимум и за предишен опит в научно-изследователска дейност, който иначе е задължителен за всички останали от екипа (3, 5 или 7 години).   Обществената поръчка за пътна безопасност в размер на няколкостотин хиляди лева е написана по такъв начин, че човек може да мине за формален \"експерт\", без да има диплома за висше образование, без да е защитавал научни изследвания, без да е работил в сферата на \"Пътна полиция\", \"Автомобилна администрация\", \"Пътна инфраструктура\" или някоя от Транспортните болници, и без да има обективно доказателство за висока експертиза по организацията и сигурността на автомобилния транспорт.   Единствените условия към тази позиция са:   - минимум 3 години опит в изпълнение на дейности по отчета и анализа на пътнотранспортните произшествия, и - разработване и/или участие в разработването и реализирането на мерки за повишаване на нивото на пътната безопасност.   Ето така експерт по пътна безопасност от екипа на БАН се оказва изненадващ кадър - бившата народна представителка от ПП \"Атака\", ТВ-водеща и екс-лидер на женската структура на \"България без цензура\" Калина Крумова, магистър по \"Журналистика\" от УНСС.   За сравнение - конкурентната компания по проекта е привлякла в екипа си бившия началник на КАТ към Националната полиция Алекси Стратиев.   Печели обаче БАН заради критерия \"най-ниска цена\" - 378 000 лв. Няма обжалване на процедурата и поръчката е възложена през юни 2017.   Корупция - психотест - корупция прим   Хора, които трябва да се явяват на психотест веднъж на 3 години са шофьорите на камиони, микробуси, автобуси, тролейбуси и трамваи, водачите на автомобили за обществен превоз на пътници или товари, и таксиметровите шофьори. По общи данни за заетостта в превозваческите организации - в България има около 100 000 души, чието работно място зависи от това дали са преминали успешно през изследването.   Освен професионалистите, на психотестове трябва да явяват и временно лишените от правото да управляват МПС, както и хората, които искат да си възстановят отнетата правоспособност, напр. заради загуба на всички контролни точки.   Изследването би трябвало да оцени точността на възприятията за време, пространство и движение, обема на вниманието, концентрацията, бдителността, обема на паметта, оперативността на мисленето, сръчността, бързината на рефлексите, стабилността на реакциите, самоконтрола, отговорността, дисциплинираността, склонността за поемане на разумен риск и др.   Обичайното психологическо изследване отнема най-малко от 2 часа с преминаване през въпросник и беседи с психолог в регистрирана лаборатория, а цената му варира между 50 и 80 лева.   Но ако не желаете да губите половин работен ден заради едно картонче в ламинат и сте склонни да добавите известна сума за подкуп, съвсем лесно можете да се сдобиете с удостоверение за психологическа годност, без изобщо да сте се срещнали с психолог.   Не само че шофьорите получават готови отговори на психотестовете, но някои от тях изобщо не стъпват в лабораторията, в която уж трябва да се оценят техните психомоторни, познавателни и личностни характеристики. \"От 10 обаждания от клиенти на ден, 7-8 са от шофьори, които  директно ме питат \"Може ли да не идвам?\". Явно на толкова много места се минава по втория начин, че те дори не се смущават да го изискват от нас \", споделя практикуващ психолог пред Webcafe.   От 2010 г. насам всички болници за активно лечение и центрове за психично здраве, наред с регистрираните за целта групови практики за медицинска помощ, медицински центрове и ДКЦ имат право да извършват първо и второ психологическо изследване, стига да са наели на трудов договор поне един психолог с магистърска диплома.   По неясни причини законодателят не е разрешил на самите специалисти-психолози правото да откриват собствени лаборатории за психологически изследвания - вместо това ги принуждава да плащат такси на медицинските центрове само за да ползват тяхната регистрация. По веригата се появяват и т.нар. инструкторски фирми, нерегламентирани посредници, които формално осигуряват клиентите и извиват ръцете на психолозите.   Работещите към момента лаборатории в страната са общо 216; броят им по области варира между 3 (в по-малките населени места) и 43 в София.   Корупционните практики, имената на \"пробитите\" лаборатории и посредниците са известни както на превозвачите и служителите им, така и на психолозите.   Въпреки това няма медицински център, на който да е отнета регистрацията заради подкуп, конфликт на интереси и други груби нарушения на Наредба 36.   \"Очите и ушите\" остават затворени за най-тежките случаи - факт, който говори за политически и/или лобистки чадър на много по-високо ниво над нарушителите.   \"Шофьорите не се оплакват, защото не искат да се явяват на психологическите изследвания и тази схема ги устройва. Колегите-психолози също са си виновни, защото се съгласяват да работят с мутри. Някои от тях дори се споразумяват с големите превозвачески компании, за да им изпращат служителите си на психотестове и да не ги \"късат\". Изключително трудно е да се остане на пазара при това ниво на корупция\",  казва още психологът.   В същото време, в бранша влизат все повече хора с дипломи, издадени от университети със съмнително качество, без елементарна подготовка за работа.   Ето защо възлагането на поръчката за изготвяне на нови психотестове на БАН, в екип без достатъчна експертиза и практика, провокира недоумение и остри критики сред професионалистите.   Кой ще тества тестовете на БАН?   По закон ИА „Автомобилна администрация\" е единствената институция, която има право да разработва методологии за изследване на годността на професионалните шофьори. Структурата е на пряко подчинение на транспортния министър, а в нея работят квалифицирани специалисти в тази сфера.   До юни 2010 г. всички задължителни психотестове са се извършвали именно в държавните лаборатории за психологически подбор, при доста строги изисквания към явяващите се на изследването.   С идването на власт на кабинета \"Борисов 1\" се прави мащабна организационна реформа в сектора и тази дейност се приватизира (само двукратно късаните на психотест са длъжни да се явят на трето изследване пред държавни експерти).   \"Психологическите изследвания са нетипична дейност за администрацията и трябва да я изведем, за да освободим капацитет за извършване на контрол\".   Това са думи на Симеон Арнаудов, по това време шеф на \"Автомобилна администрация\". Уволнен е от службата през 2011 г. след тежката катастрофа с пътнически автобус на АМ \"Тракия\", при която загинаха 8 души. Малко след това се озовава на директорския пост в столичния Център за градска мобилност. Оттам отново е уволнен със скандал заради обществената поръчка за навеси за спирки на градския транспорт, възложена на съпруг на депутатка от ГЕРБ през 2016 г.   Комисията по транспорт не взема предвид притесненията на депутата от ГЕРБ Петър Петров, чеима опасност  \" да  пратим шофьорите в ръцете на хора, които ще ти направят какъвто психологически профил искаш срещу сумата от 100 лева\".    Не се вземат предвид и критиките на опозицията, че \"колкото повече болници и експерти имат право да правят изследванията, толкова по-лесно ще стане да се купува прегледът\".   Случва точно това, което песимистите прогнозират. Мерки за засилване на капацитета за контрол така и не се предприемат.   Ръководител на отдел \"Психологически подбор\", който би трябвало да контролира лабораториите и да пише методическите правила за психотестовете, е Здравко Аспарухов, назначен през 2012 г. в ИА \"Автомобилна администрация\" по време на първия кабинет на ГЕРБ. Година по-късно, малко след смяната на властта, той е отстранен от длъжност след структурни промени. С поредната изборна ротация, в мандата на \"Борисов 2\" Аспарухов се връща на стария си пост през ноември 2015 г., като го заема до ден-днешен.   Сега той ще трябва да прецени и дали новите методики за психотестовете, разработвани от екипа на Антоанета Христова и Калина Крумова са адекватни за прилагане на практика - т.е. дали проектът по обществената поръчка е завършен успешно.   \"В последните десетилетия, когато Европа и развитите държави са работили по този дял на психологията, ние сме изостанали страшно много. Всяко изследване в този сектор е полезно за обществото. Методологията, по която е оценявана годността на професионалните шофьори, от десетилетия не е осъвременявана. Знаем какви са промените в манталитета на каране, какви са промените в автопарка, промените в обучението. Това изследване ще бъде полезен, реален продукт, който живот и здраве в края на годината ще бъде наличен\", каза Калина Крумова на въпрос на Webcafe.bg за целта на изследването й по време на представянето на индекса за безопасно шофиране.   \"Понякога добрите идеи не се чуват, защото не са от правилните говорители. Човешкият живот няма цвят и политическа окраска и тогава, когато една идея е добра и работеща, трябва да се приложи\",  казва още Калина Крумова.   В Министерството на транспорта има експерти-психолози с необходимото образование и квалификация. Методическото обезпечаване на психологическите изследвания е част от длъжностните им характеристики, както и от функциите на отдел \"Психологически подбор\". В момента, с изключение на началника на този отдел, няма друг експерт-психолог от службата, който да участва в комисията по проекта.   Какво тук значи някаква си експертиза   Първите тестовете за психологическа годност в България са разработени през 70-те години от екипи на бившия Научно-приложен център по транспортна психология (НПЦТП) към Министерството на транспорта и Института по психология при БАН.   НПЦТП отдавна не съществува - закрит е през май 1997 г. Институтът по психология на БАН спира да работи като самостоятелно звено през 2010 г., след като се влива в новия Институт за изследване на населението и човека, ръководен от проф. Антоанета Христова.   Няма данни някой от настоящите учени в ИИНЧ да е специализирал по проблемите на безопасността на движението и психологията на участниците в транспортната система през последните 8 години. Не само БАН, но нито едно висше училище в България през последните 20 години не поддържа обучение или звена за разработки по специалност \"Транспортна психология\". Едно от последните задълбочени научни изследвания по темата \"Склонност към поемане на риск при шофьорите\" е проведено през 1989 г.   От 2011 г. досега в Института няма защитени докторски дисертации по тема от транспортната психология - ако не броим заявката на Калина Крумова. Научната й кариера в БАН, впрочем, съвпада по време с решението на Министерството на транспорта да обяви обществената поръчка за психотестовете.   В началото на 2017 г. Крумова е приета като редовен докторант по \"Социална психология\" в Института за изследване на населението и човека в БАН. Темата на труда й е формулирана като  \"Личностни характеристики и ценностни ориентации за рисковото поведение на пътя\" , а научен ръководител е проф. Антоанета Христова.   Самата тя също няма научни публикации в сферата на психологическите проблеми с рисковото поведение на пътя преди появата на Калина Крумова в БАН. По списъка с публикации се вижда, че интересите й варират от психологичните аспекти на консерватизма, изследването на социалните представи спрямо обществените лидери, демографското развитие на България, междуетническите нагласи, до превенцията на конфликта при съчетаването на семейния и професионалния живот и др.   Останалите участници в екипа по проекта са експерти по детска психология, по зависимости от психоактивни вещества, потребителско поведение и влияние на рекламата, коучинг, PR и развитие на човешките ресурси.   Излишната наука   Пропиляването на научния ресурс в транспортната психология е само един от примерите за това, че държавата и субсидираните от бюджета учебни заведения не поставят решаването на този тип проблеми като стратегически приоритет за пътната безопасност.   В същото време, все повече бизнеси, застрахователни и осигурителни дружества, инвестират собствени средства в придобиването на инструменти за оценка на психологическата годност на служителите или клиентите си - не само сред професионалните шофьори, но и за всички категории водачи.   Един от големите проблеми с липсата на научен потенциал е и неспособността да се оцени адекватно влиянието, което евентуалната промяна на психотестовете ще доведе върху нивото на пътната безопасност.   МВР поддържа сравнително подробна статистика за причините за тежките ПТП, но никъде няма точни данни за броя на фаталните инциденти, които са провокирани по вина на водач със свидетелство от специална категория - например, шофьор на камион, такси, автобус. От полицейската статистика става ясно, че общо 685 души са загинали \"по вина на водачи на фирми\" в периода 2011-2017.   Това са около 14% от всички смъртни случаи по пътищата в България за този период, което действително е значителен дял.   Проблемът при разчитането на тази информация е в това, че не е ясно колко от виновниците за катастрофите със служебни коли са били с книжки от любителската категория B и колко са професионални водачи - т.е. длъжни да преминат през психотест, който не е засякъл, че представляват сериозен риск на пътя.   За съжаление липсва и точна статистика за броя на нарушителите, които са наказани за упражняване на шофьорската професия, без въобще да си извадят задължителното удостоверение за успешно психологическо изследване. Ако изобщо стигнат до съд, шофьорите на камиони или таксита без валиден документ се разминават с глоби и споразумения с прокуратурата.   Във всички случаи, поведението на шофьорите е само един от основните фактори, които влияят върху сигурността на пътя.   Не по-маловажни са проблемите с нивото на безопасност на пътната инфраструктура, автомобилния парк, качеството на медицинската помощ, трудовите регулации в сферата на транспортния бранш и др.   Както вътрешният министър Валентин Радев пише в свой доклад до Министерски съвет от март 2018 г.:   \"Много страни от Европа преди 20-25 години, които са имали значително по-висока смъртност, са стигнали до извода, че въздействието само върху поведението на участниците в движението е скъпо струваща политика\".   И ако стойността на поръчката в БАН от 378 000 лева ви се струва скъпа, умножете я по корупционния фактор в системата за провеждането на масовите психотестове, неглижирането на проблемите на служителите в транспортния сектор, профанизирането на научно-изследователската дейност и поставянето на Академията на науките в зависимост от политически интереси или лични амбиции.   Умножете я и по цената на стотиците погубени животи и хилядите пострадали хора, останали инвалиди след пътни катастрофи. Тогава може би ще стане ясно колко болезнено висока е цената на имитацията на мерки срещу войната по пътищата.", "date": "2018.06.23", "title": "Поръчка като по поръчка"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383310-%D0%B8%D0%B4%D0%B2%D0%B0-%D0%BB%D0%B8-%D0%B2%D1%80%D0%B5%D0%BC%D0%B5%D1%82%D0%BE-%D0%BD%D0%B0-%D0%B3%D0%BC%D0%BE-%D0%BF%D1%80%D0%B0%D1%81%D0%B5%D1%82%D0%B0%D1%82%D0%B0", "text": "Учените са създали прасета, които са неуязвими за една от болестите по добитъка, която причинява най-големи загуби на животни. Екип от учени променя ДНК на животните, за да ги направи устойчиви на смъртоносно заболяване, известно като PRRS - стъпка, която може да предотврати разходи за милиони годишно.   Потребителите обаче обикновено изпитват подозрения към генетично модифицираните животни и растения.   Това създава сериозна пречка пред притежаването от фермери на генно модифицирани свине. Тъй като редактирането на гени (GE) е относително нова технология, липсата на регулации засега така или иначе предотвратява продажбата им.   GE се отличава от по-масово използваната технология за генно модифициране. Редактирането на гени включва прецизни промени в ДНК на организма, докато генното модифициране се характеризира с въвеждането на чужд генетичен материал в друго живо същество.   Изследванията с прасета също така пораждат проблеми с хуманното отношение към животните. Критиците казват, че създаването на устойчиви на заболявания животни ще премахне стимулите на фермерите да подобряват условията на живот на добитъка. Някои смятат, че условията, в които се държат животните, може да ги направят по-малко податливи на вируса, който причинява PRRS.   PRRS, което означава репродуктивен и респираторен синдром при свинете, може да причинява проблеми с дишането и смърт при млади прасета.   Защо потребителите не желаят да консумират генетично модифицирани храни ?   В миналото е имало опасения (неподкрепени от научни данни), че ГМО храните може да вредят на здравето на хората. Сред тези опасения е и въпросът, че продукти от модифицирани посеви или животни може да предизвикват алергии или че гените, добавени в храните, могат да проникват в човешкото ДНК.   ГМО храните са достъпни от десетилетия и до момента няма доказани негативни ефекти върху здравето на хората. В препоръките си Световната здравна организация (СЗО) казва, че няма открити ефекти върху здравето на хората в резултат на консумацията на такива храни от населението на държавите, където те са били одобрени.   Какво са направили учените ?   Изследователите от института \"Рослин\" към Единбургския университет са използвали редактиране на гени, за да изтрият малък регион от ДНК на свине. Тази относително малка промяна предотвратява установяването на PRRS вируса на повърхността на клетките на животните.   Учените после са изложили четири от прасетата с редактирани гени на PRRS вируса. В доклад, публикуван в Journal of Virology, те съобщават, че нито едно от тях не се е разболяло.   Ръководителят на изследването, д-р Кристин Тейт-Бъркард, подчертава, че в организма на свинете не са били добавяни чужди гени. Тя допълва, че изследванията до момента са показали, че животните не са станали с по-слаб имунитет, нито по някакъв друг начин са засегнати от процеса на редактиране на гени.   Тези животни са изцяло прасета... само малка част от ДНК е премахната. Основното, което тази промяна постига, е подобряване на благосъстоянието на животните, защото те са избавени от риска да се разболеят от тежка болест. Генетичното редактиране дава траен ефект, така че устойчивостта на болестта ще се предава на поколенията на тези свине чрез естествен разплод.   Какво лошо може да има ?   Хелън Браунинг от Soil Association смята, че подходът преодолява симптомите на проблема, вместо да се справя с изначалните причини за него.   Тя отглежда прасета от 30 години в нейната органична ферма в северен Уилтшир. Браунинг казва, че държането на животните на открито и поддържането на по-високи стандарти за условия на живот прави животните по-малко податливи на това заболяване.   \"Ако редактирането на гени се използва за устойчивост на заболявания, вместо да се насърчават компаниите да променят начина, по който третират свинете, така че те да не се разболяват изначално, то се превръща в проблем, вместо в решение\", казва Браунинг.   Кога ще можете да опитате бекон от животно с променени гени ?   Появата на месо от животни с променени гени все още предстои и ще стане факт едва след няколко години. Въпреки че технологията почти е налице, регулациите не са и има хора, които призовават за обществен дебат.   Преди всичко ни е нужна по-мащабна дискусия за приемливостта на навлизането в хранителната верига на месо с редактирани гени, за да бъдат информирани политическите лидери как тези технологии трябва да бъдат регулирани. Ако тези изследвания бъдат успешни и обществеността приема тази технология, ще се работи с компаниите за развъждане на свине, така че да се интегрират тези генни промени в комерсиалните развъдни породи.   За какво се използва генното редактиране ?   Проектът за устойчиви на PRRS свине е една от научните насоки, в които се работи по света за създаването на животни с променени гени за нуждите на селското стопанство. Сред тях още е и проект за постигане у домашните прасета на по-голяма устойчивост на африканската свинска треска.   Учените също така се опитват да увеличат мускулната маса на овцете и кравите, като премахват малки части от ДНК. Те се стремят да възпроизведат характеристика, проявяваща се по естествен път при белгийските сини говеда.   Каква е уловката ?   Има конфликт между нуждите на производителите и на активистите за защита на правата на животните. През 1989 г. учени, работещи за американското министерство на земеделието в Белтсвил, Мериленд, добавиха ген в прасе, който да генерира човешки хормон на растежа. Очакваше се животното да расте по-бързо и да е по-слабо от нормалните прасета.   Експериментът се оказа успешен: темповете на растеж се увеличиха с 15%, ефективността на хранене - с 18% и сланината по скелета намаля с 80%.   Животните обаче страдаха от няколко неочаквани здравословни проблеми, включително такива с бъбреците и черния дроб, некоординирана походка, изскочили очи, стомашни язви, сърдечно-съдови проблеми и пневмония.   Катастрофалният провал на \"белтсвилското прасе\" доведе до доброволен мораториум върху експериментите с хормони на растежа при бозайници в САЩ. Тъй като редактирането на гени е по-прецизно, работещите в тази област вярват, че е много по-малко вероятно то да доведе до неочаквани странични ефекти.   Тейт-Бъркард сочи като пример двойно замускуления добитък, характеристика, която може да бъде въведена чрез генетични промени или редактиране, или чрез традиционен разплод, както е при белгийското синьо говедо.   \"Въпреки че постигането на устойчивост на заболявания при животните чрез редактиране на генома автоматично ще увеличи производителността, то води до непосредствени ползи за благосъстоянието на животните. За сравнение, когато анализираме характеристики като двойната замускуленост при животните, няма реални ползи за тяхното благосъстояние, а само вреди\", обяснява Тейт-Бъркард.", "date": "2018.06.23", "title": "Идва ли времето на ГМО прасетата?"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383311-%D0%B2%D0%B7%D0%B5%D0%BC%D0%B8-%D0%BF%D0%B0%D1%80%D0%B8%D1%82%D0%B5-%D0%B8-%D0%BC%D1%8A%D0%BB%D1%87%D0%B8", "text": "Няколко сцени от живота в БАН: научен работник с докторска степен получава по-ниска заплата от току-що назначен учител в начално училище. При евентуална професорска титла, перспективата е възнаграждението му да стигне заплатата на старша касиерка в хипермаркет. Средното заплащане на служителите в Академията на науките за миналата година е било 755 лв.   Който успее да си осигури доходи от странични занимания, остава. Който не успее да си ги набави, да се спасява навън.   При това положение, всяка помощ за научна дейност от страна на правителството вероятно следва да се приема за животоспасяваща щедрост и проблясък на рядка управленска мъдрост, колкото и инцидентна да е тя - както в случая с поръчката за психотестове, която влива 378 000 лв. в Института за изследване на населението и човека на БАН.   На пръв поглед, би трябвало всички да са доволни.   Нуждата от подобряване на изследванията за психологическа годност на шофьорите не подлежи на коментар. Никой не оспорва и нуждата от инвестиции за повишаване на пътната безопасност в България,  държавата с най-много жертви от катастрофи на глава от населението в целия ЕС (95 убити на 1 милион жители за 2017 г. при средно ниво за ЕС - 49).   Когато се вгледате в детайлите обаче, ще започнете да различавате белите конци. Не само защото в БАН не се развива научна дейност, свързана с транспортната психология от десетилетия. И не само защото критериите за експертиза на Министерството на транспорта са занижени до такава степен, че да ушият чисто нов, легитимен балтон за нечие копче - в случая, на Калина Крумова.   Проблемът дори не е в главните действащи лица.    Той е в липсата на обяснение защо се харчат близо 400 000 лв. за дейност, която дублира и не надгражда функциите на съществуващата държавна администрация. Той е и във факта, че значителни публични средства се харчат без особена целесъобразност, докато няма кой да бутне с пръст посредниците в корупционните схеми или онези превозвачи, които експлоатират шофьорите си с риск за живота на всички хора по пътя.   Това е слонът в стаята, за който вероятно няма да чуете нито дума от бенефициентите в БАН и техните благодетели от Министерството на транспорта - масовите подкупи при издаването на удостоверения за психическа годност, лобисткият натиск от страна на големите фирми и липсата на адекватен контрол върху тежките нарушители.   Всичко това поставя под съмнение доколко \"благодетелите\" гледат отговорно на задълженията си за намаляване на щетите от т.нар. война по пътищата.   Поставя под съмнение и докъде ще доведе моделът за правене на наука в България, при който усвояването на \"едни пари\" за сметка на политически обвързаности се маскира като академична дейност. Но когато през 2018 г. оцеляването в БАН е въпрос от първостепенно значение, уточняващи въпроси (Cui bono?) не се задават.", "date": "2018.06.23", "title": "Вземи парите и мълчи"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BF%D0%BE%D0%BB%D0%B8%D1%82%D0%B8%D0%BA%D0%B0/item/383312-%D0%B5%D1%81-%D0%B5-%D0%B8%D0%B7%D1%87%D0%B5%D1%80%D0%BF%D0%B0%D0%BD,-%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D0%B7%D0%B0%D1%89%D0%B8%D1%82%D0%B0%D0%B2%D0%B0-%D0%B6%D0%B8%D0%B2%D0%BE%D1%82%D0%B0-%D0%B8-%D0%B7%D0%B4%D1%80%D0%B0%D0%B2%D0%B5%D1%82%D0%BE-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B8%D1%82%D0%B5-%D0%B3%D1%80%D0%B0%D0%B6%D0%B4%D0%B0%D0%BD%D0%B8", "text": "    ЕС е изчерпан, не може да се справи с основното си призвание да защитава живота и здравето на европейските граждани. Това каза във вечерния блок „Това е България“ на Радио „Фокус“ народният представител от ГЕРБ и бивш конституционен съдия Георги Марков. Той каза още, че мигрантската криза няма да доведе до разпадане на Съюза. Според него ЕС е замислен като Европейски Съединени щати, но това няма да се състои, защото най-малко вишеградците искат силен съюз на силни държави. Марков обвини ръководствата на европейските институции в двойни стандарти.   „Защо са двойните стандарти? Какви са тези намеци, че няма да има фондове за страните, които не спазват върховенството на закона? Това е гнусна шега на брюкселските бюрократи. Визирам опита за европейска инквизиция на Полша. Председателят на управляващата полска партия „Право и справедливост“ Ярослав Качински е избран с над 50%, за да махне тези съдии, които са над 65 години. Ние също ги махнахме, но защо тогава никой не рева срещу България? Защото не е Качински – не е консерватор. Защо няма мониторинг над Германия? С какво нашата правна система е по-лоша от германската? Двойните стандарти трябва да бъдат премахнати. Германия и Франция трябва да спрат да се опитват да командват другите европейски страни”, коментира Марков.   Според него нито една от централноевропейските страни не е по-малко европейска от тях в нито едно отношение. По думите му премиерът на Унгария Виктор Орбан се е оказал прав в спора с германския канцлер Ангела Меркел относно бежанците.     Той добави, че на мини срещата на върха в неделя не може да се реши нищо. Марков поздрави премиера Бойко Борисов за изказването му относно затварянето на границите. Според него мигрантите трябва да бъдат изнесени извън границите на Европа.", "date": "2018.06.23", "title": "ЕС е изчерпан, не може да защитава живота и здравето на европейските граждани"}
{"url": "http://www.classa.bg/%D1%81%D0%B2%D1%8F%D1%82/item/383304-%D0%B0%D0%BB%D0%B1%D0%B0%D0%BD%D0%B8%D1%8F-%D1%81%D0%BF%D0%B0%D1%81%D1%8F%D0%B2%D0%B0-%D0%BC%D0%B5%D1%80%D0%BA%D0%B5%D0%BB", "text": "Засега е само хипотеза: Албания, която хем е в Европа, хем е извън ЕС, може да се превърне в основен приемен център за бежанци. Звучи като перфектното решение - и за Ангела Меркел, и за ЕС.             Засега това е само една хипотеза: Албания би могла да стане централна междинна приемна страна за бежанци. Първи идеята за създаване на центрове за търсещи убежище в Европа, но извън ЕС, лансираха Доналд Туск и австрийският канцлер Себастиан Курц.   Австрийският правителствен говорител Петер Лаунски-Тифентал потвърди пред ДВ, че междувременно се водят разговори за създаването на подобен център и с Албания. Съветникът на албанския премиер Ендри Фуга пък каза за ДВ, че засега нито е постъпвало подобно запитване, нито се водят разговори по темата. Опозицията в Албания обаче е на друго мнение: тя дори обвинява правителството, че иска да си купи еврочленството, като се съгласи да стане приемен център за бежанци.   Ето как би проработило това: През Албания все още преминават бежанци по т.нар. балкански маршрут. Те пристигат главно през Адриатическо море. Италия, Малта и Гърция обаче отдавна вече не желаят да примат повече мигранти, а ЕС и Германия искат да връщат обратно онези от тях, на които им е било отказано убежище. Какво общо обаче има това с Албания?   Предимствата на Албания   През малката балканска страна преминава маршрутът на бежанците, освен това тя е разположена на Средиземно море. Пристанището на Дуръс разполага с достатъчно капацитети да поеме много хора. Там могат да бъдат настанени и да получат първоначална регистрация бежанците, които бягат с лодки през Средиземно море, ескортирани от кораби на Фронтекс. Направо от Дуръс могат да бъдат връщани всички, които нямат право на убежище, а останалите да бъдат разпределяни в страните от ЕС.   И най-важното: Албания не е членка на ЕС, което в случая особено устройва страните от общността. Ще рече, че в страната не се прилагат европейските регламенти, например за Шенген и около Дъблинското споразумение. Но в същото време Албания е членка на НАТО и това я прави част от западния съюз за сигурност. В момента в Албания се изгражда център на НАТО за борба с тероризма. Към това се прибавя и фактът, че в северната част на страната има високи планини, които образуват допълнителна естествена гранична преграда. Подготвена ли е Албания?   Страната има богат опит с бежанци. През 1998/99 година Албания прие около един милион косовари. Освен това вследствие на бежанската криза през 2015 година в страната бяха създадени и допълнителни капацитети за прием на бежанци, които досега почти не са използвани.   Затвореният балкански маршрут и алтернатиният път през Албания   Говорителят за Югоизточна Европа на Върховния комисариат на ООН за бежанците Невен Цървенкович потвърди за ДВ, че от 2017 година насам Албания е удвоила своите капацитети. Освен това албанският вътрешен министър Фатмир Джафай предприе поредица от двустранни разговори в няколко европейски столици, вкл. в Берлин, на които темата за миграцията е сред основните точки.   Какво би спечелил ЕС?   За разлика от Либия, Албания е сигурна страна на европейска земя, но пред вратите на ЕС. Страната се стреми към пълноправно членство и е склонна да спазва европейските стандарти по отношение на човешките права, например. Върховният комисариат на ООН за бежанците потвърждава, че Албания се отнася добре към намиращите се в страната бежанци. С всичко това Либия, сочена за алтернатива, има проблеми. В момента Либия е страна без реално управление и държавна структура. Какво би означавало това за Ангела Меркел?   Германският вътрешен министър Хорст Зеехофер заяви при последната си среща с австрийския канцлер, че подкрепя идеята за създаването на миграционни центрове извън ЕС. Преди предстоящата тази неделя извънредна среща на върха, правителственият говорител Щефан Зайберт не пожела да коментира темата.   Бежанци пристигат в лагера в Идомени, Гърция   Евентуална „албанска сделка\" би туширала вътрешнополитическото напрежение в Германия, защото Албания предлага „хуманно\" решение, което в същото време решава и проблема на министър Зеехофер със сигурността - контролиран подход под надзора на ЕС, но все пак извън общността. Хорст Зеехофер ще бъде доволен и би могъл преди изборите в Бавария да представи „сделката\" като свой успех. А правителствената криза на практика ще бъде преодоляна.   И вълкът сит, и агнето цяло   „Албанското решение\" може да бъде от полза и за Албания. Социалистическото правителство в Тирана е под силен натиск от страна на консервативните кръгове, и най вече от германските християндемократи. Препоръката за започване на преговори с Албания, която трябва да бъде одобрена на предстоящата среща на върха на ЕС, е под въпрос заради проблемите на Албания с върховенството на закона. Чрез бежанската сделка обаче Албания би могла да си спечели благоразположението на ЕС, който трябва да е благодарен на Албания, че му е помогнала да си реши проблема с мигрантите.   Такова решение би било изцяло в смисъла на старата балканска поговорка: „И вълкът сит, и агнето цяло\". И наистина всички накрая биха били доволни - и ЕС, и Албания, но също и Ангела Меркел и Хорст Зеехофер.", "date": "2018.06.23", "title": "Албания спасява Меркел"}
{"url": "http://www.classa.bg/%D1%81%D0%B2%D1%8F%D1%82/item/383305-%D0%B0%D0%BC%D0%B5%D1%80%D0%B8%D0%BA%D0%B0-%D0%BF%D0%BE%D0%B2%D0%B5%D1%87%D0%B5-%D0%BD%D0%B5-%D0%B5-%D0%B3%D0%BE%D1%81%D0%BF%D0%BE%D0%B4%D0%B0%D1%80-%D0%BD%D0%B0-%D1%81%D0%B2%D0%B5%D1%82%D0%B0", "text": "Отказът на Вашингтон от Транстихоокеанското патрньорство и боксуването на трансатлантическото партньорство означават, че предишния план на американския елит за организиране на нов кръг на глобализацията с изтласкване на Китай, Русия и Индия се провали. И това рязко повиши световното значение на „Един пояс – един път“, на който, разбираемо е, САЩ изобщо не се радват.           Присъствието на Китай на архипелага Спратли е част от тази инициатива. Но даже, ако “Един пояс – един път“ изобщо го нямаше, островите Спратли все едно биха станали китайски. Защото главното е да се покаже кой е господарят в света. Въпросът се изостря през цялото време. Сега той звучи така: „А господари ли са тук САЩ?“ и китайците показват, че в регионите, важни за КНР, американците повече не са господари. Там, където Китай разрешава на САЩ да доминират – моля, можете да правите каквото искате … А в нашите крайбрежни морета – не. Между другото, китайските аналитици напълно сериозно анализират възможен военен сблъсък между САЩ и КНР в Южно-Китайско море през 2020-2021 години … Малко хора знаят за това …   Получава се, че САЩ повече ги е грижа не толкова за китайските бази, колкото за собствените им?   Именно така. Известният икономист Лари Самърс каза веднъж: „Ако някога Америка се лиши от военните си бази, сутринта ще се събуди банкрутирала“. От тук и всички „загрижености“ на Помпео и другите гръмки заявления на САЩ по повод на Южно-Китайско море.    ", "date": "2018.06.23", "title": "Америка повече не е господар на света"}
{"url": "http://www.classa.bg/%D1%81%D0%B2%D1%8F%D1%82/item/383306-%D1%81%D0%B0%D1%89-%D0%BF%D1%80%D0%BE%D1%82%D0%B5%D1%81%D1%82%D0%B8-%D1%81-%D0%BC%D0%BD%D0%BE%D0%B3%D0%BE-%D0%B3%D0%BB%D0%B0%D1%81%D0%BE%D0%B2%D0%B5-%D0%B8-%D1%81%D0%BE%D1%86%D0%B8%D0%B0%D0%BB%D0%BD%D0%B8-%D0%BC%D0%B5%D0%B4%D0%B8%D0%B8,-%D0%BD%D0%BE-%D0%B1%D0%B5%D0%B7-%D0%BB%D0%B8%D0%B4%D0%B5%D1%80", "text": "Преподобният Мартин Лутър Кинг марширува рамо до рамо с други активисти за граждански права. Сесар Чавес* държи транспарант по време на стачка на фермери. Глория Стейнъм** събира други феминистки в борбата за равни права.   През 60-те и 70-те години във вихъра от протести за граждански права и срещу Виетнамската война всяко движение сякаш имаше свое прочуто лице - било на трибуната, или в първите редици на демонстрация - което имаше обаяние, владееше възвишена реторика и имаше вдъхновяващо послание.   Днес не е така.   Новата вълна от политически активизъм, протестите във федералната столица и градове из Америка изглеждат по-скоро анонимни. След избирането на Доналд Тръмп за президент имаше шествия в подкрепа на жените, на науката, на Мечтателите (имигрантите, влезли нелегално в САЩ още като деца), а неотдавна за контрол върху оръжията (в отговор на стрелбата в училище в Паркланд, Флорида). Във всички тези прояви каузата бе представяна от много гласове, някои от които малко по-известни и разпознаваеми от останалите.   Дали протестите в Америка са се променили дотолкова, че вече разчитат повече на масовостта, отколкото на някой притегателен лидер?   Да, казват някои експерти, така е. По две причини. Прогресивната политика се движи в тази посока - мислете за движенията “Животът на черните е от значение” (Black Lives Matter), “Окупирай Уолстрийт” (Occupy Wall Street) - а и социалните медии радикално трансформираха активизма. Преди десетилетия за организирането на успешен протест бяха необходими седмици за планиране, обяви във вестници, някой вдъхновяващ оратор. Сега един пост във “Фейсбук” или поредица вписвания в “Туитър” може за изпълнят улиците, да задръстят щатска столица или да блокират скоростна магистрала.   “С разрастването на социалните медии става определено по-лесно хората да бъдат мобилизирани по-бързо и вече не ви е непременно необходим някой обаятелен водач като д-р Кинг, който притежаваше почти магически качества”, казва Рейчъл Ейнуонър, професор по социология в Университета “Пардю”. “Но все пак трябва да имате някакво силно послание, което истински да отекне сред много хора”, добавя тя.   Но не само технологиите създават промяната. Някои прогресисти са убедени, че в това да имаш динамичен лидер има “нещо принципно погрешно и проблемно”, казва Фабио Рохас, професор по социология от Университета на Индиана. “Съвременните прогресистки социални движения възприемат себе си като много демократична форма на политика”, казва той. По думите му, “когато те вземат решения, те искат широк консенсус”.   Движението “Животът на черните е от значение”, което беше начело на протестите срещу полицейското насилие и смъртоносната стрелба по чернокожи мъже, е сред многото движения, възприели този подход.   “Моделът на харизматичния лидер не беше нещо, което ни интересуваше, и фактически мнозина от нас бяха научени да вярват, че хората сами ще извоюват свободата си, а не чрез някой лидер”, казва Патрис Кълърс, съоснователка на движението.   Според нея хората понякога погрешно разбират групата й. “Смятат, че понеже ние излизаме на улиците и протестираме, не вярваме в нищо друго […], и тъй като нямаме водач, сме лишени от цел”. Напротив, казва тя. “Животът на черните е от значение”, която има 40 клона в САЩ, Канада и Англия, има ясна стратегия, включително участие в изборната политика.   Едно друго движение без лидер - “Окупирай Уолстрийт” - разтърси сърцето на финансовия квартал на Ню Йорк през 2011 г. със своя палатков лагер в един парк и лозунга: “Ние сме 99-те процента”, заклеймяващ съсредоточаването на богатството в САЩ в ръцете на 1 процент. Мнозина приписват на “Окупирай Уолстрийт” заслугата, че е поставило икономическото неравенство на вниманието на нацията. Обаче Мика Уайт, съосновател на групата, казва, че истинската цел - да се сложи край на влиянието на парите върху демокрацията - е била “конструктивен провал”. “Главната поука е, че уличните протести не се трансформират в политическа промяна, защото от избраните представители не се изисква да се вслушват в мнозинството”, казва той.   Въпреки че този демократичен подход е ефективен, експерти смятат също, че да разполагаш с лидер си има преимущества. “Много хора, тук и сега, чувстват, че има нещо погрешно и объркано в страната, в света”, казва Картик Ганапати, директор на департамента за спешна намеса в MoveOn.org - група за обществена политика. “Ценното в това да имаш централен лидер е, че някой казва: Ето какво можете да направите”, твърди той. Обаче, добавя, никой не може “истински да претендира, че ще има влияние като Кинг”.   Но даже по времето на Кинг движенията не се свеждаха до едно лице. Дали ще бъде бойкотът срещу автобусите в Монтгомъри, Алабама, протестите срещу Виетнамската война при мемориала на Линкълн или стачката на земеделските работници в Калифорния, всяко събитие с историческа стойност е зависело от стотици или хиляди редови бойци, които организират, събират пари и привличат други за работа по места.   А и мнозина лидери са били подкрепяни от мощни организации. За Кинг това е била Конференцията на южнохристиянското ръководство, за антивоенния активист Том Хейдън - Студенти за демократично общество, за феминистката Бети Фрийдън - Националната организация на жените.   Хасан Джефрис, асоцииран професор в Щатския университет на Охайо и експерт по афроамериканска история, казва, че движението за граждански права винаги е децентрализирано, но медиите, които търсят да цитират някого, се съсредоточават върху едно лице и често това е бил Кинг. Тези дни “активистите могат да се дръпнат назад, предимно чрез социалните медии, и да осигурят канали за множество гласове по начин, който просто беше недостъпен като мащаб 50 години по-рано”, казва той.   Ейнуонър, социоложката от “Пардю”, казва, че когато бъдат написани книги по история, те ще включват групи като “Животът на черните е от значение” и “Мечтатели” “Не мога да си представя, че едно име или едно лице непременно ще бъде помнено след 50 години”, казва тя и добавя: “Но дали тези движения ще бъдат запомнени? Абсолютно!”.    ", "date": "2018.06.23", "title": "САЩ: протести с много гласове и социални медии, но без лидер"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383307-%D0%B2%D0%BB%D0%B0%D0%B4%D0%B8%D0%BC%D0%B8%D1%80%D1%81%D0%BA%D0%B0%D1%82%D0%B0-%D1%87%D1%83%D0%B4%D0%BE%D1%82%D0%B2%D0%BE%D1%80%D0%BD%D0%B0-%D0%B8%D0%BA%D0%BE%D0%BD%D0%B0-%D0%BD%D0%B0-%D0%B1%D0%BE%D0%B6%D0%B8%D1%8F%D1%82%D0%B0-%D0%BC%D0%B0%D0%B9%D0%BA%D0%B0", "text": "    През 1480 година нечестивият Ахмат, хан на Голямата Орда, дошъл с голяма войска на река Угра, за да започне война срещу великия княз Йоан Василиевич. Москва била застрашена от обсада. Тогава великият княз се въоръжил с молитва и с благословението на Геронтий, митрополит на цяла Русия, и на своя духовник Васиан, ростовски архиепископ, излязъл срещу татарите на река Угра. И двамата светители усърдно умолявали великия княз мъжествено да се бори с езичниците в защита на православната вяра. Войските стояли една срещу друга продължително време, без да пристъпват към решителни действия.     Накрая, по застъпничеството на Пресвета Богородица станало дивно чудо: татарите били обхванати от страх и те, като се страхували един от друг, бягали, без да бъдат гонени от никого. Така премилостивият Бог, по молитвите на Пресвета Богородица, дарил на християните необичайна победа над враговете, без да бъде проливана кръв, и пощадил Своето достояние - град Москва и цяла Русия. Когато великия княз Иван Василиевич заедно със своя син - великия княз Йоан и с цялата войска се върнал в Москва, всички хора се изпълнили с извънредна радост и възхвалявали за славното избавление Бога и Пресвета Богородица, наречена Владимирска, затова в този ден - 23 юни се извършва кръстен ход за слава и благодарение на Спасителя на целия свят, Христос, нашия Бог и неговата Пречиста Майка.   В този ден се чества паметта на светите мъченици Евстохий, Гай, Урван и останалите, пострадали при Максимиан в град Анкира, в началото на IV век.   В този ден е представянето в Господа на светия праведен Артемий Верколски.", "date": "2018.06.23", "title": "Владимирската чудотворна икона на Божията Майка"}
{"url": "http://www.classa.bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F/%D0%BE%D0%B1%D1%89%D0%B5%D1%81%D1%82%D0%B2%D0%BE/item/383308-23-%D1%8E%D0%BD%D0%B8,-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D0%B2-%D1%81%D0%BD%D0%B8%D0%BC%D0%BA%D0%B8", "text": "/930 г. - В Исландия е учреден най-старият парламент в света.     1860 г. - В САЩ са създадени секретните служби за охрана на президента и борба с особено тежките престъпления.   1868 г. - Кристофър Шолс получава патент за пишеща машина.   1882 г. - Княз Александър Батенберг назначава служебно правителство на Княжество България начело с руския генерал Леонид Соболев.   1894 г. - Основан е Международния олимпийски комитет в Сорбоната, Париж, по инициатива на барон Пиер дьо Кубертен.   1913 г. - Междусъюзническата война: Българската армия започва да търпи тежки неуспехи на фронта с Гърция, загубвайки Дойран; до средата на юли гръцката армия окупира последователно Кавала, Кукуш, Сяр, Неврокоп, Банско, Разлог, Ксанти, Дедеагач и Гюмюрджина.   1948 г. - В Западен Берлин е въведена временна собствена валута.   1956 г. - Гамал Абдел Насър е избран за президент на Египет.   1959 г. - Осъденият по проекта Манхатън шпионин Клаус Фукс е освободен след само осем години престой в затвора и му е разрешено да емигрира в Дрезден, Източна Германия, където възобновява научната си дейност.   1961 г. - Студената война: Влиза в сила Антарктическия договор, въз основа на който цялата територия на Антарктида е обявена за свободна за изследване и е постигнато съгласие, че всяка държава може да построи там изследователска база.   1967 г. - Състои се премиерата на българския късометражен игрален драматичен филм \"Ако не иде влак\".   1968 г. - В Буенос Айрес избухва масово сбиване на стадиона между футболни фенове, завършило със смъртта на 74 души и 150 ранени.   1985 г. - Бомба поставена от терористи в самолет Боинг 747 на индийските авиолинии избухва на 9 500 м над Атлантически океан, южно от Ирландия и убива 329 души.   1990 г. - Молдова приема декларация за държавен суверенитет.   2004 г. - В Япония е разрешено клонирането на човешки ембриони за изследователски цели.      ", "date": "2018.06.23", "title": "23 юни, историята в снимки"}
{"url": "http://www.classa.bg/%D1%81%D0%B2%D1%8F%D1%82/item/383303-%D1%82%D1%80%D0%B8%D1%82%D0%B5-%D0%BB%D0%B8%D1%86%D0%B0-%D0%BD%D0%B0-%D0%B5%D1%80%D0%B4%D0%BE%D0%B3%D0%B0%D0%BD", "text": "Ердоган започна политическата си кариера като реформатор. Но после дойде оскърблението. Тук цитираме изказвания на Ердоган, които скицират метаморфозите му през годините:             Критиците му го наричат хладнокръвен автократ. И виждат в него един президент, който дръзко разширява властта си. Който безкомпромисно хвърля противниците си в затвора, обявявайки ги за \"терористи\". Съвсем друг беше имиджът на Ердоган след избирането му за министър-председател на Турция през 2003 година - тогава той бе смятан за реформатор и носител на надежда. Веднага след изборната си победа Ердоган се зае със задачата да приближи страната си към ЕС: бореше се срещу корупцията, отмени смъртното наказание, подсили гражданските права и правата на кюрдите и започна да модернизира турската икономика. Това негово изявление от 2004 година показва колко целеустремено върви тогавашният Ердоган по пътя към ЕС:     \"Единствената приемлива за нас цел е пълноправното членство. Турция е на път да стане член на ЕС. И този път е необратим.\" (октомври 2004 година, цитат от интервю за сп. \"Шпигел\")   Но Ердоган не успя да убеди всички в искреността на своя ентусиазъм. Още тогава в Западна Европа имаше немалко скептици, които го смятаха за вълк в овча кожа. И след като Ердоган използва реформите, за да ореже властта на старите светски елити, мнозина се запитаха дали проевропейското му поведение не е било просто хитра маневра за постигане на истинската му цел - ислямизирането на Турция. За това говори едно негово изявление от времето, когато беше кмет на Истанбул:   \"Демокрацията е само влакът, на който ще се качим, за да стигнем до крайната цел. Джамиите са нашите казарми, минаретата - нашите байонети, куполите - нашите шлемове, а вярващите - нашите войници.\" (1997 година, цитат, отпечатан във вестник \"Хюрриет\")   За това си изявление Ердоган бе осъден на 10 месеца затвор, а след излежаването на присъдата изглеждаше напълно пречистен - като истински проевропейски реформатор. Ердоган и неговият политически курс срещаха силна подкрепа най-вече в Германия, където по това време на власт беше правителството на социалдемократа Герхард Шрьодер. Следващият германски канцлер - Ангела Меркел - заложи обаче на т.нар. привилегировано партньорство, а преговорите с Турция за еврочленство забавиха ход - най-вече заради съпротивата на Германия и Франция. Което пък доведе до забавяне на реформите в самата Турция. В резултат Ердоган се обърна към страните от региона, залагайки на т.нар. нео-османска външна политика. На преден план отново излязоха културните корени на Османската империя, а бившите територии на страната се разглеждаха като турска зона на влияние. В същото време обаче имаше и съвсем отчетлив стремеж да бъдат запазени добрите връзки със Запада и с Европа. Както проличава от това изявление от 2011 година, към този момент Ердоган се възприема като един вид посредник между двата свята:   \"Става зума за нашата стратегическа цел \"Нула проблеми със съседите\", в името на която вече поехме лидерската роля по отношение на регионалната интеграция.\" (2011 година, цитат от интервю за \"Хановерше Алгемайне Цайтунг\") По време на Арабската пролет Турция се сдоби с идеална възможност да приложи на практика своята политика на \"нула проблеми със съседите\". Турското правителство застана на страната на протестиращите в арабския свят и се захвана усилено да рекламира турския модел на развитие, който, по думите на Ердоган, успява да слее в едно исляма и демокрацията. Тази политика обаче не донесе резултати, а Турция така и не успя да изкове нови съюзи. Поради което на Ердоган не му остана нищо друго, освен да втвърди реториката си и да се концентрира върху новата си цел - изграждането на силна национална държава:   \"Онези, които идват в ислямския свят, пристигат заради петрола, златото, диамантите и евтината работна ръка. Те идват, за да разпалват разпри и разкол, а не защото ни харесват. Повярвайте ми - те не ни обичат. Правят се на приятели, но всъщност искат да ни видят мъртви.\" (Ноември 2014 година, цитат, отпечатан във вестник \"Хюрриет\") Ердоган отправя ефектните си послания и към живеещите в Германия турци:   \"Наричат ви гастарбайтери, чужденци, германски турци. Но каквото и да говорят за вас - вие сте мои сънародници, вие сте мои хора.\" (февруари 2011 година, цитат, отпечатан в сп. \"Шпигел\")   Оттук нататък Ердоган не пропуска нито една възможност да напада мнимите врагове на Турция, като на прицел е най-вече германското правителство. С фалшиви обвинения в турски затвори бяха вкарани няколко германски граждани. Зачестиха и вербалните атаки по адрес на Берлин. След като няколко германски града отказаха предизборни изяви на турски министри преди референдума за конституционната реформа, Ердоган беше направо бесен:   \"Не искаме отново този нацистки свят. Не искаме фашистките му дела. Вярвахме, че тази ера е отминала, но очевидно сме се лъгали.\" (март 2017, пред Дойче Веле)   Ако сега Ердоган спечели тези избори, с помощта на новите президентски правомощия той ще може окончателно да подкопае демокрацията и правовата държава. И съвсем да отдалечи страната си от Европа. Турският президент неведнъж е ругал ЕС, наричайки го \"християнски клуб\". В това интервю за БиБиСи ясно проличава колко силно е обиден:   \"Когато станах министър-председател, на европейските срещи на върха казваха: В Турция извършват тиха революция. А днес дори вече не ни канят на срещите си.\" (юли 2017 година, пред БиБиСи)   Но Ердоган е прочут и със своя прагматизъм. При него приятели и врагове често се сменят - в зависимост от актуалната ситуация. И от настроенията му. Затова мнозина наблюдатели смятат, че съвсем скоро Ердоган може да обърне палачинката и да предприеме курс към помирение с ЕС. Защото ако спечели изборите тази неделя, властта му ще бъде дотолкова циментирана, че вече няма да има нужда да залага така силно на национализма и поляризацията. Ако този сценарий се сбъдне, това ще бъде поредният трик, поредната метаморфоза на Реджеп Ердоган.", "date": "2018.06.23", "title": "Трите лица на Ердоган"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383296-%D0%B8%D1%80%D0%B8%D0%BD%D0%B0-%D1%88%D0%B5%D0%B9%D0%BA-%D0%B2%D1%82%D1%80%D0%B5%D1%89%D0%B8-%D1%81", "text": "Ирина Шейк шокира феновете си с нова прическа. 32-годишната моделка отряза дългата си коса, която е неизменна част от нейния образ. На страницата си в Instagram момичето публикува снимка на новия си образ, но той като цяло не се понрави на абонатите изобщо. \"Твоя работа, разбира се, но НЕ!      Ти не си Ира, къде е тя?\", пише един от феновете й. \"Погледни се! Толкова отвратително и не е красиво. Като тинейджър е\", добави друг. \"Това е провал\", обажда се трети.      На много от снимките моделката е с дълбоко деколте, но никой не обърна внимание на гърдите й. Абонатите критикуват Шейк за такава радикална промяна на имиджа и препоръчват уволнението на стилиста й.", "date": "2018.06.23", "title": "Ирина Шейк втрещи с..."}
{"url": "http://www.classa.bg/%D1%81%D0%B2%D1%8F%D1%82/item/383297-%D1%82%D1%80%D1%8A%D0%BC%D0%BF-%D0%B7%D0%B0%D0%BF%D0%BB%D0%B0%D1%88%D0%B8-%D0%B5%D1%81-%D1%81-20-%D0%BD%D0%B0-%D1%81%D1%82%D0%BE-%D0%BC%D0%B8%D1%82%D0%BE-%D0%B2%D1%8A%D1%80%D1%85%D1%83-%D0%B2%D0%BD%D0%BE%D1%81%D0%B0-%D0%BD%D0%B0-%D0%BA%D0%BE%D0%BB%D0%B8", "text": "Американският президент Доналд Тръмп заплаши да наложи 20% извънредно мито върху всички автомобили, внесени от Европейския съюз в САЩ.   Анонсът му дойде малко след като влезе в сила решението на ЕК да наложи мита върху вноса на американски продукти в размер на 2.8 млрд. евро.     \"На база на митническите и търговски прагове, наложени на САЩ и на най-големите национални компании и работници от страна на ЕС, ако те не бъдат премахнати скоро, ще наложим 20% мито на всички техни коли, които влизат в ЕС. Произвеждайте ги тук!\", написа Тръмп в Twitter.   Предупреждението му ще засегне особено много германските автопроизводители. За последната година Германия е изнесла коли на стойност от 22 млрд. евро в САЩ. По данни на Евростат, това отговаря на повече от 1/2 от целия износ на автомобили от ЕС в САЩ.   Акциите на европейските автогиганти паднаха с близо 1% в реакция на туита на Тръмп. Германският индустриален индекс Daх падна с 0.2 процента. Сред най-големите губещи бяха акциите на BMW (-2,4%). При Daimler и Volkswagen беше отбелязан спад от 1.5 на сто.   Анонсът на Тръмп повлия негативно и на търговията с дялове на американските големи автомобилни производители. Ford и General Motors загубиха 0.5 и 0.3% от цената на акциите, Fiat Chrysler - 2.8%. Италианската компания също би била засегната от мерките, с които Тръмп заплашва ЕС.", "date": "2018.06.23", "title": "Тръмп заплаши ЕС с 20 на сто мито върху вноса на коли"}
{"url": "http://www.classa.bg/%D1%81%D0%B2%D1%8F%D1%82/item/383298-%D0%B1%D1%80%D0%B5%D0%B3%D1%8A%D1%82-%D0%BD%D0%B0-%D1%81%D0%BA%D0%B5%D0%BB%D0%B5%D1%82%D0%B8%D1%82%D0%B5-%D1%81%D1%82%D1%80%D0%B0%D1%85%D0%BE%D0%B2%D0%B8%D1%82%D0%BE-%D0%BF%D1%8A%D1%82%D1%83%D0%B2%D0%B0%D0%BD%D0%B5-%D0%B4%D0%BE-%D0%BA%D1%80%D0%B0%D1%8F-%D0%BD%D0%B0-%D1%81%D0%B2%D0%B5%D1%82%D0%B0", "text": "Изглежда по-скоро като мираж, отколкото като реалност - лъвове преследват тюлени насред блестяща бяла пясъчна ивица, напомняща на карибски остров.   Пясъчните дюни тук се извисяват на 100 метра зад брега. Няма да намерите нищо, произведено от човешка ръка, околния километър и половина, ако не броим останките от изоставени кораби. Има нещо много особено в тази част на 1570-километровата брегова линия на Намибия.   Това е най-привлекателната черта на Брега на скелетите, дестинация, която разбива всички предварителни представи за Африка. Тук неочакваните ситуации са всекидневие, спомнете си един от миналогодишните епизоди на The Grand Tour... Цивилизацията липсва. Това може би е мястото, което се доближава най-близо до идеята за митичния \"край на света\".   Брегът на скелетите е практически необитаем. Разпростира се на 500 километра между някогашния германски колониален град Свакопмунд и границата с Ангола.   Името му произлиза от пръснатите по безкрайните пясъците животински кости и стотиците останки от круширали кораби, които са се събирали в продължение на векове.     По брега бродят лъвове, хиени и други хищници, търсещи морска храна. Понякога можете да видите слонове край морските вълни, над 10 вида акули обикалят във водите край Брега на скелетите.   Сред останалите създания, които обитават това отдалечено кътче от света, има леопарди, чити, каракали, жирафи, антилопи-гемсбок, газели-планински скачачи, неоноворозови фламингота и стотици хиляди южноафрикански морски мечки. Малцината посетители са рядкост на пейзажа.   Някои идват на Брега на скелетите, за да карат сърф по дългата му ивица; други предпочитат тръпката да си проправят път през недокосваните дюни от човешки крак или да се разхождат по безлюдния плаж.   Приключенци от Свакопмунд организират еднодневни разходки по южните части на Брега на скелетите с каяци, катамарани, АТВ и джипове. Посетителите могат и да разгледат панорамата на борда на малки самолети, които се спускат ниско над морето и пясъците.   Студеното течение Бенгела, което идва от антарктическите води, предизвиква силни вълнения и мощни вълни. Плуването тук не е препоръчително, защото течението може да ви отнесе на 200 км разстояние оттук.   Мястото е идеално както за сърфисти, които търсят безкрайни летни вълни, или за любителите на риболова .   Останките от круширали кораби са друга опасна атракция. Скелетите на близо 500 кораба са пръснати по крайбрежието - от португалски галеони, потопени преди стотици години, до модерни плавателни средства със стоманени корпуси. Някои от тях могат да се намерят зад дюните, далеч от водата. Дори екипажите да преживеят корабокрушението, веднъж попаднали на Брега на скелетите, те са обречени - всичко наоколо е пустиня.     Много от местните хора казват, че единственият начин да опознаеш истински Брега на скелетите, е да тръгнеш на сафари с палатки по пътя от Свакопмунд до Тора Бей и оттам нататък към река Кунене, която маркира границата между Намибия и Ангола.   Южната част на пътя е покрита със сол, пясък и чакъл. Брегът е лишен от почти всякакви следи от човешко присъствие, ако не броим няколко рибарски лагери, корабни останки и самотния каменен кръст. Той отбелязва мястото, на което португалският изследовател Диого Као стъпва през 1486 г.   Северно от плажа Моуе вече няма пътища. Пътуването оттам нататък става все по-рисковано, затова теренът е затворен за редовни посетители.   Единственият начин да стигнете чак до река Кунене е с помощта на частни екскурзоводи, които имат специални разрешения от властите. Шофирането по северната крайбрежна линия е едно от най-отдалечените, приключенски и вълнуващи сафарита от този тип в Африка. Шансът да срещнете други туристи на тази площ от 16000 кв. км. е минимален.   Гледките се сменят между дълги брегове и високи пясъчни дюни, до каменисти крайбрежни долини, извори, наподобяващи оазиси, пясъчни полуострови, изоставени диамантени мини и др.     По пътя се намира и мащабната тюленова колония в Ангра Фрия, останките от кораба \"Дънидин стар\" (круширал около 1942 г.). Възможно е да попаднете на големи крокодили, морски костенурки и разнообразни видове птици в близост до устието на Кунене.   Идилията на Брега на скелетите няма да е вечна. Има планове за строителство на индустриално пристанище в Ангра Фрия, а местната природа страда от търговския риболов, избиването на диви животни, извличането на природни ресурси и липсата на уважение към защитените територии от страна на строителни инвеститори. Но като се има предвид отдалеченото разположение и суровите климатични условия, страховитият бряг на Намибия ще запази още дълго атмосферата си на \"край на света\".", "date": "2018.06.23", "title": "Брегът на скелетите: Страховито пътуване до края на света"}
{"url": "http://www.classa.bg/%D1%81%D0%B2%D1%8F%D1%82/item/383299-%D0%B5%D1%81-%D1%89%D0%B5-%D1%81%D1%8A%D0%B7%D0%B4%D0%B0%D0%B2%D0%B0-%D0%BB%D0%B0%D0%B3%D0%B5%D1%80%D0%B8-%D0%B7%D0%B0-%D0%BC%D0%B8%D0%B3%D1%80%D0%B0%D0%BD%D1%82%D0%B8-%D0%B2-%D1%81%D0%B5%D0%B2%D0%B5%D1%80%D0%BD%D0%B0-%D0%B0%D1%84%D1%80%D0%B8%D0%BA%D0%B0", "text": "Европейският съюз обсъжда план с агенциите на ООН да се създадат мигрантски центрове в Северна Африка, вместо да се създава „Гуантанамо Бей за мигранти”, предава БГНЕС.   Европейската комисия, заяви, че очакваната сделка ще защитава напълно спасените в морето мигранти и се очаква тя да бъде обсъдена на предстоящата среща в Брюксел.   „Искам да е ясно. Аз съм против създаването на Гуантанамо Бей за мигранти”, каза еврокомисарят по въпросите на миграцията Димитрис Аврамопулос.   „Такова нещо би било против европейските ценности”, заяви той и добави, че въпросът за мигратнските центрове в Северна Африка ще бъде обсъден с Международната организация за миграция и Върховния комисариат на ООН за бежанците.    ", "date": "2018.06.23", "title": "ЕС ще създава лагери за мигранти в Северна Африка"}
{"url": "http://www.classa.bg/%D1%81%D0%B2%D1%8F%D1%82/item/383300-%D0%BA%D0%B0%D0%BA-%D0%BF%D0%B0%D1%82%D0%BE%D0%BB%D0%BE%D0%B3%D0%B8%D1%8F%D1%82%D0%B0-%D1%81%D0%B5-%D0%BF%D1%80%D0%B5%D0%B2%D1%80%D1%8A%D1%89%D0%B0-%D0%B2-%D0%BD%D0%BE%D1%80%D0%BC%D0%B0-%D0%BB%D0%B5%D0%B3%D0%B0%D0%BB%D0%B8%D0%B7%D0%B8%D1%80%D0%B0%D0%BD%D0%B5-%D0%BD%D0%B0-%D0%BF%D0%B5%D0%B4%D0%BE%D1%84%D0%B8%D0%BB%D0%B8%D1%8F%D1%82%D0%B0-%D0%BA%D0%BE%D0%BB%D0%BA%D0%BE-%D1%81%D0%BA%D0%BE%D1%80%D0%BE", "text": "Световната здравна организация (СЗО) реши тази седмица, че транссексуалността – усещането, че принадлежиш към другия пол, вече не трябва да се приема за умствено заболяване. Това става ясно от 11-ата Международна класификация на болестите (МКБ), която трябва да бъде ратифицирана от държавите-членки през 2019 г. и да влезе в сила от 2022 година. Какво ще последва от това решение? “Гласове” потърси отговора от двама действащи български психиатри. Според тях тенденцията е да се измести границата между норма и патология и да се легитимира перверзията като част от нормата. “С други думи, ако изпитвате сексуален интерес към деца, не бива да бъдете обиждани с грозната дума „педофил” – просто имате „атипичен еротичен интерес”, обясниха двамата специалисти, пожелали анонимност. \r\n   МКБ (Международна класификация на болестите) е общоприета класификация за кодиране на медицинските диагнози, клинични описания и диагностични указания. Издава се от СЗО, периодично се ревизира с корекции – някои диагнози отпадат, появяват се нови. На български тя е преведена и издадена през 1998 година. За работещите в областта на психичното здраве МКБ е нещо като Конституцията. \r\n   МКБ важи за целия свят с изключение на САЩ – те имат свой класификатор,  . Преди няколко години излезе последната ревизия на . В България в момента е в сила МКБ-10 – тоест десетата ревизия, от 1992 година. \r\n   През 2018 се очаква да излезе новата МКБ-11. В случая ни интересува раздел 5 – „Психични и поведенчески разстройства” – там, от 181 до 186 стр., четем следното: \r\n   Разстройства на половия идентитет (F64) \r\n \r\n \r\n   F65 Разстройства на сексуалното влечение: \r\n \r\n \r\n   F66 Психологични и поведенчески разстройства, свързани със сексуалното развитие и насоченост \r\n \r\n \r\n   По-наблюдателните вероятно са забелязали, че в горната класификация хомосексуалността отсъства. Малко предистория защо това е така. Хомосексуалността се е смятала за заболяване до март 1973 г., когато за първи път отпада от американската  . Твърди се, че това се случва под натиска на местното гей-лоби. \r\n   По онова време Европа все още е по-консервативна – промяната идва при нас 20 г. по-късно – чак през 1992 г., с десетата ревизия на МКБ, в която хомосексуалността също отпада. \r\n   Трябва да си дадем сметка, че това се случва в съвършено различен контекст – тогава хомосексуалните хора действително са били тежко дискриминирани и преследвани, в много държави хомосексуалността е не само патологизирана, но и криминализирана. За такова нещо са лежали по психиатрии и затвори, а в бившите комунистически държави хомосексуалните са особено драматично репресирани. \r\n   По онова време промяната наистина е била хуманен и цивилизован жест – не можеш да зачеркнеш един човек, само заради различната му сексуална ориентация, независимо дали я одобряваш или не, нито е допустимо той да бъде преследван и тормозен за подобно нещо. Но тогава никой не е подозирал колко далеч ще стигнат нещата. И какво ще последва нататък. \r\n   А какво следва по-нататък се вижда в новата ревизия на Международната класификация на болестите (МКБ). Първото, на което попаднах, беше документ – по-точно изискване – на сайта на фондация „Билитис”, от името на Трансджендър Европа*. В текста се критикува горният списък с диагнози – твърди се, че това е зла патологизация на транс-индивидите, която нарушава адекватността на здравните грижи за тях, и се настоява тези категории да отпаднат в предстоящата МКБ-11. Искането е на тяхно място да се сложи политкоректното наименование „полово несъответствие” ( \r\n   Намерих официалния сайт на МКБ, където се публикуват т.нар. чернови ( ) на МКБ-11. И там открих…  . \r\n   В новата ревизия на американския класификатор също има някои смущаващи промени. В предишната   – както и в МКБ-10 – има една категория “парафилии”. Парафилия, най-общо казано, означава сексуална перверзия. Например педофилия, воайорство, фетишизъм – това са парафилии. \r\n   Така например за педофилията в МКБ-10 четем: \r\n   „Сексуално предпочитание към деца (момчета или момичета, или и двата пола), които са обикновено в предпубертетна или ранна пубертетна възраст.” В предишната ревизия на   пък в описанието пише: \r\n   „А. Рекурентни, интензивни сексуално възбуждащи фантазии, сексуални подтици или поведенчески актове, включващи сексуални актове с дете или деца в предпубертетна възраст (в най-общия случай на възраст 13 г. или по-малки), за период от поне шест месеца. \r\n   Б. Индивидът е удовлетворил въпросните сексуални подтици или сексуалните подтици, или фантазии предизвикват значителен дистрес, или затруднения в междуличностовите взаимоотношения”. \r\n   В новата   „парафилия” отпада. За сметка на това е въведен нов термин – „парафилно разстройство”. Ще попитате каква е разликата. Разликата е, че от горната дефиниция на практика отпадат фантазиите и подтиците – остават само „поведенческите актове” и „значителния дистрес”. Ако няма действие и дистрес, приемаме, че е налице „атипичен сексуален интерес”, който е напълно безобиден и нормален – и който е нехуманно да бъде „стигматизиран” с диагноза. \r\n   С други думи, ако изпитвате сексуален интерес към деца, не бива да бъдете обиждани с грозната дума „педофил” – \r\n   просто имате „атипичен еротичен интерес”. Ако почнете да изнасилвате деца или пък изпаднете в депресия поради нереализирания си мерак, ще получите диагноза „педофилно разстройство”. \r\n Накратко – има едно тънко имместване на границата между норма и патология. И легитимиране на перверзията като част от нормата. Аз лично очаквам в следващата ревизия на DSM да отпаднат и „парафилните разстройства”, а педофилията официално да се легализира. Такъв дебат предстои, помнете ми думата, убеден е един от източниците на “Гласове” от психиатричните среди. \r\n   Това, накратко, е технологията на легитимирането на патологията. \r\n   Технология на превръщането на аномалията в норма и “човешко право”. И на идеологията в политика. По същество не се случва нищо ново – просто се ускорява процес, започнал преди десетилетия. \r\n   \r\n Новата МКБ-11 предстои да излезе всеки момент. Все още имам плаха надежда, че предвидените промени може и да не влязат във финалното издание. Но проследявайки нововъведенията в последната ревизия на американската DSM-5, имам мрачни предчувствия. \r\n    ", "date": "2018.06.23", "title": "Как патологията се превръща в норма: легализиране на педофилията. Колко скоро!?"}
{"url": "http://www.classa.bg/%D0%B1%D0%B8%D0%B7%D0%BD%D0%B5%D1%81/%D0%BA%D0%BE%D0%BC%D0%B5%D0%BD%D1%82%D0%B0%D1%80%D0%B8/item/383301-%D0%BA%D0%B0%D0%BA%D0%B2%D0%BE-%D1%80%D0%B0%D0%B7%D0%B1%D1%80%D0%B0%D1%85%D0%BC%D0%B5-%D0%BF%D0%BE%D0%BA%D1%80%D0%B0%D0%B9-%D0%B8%D1%81%D1%82%D0%BE%D1%80%D0%B8%D1%8F%D1%82%D0%B0-%D1%81-%D0%B8%D0%B3%D1%80%D0%B8%D1%82%D0%B5-%D0%BD%D0%B0-%D1%89%D0%B0%D1%81%D1%82%D0%B8%D0%B5%D1%82%D0%BE", "text": "Проектът, целящ да ограничи рекламата на хазарт, бе удавен от монолитен съюз в парламента, който де факто включва всички партии. Случайно ли е, че само ден по-късно Борисов поиска благодарности  вместо вот на недоверие?             Само преди месец двете основни партии в парламента - ГЕРБ и БСП - демонстрираха широка подкрепа за още невнесения по това време законопроект на вицепремиера Валери Симеонов, който цели да ограничи агресивната реклама на хазартни игри. Впрочем, тя и сега би трябвало да е ограничена, но собствениците и лобистите на т.нар. игри на щастието откриха вратичка в нормативната база и благодарение на нея сега засипват телевизионния ефир с обещания за светло бъдеще и по-добър живот, които, разбира се, са само на едно билетче разстояние.   В средата на май идеята на Симеонов изглеждаше напълно осъществима. За нея се застъпиха и Цветан Цветанов, и Корнелия Нинова, а непредубеденият наблюдател можеше да си помисли, че хазартните босове са изпаднали в немилост. Последва вълна от сълзливи изказвания на публични лица, очевидно ангажирани с лотарията, които едва ли не ни обясняваха как ограничаването на хазарта е атака срещу мечтите на хората, тъй като игрите на щастието правели точно това - сбъдвали мечти.     Малко повече от месец по-късно ситуацията е съвсем различна. Да, никой не е казал, че оттегля подкрепата си за проекта (най-малкото защото би изглеждало невъзпитано), но изведнъж той се оказа удавен в европейски директиви и замразен поне за четири месеца.   Нюансите Вместо да бъдат гласувани на първо четене от бюджетната комисия в НС, текстовете отиват за нотификация от Брюксел, защото според становище на Министерството на финансите имало вероятност да противоречат на европейското законодателство. Същото било мнението и на правната дирекция към Народното събрание, поради което почти единодушно (с изключение на един въздържал се от \"Обединени патриоти\") депутатите препратиха проекта за неопределено време към финансовото министерство, което сега трябва да подготви документите за нотификацията пред Брюксел.   Важен нюанс в случая е, че Законът за хазарта, приет през 2012 година, вече е нотифициран от Брюксел. А повторна нотификация е нужна само ако се правят значителни законови промени. Тоест, ако с предложените текстове \"значително се изменя обхватът му, съкращава се първоначално предвиденият срок за прилагането му, допълват се спецификации и изисквания или последните се правят по-ограничителни\".   Министерството на финансите очевидно смята, че промените изискват нотификация. Редица експерти са на друго мнение - още при предлагането на текстовете те обясниха, че ги смятат за твърде козметични. Но тъй като междувременно лотарийните игри се превърнаха в най-големия рекламодател на българския медиен пазар, темата не се разисква в националните телевизии.   Те няма да засегнат и този въпрос: въпреки наглед стриктната изпълнителност на парламента, към момента той няма процедура за нотификация на законопроектите пред ЕК и затова куп приети закони впоследствие стигат до наказателна процедура от Брюксел. Към момента нотифицирането на даден проект, внесен от народен представител, на практика зависи единствено от волята на председателя на ресорната комисия.   И още едно обстоятелство, което дава контекст на единодушното решение на всички партии да се нотифицира вече нотифицираният преди години Закон за хазарта. Подобно нещо не беше поискано за спорния проект на Емил Димитров за горивата, който бе одобрен, без да е съгласуван с Брюксел. При това от същата тази комисия по бюджет и финанси, която сега скри текстовете за хазарта зад непотребната в случая процедура.   Така казусът с т.нар. игри на щастието изглежда не отложен, а решен. Текстовете са оставени най-рано за края на октомври, което на практика ги изпраща в политическото небитие. Точно тогава партиите (а и медиите) ще са в разгара на подготовката за европейските избори догодина, поради което навярно никой няма да поиска да се изправи срещу крупен източник на финансиране.   Резултатът През това време избирателят усилено ще бъде облъчван с внушението, че именно лотарийните билетчета са единствената му възможност да се добере до малко щастие. И ще го вярва искрено, защото друга не вижда.   Ако оставим настрана пораженията, които нанася подобна житейска философия, случаят с проекта \"Симеонов\" (чието задушване дори не възмути неговия вносител, който иначе демонстрира буен нрав) е поредното доказателство за солидното мнозинство в парламента.   При гласуванията си по подобни структуроопределящи теми, 44-то Народно събрание изглежда съвсем единно: опозицията, която иначе разпалено иска вот на недоверие, изведнъж спира \"да политизира\" (както се изразяват нейните представители), ГЕРБ престава да вижда лошото наследство на социалистите, а „Патриотите\" и ДПС изглеждат едва ли не като една парламентарна група. Последният такъв пример беше бетонното мнозинство за \"Белене\".   Но да се върнем към хазарта: ден след въпросната демонстрация на парламентарно единство, в публична изява премиерът Борисов дебатираше сам със себе си исканата му от БСП оставка. Ключови в изказването му бяха думите, че вместо да му \"благодари\", опозицията иска да го сваля от власт. Съвсем прав е всъщност. И партньорите му във властта, и т.нар. опозиция, и хазартните босове, и \"свободните\" медии, които ги рекламират - всички вкупом дължат благодарности на министър-председателя. Защото малко хора биха се съгласили да стоят начело на това политико-обществено чучело, което представлява българската държава. И което в последно време се отказа дори от симулацията на демокрация...", "date": "2018.06.23", "title": "Какво разбрахме покрай историята с \"игрите на щастието\""}
{"url": "http://www.classa.bg/%D1%81%D0%B2%D1%8F%D1%82/item/383302-%D0%B3%D1%8A%D1%80%D1%86%D0%B8%D1%8F-%D0%B2%D0%B5%D1%87%D0%B5-%D0%BC%D0%BE%D0%B6%D0%B5-%D0%B8-%D1%81%D0%B0%D0%BC%D0%B0", "text": "Това беше епична битка: Гърция е стабилизирана, но не и окончателно спасена. Опасността още не е отминала, но гърците могат да продължат напред сами. Изваждането им от  Спасителния механизъм е успех и за ЕС.           След осемгодишна одисея през бурните води на финансовите пазари, плитчините на еврозоната и високите вълни на вътрешнополитическите кавги, гърците най-сетне достигнаха заветната цел: през август те ще напуснат третата спасителна програма на международните донори. Това е добра новина за Гърция, която финансово отново ще стъпи на краката си. Но също и за ЕС, в тези тежки времена за него времена, това е добра новина. Защото най-сетне той ще може да се похвали с нещо хубаво.   Стабилизирана, но не и спасена   Независимо от всички критики, силната политическа съпротива и лошите пророчества, страните от валутния съюз успяха, заедно с ЕЦБ и МВФ, да преодолеят най-тежката си дотук криза. Вярно е, че Ирландия, Португалия, Кипър и Испания също бяха санирани с чужда помощ. Но спасяването на Гърция продължи мъчително дълго, защото през 2015 година гърците си избраха едно правителство, което първо само засили хаоса, преди да се вразуми. През последните осем години Гърция на три пъти беше изправена пред фалит, веднъж дори беше на крачка от това да бъде изхвърлена от еврозоната.   С обединените усилия на кредиторите и с големи жертви от страна на самите гърци пациентът накрая беше стабилизиран и вече може да бъде изваден от интензивното отделение. Но страната още не е излекувана. Данните сочат, че Гърция още не е достигнала икономическите показатели от преди началото на кризата, безработицата е висока, а конкурентоспособността остава слаба. Но посоката е правилна - реформите дават резултат, а прогнозите са положителни. Гърция си върна доверието на финансовите пазари.   Ако гръцкият премиер Ципрас продължи да сътрудничи, експериментът може да излезе успешен. За тези осем години еврогрупата научи много неща. Гигантската спасителна операция с кредити от почти 300 милиарда евро и опрощаването на 100 милиарда дългове беше безпрецедентна. Трябваше да бъдат изпробвани различни варианти, имаше и много импровизации. Бяха допуснати и грешки, но общо взето накрая сметката излезе. По-силни от преди     Еврогрупата си извади поуки от гръцката трагедия - създадени бяха нови инструменти, които я правят по-подготвена за бъдещи подобни кризи. Актуалната дискусия около германско-френските предложения за реформирането на валутния съюз обаче показва, че има още много работа. Европейският спасителен механизъм ESM, вече доказал своята ефикасност, трябва да бъде доразвит и превърнат в истински и силен валутен фонд.   Много гърци, които понесоха тежки загуби в пари и жизнен стандарт, сигурно няма да се зарадват така силно на прекратяването на спасителните програми. Те платиха сметката за дългогодишната икономическа безстопанственост на много леви и десни гръцки правителства. Късогледство е обаче да се прехвърля отговорността за тези тежки загуби върху кредиторите от Европа. Без политиката на икономии и необходимия контрол отвън Гърция щеше да бъде още по-жестоко засегната икономически. Това трябва да бъде обеца на ухото и на други правителства, например за популистите в Италия. Без солидарността на европейската общност и нейните спасителни чадъри нито една финансова и дългова криза от този мащаб не би могла да бъде решена.", "date": "2018.06.23", "title": "Гърция вече може и сама?"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383294-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD-%D0%BF%D0%BB%D0%B0%D1%82%D0%B8-1-%D0%BC%D0%B8%D0%BB%D0%B8%D0%BE%D0%BD-%D0%B7%D0%B0-%D1%81%D0%B5%D0%BA%D1%81-%D1%81", "text": "Ученичка в московско училище се оплака в полицията от бизнесмен, който ѝ платил за секс услуги един милион рубли, но след това решил да си върне част от парите обратно. Това съобщават световни медии. \"18-годишната московчанка Татяна решила да спечели своя първи милион благодарение на красотата си.      Момичето се договорило с бизнесмен, че тя ще прави секс с него, а той ще ѝ плати за ласките съответната сума\", се казва в съобщение на полицията. Предприемачът поканил младата нощна пеперуда в хотел на булевард \"Новински\".    Той обаче не харесал секс нощта с момичето, сексът не му доставил желаното удоволствие и затова той решил да си вземе част от парите обратно. Ученичката обаче не останала очарована от рекламацията: желаейки да си получи цялата сума, тя подала сигнал в полицията, твърдейки в него, че е била брутално изнасилена.      В момента случаят е разследван от служителите на органите на реда. На 28 май стана известно, че московчанка е подала сигнал в полицията за изнасилване. Според написаното новият ѝ познат ѝ сипал нещо възбуждащо в питието, в резултат на което тя започнала да му прави орален секс.", "date": "2018.06.23", "title": "Бизнесмен плати 1 милион за секс с..."}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383295-%D0%B4%D0%BD%D0%B5%D0%B2%D0%B5%D0%BD-%D1%85%D0%BE%D1%80%D0%BE%D1%81%D0%BA%D0%BE%D0%BF-23-%D1%8E%D0%BD%D0%B8", "text": "ОВЕН ( 21 март - 20 април ) Трябва да се проявите като щедър и трудолюбив човек. Тези качества, ще открият нови начини за вътрешно развитие и постигане на целите. Финансите трябва да управлявате пестеливо и разумно, така че да имате пари в портфейла си дълго време. В любовта, не насилвайте нещата, а по-скоро се насладете на това, което имате сега. ТЕЛЕЦ ( 21 април - 21 май )  Оставете за десерт, любовните дела, а в ранните сутрешни часове, активно се заемете с решаването на проблемите и търсене на още един източник на доходи. Особено ако сте затънали в кредити и едвам си поемате дъх. Денят е добър, за анализ на това, което вече се е случило. Това няма да ви позволи да направите нови и големи грешки. БЛИЗНАЦИ ( 22 май - 21 Юни ) Трябва да станете олицетворение на позитивност, любов и безкористност. Ако се противопоставяте на такива съвети, ще влезте в конфликти и непредсказуеми ситуации. Възможно е не само снижение на настроението, но и на кръвното. Да обвинявате за всичко времето, не трябва. Ако не предприемете действия на време, може да стигнете до болница.   РАК ( 22 юни - 23 юли ) Препоръчително е да се заемете с благотворителност, да демонстрирате щедрост и да излъчвате оптимистично настроение. Ще успеете, вярвайте в себе си. Революциите и митингите не са за вас, затова бъдете миролюбиви. Особено, ако трябва да говорите с шефа или завистлив приятел. Вечерта се заемете със спорт. ЛЪВ ( 24 юли - 23 август ) Основната тема на деня, ще бъде любовта. Търсихте я дълго време и сега се е случило чудото. Нов, красив роман, ще запълни цялото ви душевно пространство. От финансови подвизи, ще ви предпази близък приятел. Но ако не послушате съветите, тогава ще загубите всичко, което сте пестили толкова дълго. Бъдете благоразумни. ДЕВА ( 24-ти август - 23 септември ) Препоръчително е, да си съставите програма за отдих, която ще ви помогне да се отпуснете и да се срещнете с приятни хора. Дори ако компанията се окаже шумна, все пак ще получите заряд от положителни емоции и енергия. Един добър ден за посещение на козметик, зъболекар и салон за красота. Не пречи, да започнете да се обичате повече. ВЕЗНИ( 24 септември - 23 октомври) Ще е добре да откриете истинските си чувства на човек, към когото отдавна изпитвате симпатия. И не се страхувайте, че няма да ви разберат или чуят. Напротив, всичко ще бъде по-добре, отколкото очаквате. Успех очаква онези от вас, ангажирани в семеен бизнес. Ще получите печалба, от нещо което преди това не сте могли да реализирате или продадете.   СКОРПИОН ( 24 октомври - 22 Ноември ) Препоръчително е днес, строго да контролирате поведението си. Вие сте толкова безразсъдни и темпераментни, че може да си създадете много неприятности. Проблемите във финансовата сфера са разрешими, така че не драматизирайте ситуацията. Още повече, че ще ви върнат стар дълг или ще получите аванс. Бъдете внимателни, при плуване в неохраняеми водни басейни.   СТРЕЛЕЦ ( 23 Ноември - 21 Декември ) Ще е добре да се погрижите за репутацията си, а също и да станете по-сериозни в любовните дела. Затънали сте в лекомислени романи, за които вече знае целия град. Възможности ви за пари са безгранични, така че, по-добре се заемете с домакински, битови дела или си купете почивка на морето, за да си отдъхнете добре. КОЗИРОГ (22 Декември - 20 януари ) Тези, който имат свой бизнес, ги очакват печеливши договори и сътрудничество с нови партньори. Само внимателно подписвайте документите и изчислявайте печалбата. В противен случай, от най-малката грешка, всичко може да се провали. Необвързаните е добре, да заложат на романтиката. Особено, ако вашите отношения с избраника, са започнали наскоро.  ВОДОЛЕЙ ( 21 януари -  19  февруари ) Ще бъдете засипани с бизнес предложения, като от рог на изобилието. Не сте мислили, че сте толкова популярни и търсени. Е, помислете за всяко от тях и избере най-достойното и изгодно. Креативните може да разчитат на нови проекти и продажба на своите шедьоври. Вечерта е възможно спешно бизнес пътуване.   РИБИ ( 20 февруари - 20 март ) Не ви очаква безоблачен ден, защото ще трябва да решавате както стари, така и нови проблеми. Но колкото по-ясно виждате пред себе си целта, толкова по-бързо, ще се реализира. За напредък в кариерата денят не е подходящ, но в любовта всичко ще бъде идеално. И най-накрая, ще получите отговор на въпроса, който отдавна ви мъчи.", "date": "2018.06.23", "title": "Дневен хороскоп 23 юни"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383293-%D1%81%D0%BE%D1%84%D0%BA%D0%B0-%D0%BC%D1%8A%D0%B4%D1%80%D0%B8-%D0%BF%D1%8A%D0%BA%D0%BB%D0%B5%D0%BD-%D0%BF%D0%BB%D0%B0%D0%BD", "text": "100 хиляди лева. Такава сума е поискала ромската перла Софи Маринова от няколко медии, в замяна на ексклузивни права за отразяване на сватбата й с Тодор Давидов – Гринго, пише „Галерия\". Идеята да продадат „големия си ден\" била изцяло на Гринго, като по този начин масрафът ще се „плати\" от медиите и на него ще му излезе без пари. Не е тайна, че Софка и благоверният й здраво са го закъсали и дори апетитният хонорар на Маринова от „Като две капки вода\" не можа да спаси положението.      Гринго излежа 10-месечна присъда за рекет на айтоски бизнесмен и покрай сагата с изнудването двамата със Софка затънали в борчове. Докато лежал на топло обаче, Гринго не си губил времето и измислил перфектния бизнес план с кодове име „Сватба\". Любимият на фолк певицата поканил на голямото събитие над 300 души, повечето от които мастити ромски босове.    По стара ромска традиция на сватба гостите трябва да са щедри, а даровете – в злато и пари. Стратегията на Гринго била да изкара минимум половин милион от венчавката. И за да не инвестира нито лев в плана си, решил да „продаде\" сватбата на медиите. Изданието, което предложи най-висока сума, ще получи ексклузивни права при отразяване на събитието. Преговорите започнали още преди Гринго да излезе от затвора, като Софка била изрично инструктирана под 100 000 лева да не пада.   Изпълнителката на „Бели ружи\" вече призна официално, че подготвя детайлите около сватбата и дори си е избрала рокля. Шафер пък ще бъде синът й Лоренцо. Единствено датата все още се пази в тайна, уж от суеверие.", "date": "2018.06.23", "title": "Софка мъдри пъклен план!"}
{"url": "http://www.classa.bg/%D0%BE%D1%82-%D0%BD%D0%B5%D1%82%D0%B0/item/383292-%D0%BD%D0%B0%D0%B9-%D0%BF%D1%80%D0%B5%D1%86%D0%B0%D0%BA%D0%B0%D0%BD%D0%B8%D1%82%D0%B5-%D0%B4%D0%B5%D1%86%D0%B0", "text": "Децата на много богаташи могат да се нарекат истински късметлии, тъй като родителите им оставят наследство, което се измерва в милиони, пишат американски медии. Но има и родители, които напълно са изхвърлили децата си от наследството.      Една от тях е Найджела Лоусън, авторка на книги за здравословно хранене, телевизионер и журналист, която има 15 милиона долара. Тя има две деца, които, както самата твърди, няма да бъдат финансово осигурени, тъй като според нея, хората, които не заработват средствата си за препитание, пропадат. Нейното решение следва и Гордън Ремзи, който се счита за един от най-известните готвачи в британската кулинарна индустрия. Само през миналата година той заработи 60 милиона долара, благодарение на шоупрограмите, които снима. Той е баща на три деца, на които няма намерение да остави и цент. Британската звезда      Стинг пък е баща на шест деца, и многократно е казвал, че те също няма да видят и стотинка от огромното му богатство.      Състоянието на Елтън Джон се преценя на около 480 милиона долара. Той има двама сина, но също не възнамерява да ги разглезва.      Създателят на Фейсбук Марк Зукърбърг сподели още при раждането на първата си дъщеря, че той и съпругата му ще дадат 99 на сто от парите си за благотворителност. Основателят на Майкрофофт Бил Гейтс също има намерение на дари голямата част от своето богатство за благотворителни цели, а неговите три деца от малки си знаят, че няма да наследят милиардите му.      Вторият най-богат човек в света Уорън Бъфет също планира след смъртта си да дари цялото си богатство на различни благотворителни организации. Неговите три деца няма да наследят никакви пари, но все пак, на Бъфет му се откъснали от сърцето акции от компанията му \"Berkshire-Hattaway\" на стойност 2,1 милиарда долара.  ", "date": "2018.06.23", "title": "Най-прецаканите деца"}
