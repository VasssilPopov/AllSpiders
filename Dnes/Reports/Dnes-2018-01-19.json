{"url": "https://www.dnes.bg/notifikacii/2018/01/19/dobyr-kitaec-losh-kitaec-totalen-kontrol-nad-horata.365287", "text": "Китай възнамерява да подложи гражданите си на тотален контрол. Да наказва лошите и да поощрява добрите. Така например който не посещава редовно родителите си, ще трупа черни точки и може да очаква неприятни изненади, пише .\r\nДобър човек ли си? Китай ще помага на гражданите си, които не могат да отговорят утвърдително на този въпрос. Правителството там планира да въведе обхватна система за социален скоринг, която да съдържа не само оценка на финансовия бонитет, но и на социалното поведение.\r\nОнези, които например не посещават редовно възрастните си родители, ще получават черни точки. Също както и хората, които пресичат улиците на червено или изхвърлят битовите си отпадъци на непозволени места. Централнокитайският град Джънджоу пък още отсега е предприел нещо срещу онези китайци, които не спазват съдебни разпоредби: при всяко вдигане на телефонната слушалка специално съобщение им напомня за техните пропуски.\r\n\r\nТова са само някои от над 40-те различни експеримента, провеждани в момента на общинско равнище, с които правителството иска да установи как най-добре да реализира предвидената система за социален скоринг. Впрочем, всички, които пътуват по автомагистралите на Китай, отдавна вече не се учудват, че камерите за видеонаблюдение са навсякъде.\r\nЗа целите на държавната система за социален скоринг ще се използват както наличните данни от службите за гражданско състояние или училищните власти, така и различни видове оценки от всевъзможни компютърни приложения. Роля ще играе и поведението на юзърите в интернет. Системата ще включва освен това автоматично генерирани данни от камерите за видеонаблюдение на обществени места, които имат и функции за разпознаване на лица.\r\n\"Става дума за много обхватен проект, който се разпростира над почти всички сфери от ежедневието\", се казва в анализ на Берлинския институт за китайски изследвания (\"Меrics\")  от декември 2017.\r\nВ анализа се казва, че срещу заплануваната система няма почти никакви критики. \"Никой не поставя под въпрос ползата от подобна система като цяло\", пише там. Вместо това се обсъждали единствено някои технологични трудности, свързани с обединяването на всички данни в обща мрежа, както и опасността от евентуалното им попадане в ръцете на частни фирми.\r\n\"Макар темата да е представена в китайските медии, сред обществото все още не се води истинска дискусия по този въпрос\", казва китаистът Бьорн Алперман от университета във Вюрцбург и добавя: \"Повечето хора вярват, че всичко това изобщо не ги засяга\".\r\nОсновни елементи в бъдещата система са наказанието и поощрението. Онези, които не се държат добре, ще бъдат наказвани. Образцовите граждани пък ще бъдат поощрявани. Хора, на които не може да се гласува доверие, още отсега нямат право да купуват билети за самолетни полети или за високоскоростни влакове, нито пък могат да изпращат децата си в частно училище.\r\nВъзможностите на подобни системи си проличаха, когато през 2016 година частната система за кредитен скоринг \"Sesam Credit\", дъщерно предприятие на концерна Alibaba Group, блокира близо 7,3 млн. резервации за самолетни полети на хора с отрицателен скоринг. Експериментира се и с даването на данъчни предимства на образцови граждани или с отпускането на опростени митнически процедури за предприемачи, заслужили доверие.\r\nПубликуването на данните е не само желано, но и се посреща от държавна страна с истински възторг, твърдят експертите на \"Меrics\". \"Публичното опозоряване на хора чрез публикуването на техни имена, снимки, номера на лични паспорти, а в някои случаи дори и на техните адреси, е основна съставна част на системата\", казват експертите. \r\nДържавните служби твърдят дори, че тяхната система ще помага и на потенциалните кандидати за женитба. Един поглед върху данните бил достатъчен, за да стане ясно дали бъдещият партньор заслужава да му се има доверие.\r\nЗасега експериментите ще продължат до 2020. Но вероятно след това ще бъдат изпробвани и нови методи. \"Проблем е, че изобщо не се знае по какъв алгоритъм и по какви критерии ще се съставят оценките. Цялата система е абсолютно непрозрачна\", твърди Алперман. Експертът обаче предполага, че прилагането ѝ в цялата страна вероятно ще отнеме много години, тъй като за целта са нужни огромни инвестиции. \r\nНо стигне ли се дотам, не е изключено системата да се превърне в експортен шлагер – ако например китайското правителство продаде технологията, стояща в основата на проекта, на някой друг авторитарен режим. Президентът Си Цзинпин във всеки случай не пропуска възможност да обяви китайския модел като алтернатива за бъдещето.\r\n ", "date": "2018.01.19", "title": "Добър китаец, лош китаец: Тотален контрол над хората"}
{"url": "https://www.dnes.bg/usa/2018/01/19/voennata-nadprevara-s-kitai-i-rusiia-prioritet-1-za-sasht.365625", "text": "Противодействието срещу бързото увеличаване на военната мощ на Китай и засилващата се агрeсивност на Русия са сега водещите военни приоритети на САЩ за националната сигурност, които изместват заплахата от тероризма. Това се казва в новата отбранителна стратегия на САЩ, огласена днес от Пентагона, предаде Асошиейтед прес. \r\nНадпреварата с Китай и Русия заплашва военното превъзходство на САЩ по света. Това ще изисква увеличаване на инвестициите, за да станат въоръжените сили на САЩ по-смъртоносни, по-подвижни и боеготовни, се казва в документа. \r\n\"Ще продължим кампанията за преследване на терористи, но надпреварата с големите сили - не тероризмът - са в първия фокус на националната сигурност на САЩ\", заявява в доклад министърът на отбраната Джим Матис пред университета \"Джонс Хопкинс\". По думите му разрушаването на \"физическия халифат\" на \"Ислямска държава\" (ИД) в Ирак и Сирия не означава, че ИД, Ал Каида и други екстремисти престават да са заплаха за света. \r\nДокументът отразява трайното безпокойство на Вашингтон от китайската военна експанзия в Южнокитайско море, от стремежа на Пекин да разшири своето политическо и икономическо влияние и от системните кибератаки от Китай и кражбата на данни от правителствени агенции и частни компании в САЩ, отбеляза АП.\r\nНа въпрос дали тероризмът вече не е основен приоритет, Елбридж Колби, заместник-министър на отбраната по стратегиите, декларира, че той остава \"сериозна, непосредствена заплаха\" и че Иран и Северна Корея са \"спешен проблем\". Той обаче добави, че главното предизвикателство пред САЩ е \"ерозията на военното преимущество на САЩ спрямо Китай и Русия\" и че ако не се вземат мерки за това, ще бъде намален потенциалът на САЩ \"да възпира агресия и насилие\".\r\nКолби добави, че Вашингтон ще продължи да търси сфери за сътрудничество с Китай и Русия и че \"това не е стратегия на конфронтацията\".\r\n ", "date": "2018.01.19", "title": "Военната надпревара с Китай и Русия - приоритет №1 за САЩ"}
{"url": "https://www.dnes.bg/notifikacii/2018/01/19/biasno-karane-kon-na-platnoto-i-chetirima-raneni.365568", "text": "Двама мъже са в болница заради шофьор, който карал прекалено бързо и се ударил в кон, който пък бил на пътното платно.Инцидентът е станал до плевенското село Сухаче вечерта в четвъртък, съобщиха от полицията. \r\nСлед удара колата е излязла от пътя. \r\nС черепно-мозъчни травми и опасност за живота в университетската болница в Плевен са приети 26-годишен и 31-годишен, които били пътници в колата.\r\nШофьорът е със счупен нос, с леки наранявания е и 29-годишна жена. След преглед в спешното двамата са освободени. \r\nАлкохолната проба на шофьора е отрицателна.", "date": "2018.01.19", "title": "Бясно каране, кон на платното и четирима ранени "}
{"url": "https://www.dnes.bg/balkani/2018/01/19/evropa-nespokoina-ako-balkanite-sa-razmirni.365594", "text": "Не може да има спокойна Европа с неукротени, неспокойни, непроспериращи Западни Балкани. България и Македония дават един добър пример за двустранно сътрудничество, за спокойствие в отношенията, за търсене на взаимната полза и за спазване на генералната посока - за търсене на окончателна интеграция на Македония в международните структури. Това казав ефира на Гостът коментира договора между България и Македония и показно убийство в Косово на лидера на партия \"Сърбия - демокрация и справедливост\" Оливър Иванович.Договорът между България и Македония е позитивен знак за българо-македонските отношения и за цялостната обстановка на Балканите. По начало сключването на този договор е оценявано така и в двустранен план, и в международните структури, коментира събеседникът. Той обаче добави, че не трябва да се бърза с фанфарите около този договор и въпреки че вече следващата стъпка вече е направена - ратифицирането на договора. \"Веднага правят впечатление две неща - едното е със сигурност броят на гласовете, с които бе одобрен договорът от Парламента в Македония - 61 депутата от 120. Половината депутати практически не одобриха. Това е част от политиката на най-голямата опозиционна партия ВМРО-ДПМН, която се противопоставяше на този договор и считаше, че по този начин се нарушават македонските интереси\".А нашият парламент даде единодушно своя позитивен вот и това беше очаквано с оглед на факта, че ние сме хората,  които години наред настояваха този договор да се подпише, каза още Бобев. Особено важно според него е, обаче, той да се реализира. \"Нека бъдат направени стъпки, които водят към реализация на добрите намерения, но при всяко едно положение ратификацията на договора е положителна крачка, както за целия Балкански регион, така и за самата Македония\".По повод показно убийство в Косово на Оливър Иванович гостът каза, че Иванович \"бе една много интересна личност, един неортодоксален политик\", но \"неговата звезда на политическия небосклон\" залязваше и за това е \"пресилено да се търсят политически мотиви\" и вероятно е дело на организираната престъпност. Гостът обясни, че в Северно Косово \"диктатурата на организираната престъпност беше съвсем очевидна\" и че Иванович доста остро се е противопоставял на двувластието, водещо до безвластие.", "date": "2018.01.19", "title": "Европа – неспокойна, ако Балканите са размирни"}
{"url": "https://www.dnes.bg/politika/2018/01/19/siderov-se-zachudi-ne-znam-kak-shte-glasuvam-na-vota-na-nedoverie.365628", "text": "Не знам как ще гласувам на вота на недоверие, обяви лидерът на \"Атака\" и председател на ПГ на \"Обединени патриоти\"  Волен Сидеров, цитиран от пресцентъра на своята партия.\r\nПовод за думите му стана решение на Регионалното министерство, с което по думите на Сидеров се опитва да се прехвърли стопанисването на стената на язовир \"Бели Искър\" на областния управител на София-област - Илиан Тодоров. \n\r\nПо думите му става въпрос за \"игричките на някои министри от ГЕРБ или на някои лобистки кръгове\". \"Бих искал да ги попитам защо прехвърлят язовир на областна управа с 1 млн. лева годишен бюджет при положение, че само спешния ремонт на стената струва 80 млн. лева. По този начин целят да натопят Илиан Тодоров, да го изкарат виновен и да си измият ръцете с него\", смята Сидеров.\r\n\"Няма значение, че с ГЕРБ сме коалиционни партньори. Коалиционните партньори трябва да се уважават. В случая ние не само че нямаме уважение, а имаме буквално подигравка с областния управител Илиан Тодоров просто, защото е от Атака. Обръщам се и към премиера Борисов и към председателя на ПГ ГЕРБ Цветан Цветанов, че няма да оставим това така. В четвъртък, когато в пленарна зала ще се гледа вотът на недоверие към правителството, аз не знам как ще гласувам. Не знам дали това правителство заслужава доверие по начина, по който се държи към тези, които го крепят на власт\", завършва Сидеров.", "date": "2018.01.19", "title": "Сидеров се зачуди: Не знам как ще гласувам на вота на недоверие"}
{"url": "https://www.dnes.bg/mish-mash/2018/01/19/zeleni-ste-puka-vi-za-planetata-riskuvate-depresiia.365586", "text": "Хората, които са загрижени сериозно за съдбата на планетата, могат да развият тревожност и депресия, предаде Ройтерс, позовавайки се на американско проучване, посветено на ефекта от климатичните промени върху психичното здраве. \r\nИзследователи от университета на Аризона са установили, че най-уязвими са жените и хората с по-ниски доходи, които се тревожат за здравето на планетата в дългосрочен аспект. \r\n\"Климатичните промени са постоянен стресов фактор\", казва ръководителката на изследователския екип Сабрина Хелм, цитиран от БТА.\r\nСпециалистите отбелязват, че признаци на депресия се наблюдават по-скоро при индивиди, обезпокоени не от рисковете за човечеството, а за съдбата на други видове, растения и природата като цяло. \r\nОткритието е базирано върху анализ на стотици проучвания, авторите на които са изследвали как екстремни климатични проявления като урагани, наводнения и суши влияят върху психичното здраве на хората. И докато редица изследвания откриват връзка между безпокойството за съдбата на планетата и развитието на посттравматичен стрес, малко проучвания са посветени на психичните проблеми, произтичащи от всекидневните \"климатични\" тревоги.", "date": "2018.01.19", "title": "Зелени сте? Пука ви за планетата? Рискувате депресия!"}
{"url": "https://www.dnes.bg/temida/2018/01/19/uslovna-prisyda-za-ultras-ubil-myj-s-edin-udar.365585", "text": "С условна присъда се отърва 21-годишен, убил с юмрук мъж заради забележка. Решението за това е на Окръжния съд във Велико Търново. \r\nМагистратите присъдиха 3 години условно с 5-годишен изпитателен срок на студента като го признаха за виновен в престъпление по непредпазливост, вследствие на умишлено нанесена тежка телесна повреда. \r\nДелото бе разгледано по съкратената процедура и наказанието бе редуцирано от 4 години и 6 месеца на 3 години, уточниха от Съдебната палата.\r\nПрестъплението е извършено на 5 януари 2017 г. около 21:30 ч. 21-годишният Любомир Дерменджиев и група младежи, членове на фен клуб на футболен клуб, след провеждане на събрание на клуба, отишли с три леки автомобила в кв. \"Зона Б\". \r\nРешили да сплашат с пиратки и бомбички ромите, които обитават два общински жилищни блока там. \r\nС поставени на главите шапки и маски започнали да викат и пеят, както и да гърмят в междублоковото пространство. \r\nКогато футболните фенове се оттегляли обратно към автомобилите, на пътя им се изпречил 47-годишният Христомир Владимиров.\r\nТой излязъл, за да разходи кучето си. Направил забележка на младежите, като подвикнал след тях, че това, което правели, не е хубаво. Тогава Любомир се върнал и му нанесъл удар с юмрук в областта на главата, с който го повалил по гръб на земята. \r\nМъжът ударил главата си в заледения асфалт и не помръднал повече. Момчетата от групата го хванали и го преместили встрани до бордюра, след което побягнали към автомобилите, качили се в тях и потеглили.\r\nПострадалият бил откаран в болница с тежка черепно-мозъчна травма и въпреки последвалото лечение, починал 20 дни по-късно, без да излезе от кома.\r\nЛюбомир е осъден също да плати 100 000 лв. кръвнина на майката на починалия. Присъдени са му и 4500 лв. разноски по делото.", "date": "2018.01.19", "title": "Условна присъда за ултрас, убил мъж с един удар "}
{"url": "https://www.dnes.bg/akoshtete-vqrvaite/2018/01/19/sychuvstvie-i-usmivki-kadri-v-tochniia-moment-s-ne-ochakvan-krai.365428", "text": "\nДа целунеш жена, докато любимата ти е \"на конче\", да се включи пръскачка, докато правиш разбор на терена или да те захапе сърничка за гърдата докато се готвиш за умилителен кадър...Има снимки, които са направени от фотографи в точния момент. Със сигурност замисълът им не е бил същия, но пък кадърът си има история. Кадър, който е с продължение и неочакван край.\r\nВижте една галерия на Adme.ru, която е доказателство, че уникалните фотоси не са дело само на професионалистите. И предизвикват както съчувствие, така и усмивки.", "date": "2018.01.19", "title": "Съчувствие и усмивки! Кадри в точния момент с (не) очакван край"}
{"url": "https://www.dnes.bg/blizak-iztok/2018/01/19/sled-7-g-voina-kak-jivee-edno-semeistvo-v-siriiskiia-grad-homs.365555", "text": "Сумая Байрути вървеше по изоставени улици, осеяни с кратери от снаряди и заобиколени от редици разрушени сгради, а от време на време се катереше по огромни пясъчни барикади, преди да стигне до апартамента на родителите си в някога контролирания от бунтовниците квартал Баб Дрейб в централния сирийския град Хомс.\r\n38-годишната учителка по английски език, която работи в Дамаск, идва с автобус в Хомс веднъж седмично, за да прекара два дни с родителите си, които живеят сами в своя наскоро ремонтиран апартамент в силно разрушения и предимно безлюден район, пише Асошиейтед прес.\r\nПочти четири години минаха, откакто последните бунтовници и цивилни напуснаха крепостите в древното сърце на Хомс през май 2014 г., предавайки на президента Башар Асад един окървавен град, наричан някога \"столица на революцията\". Малко хора са се завърнали, а големи части от някога кипящия от живот стар град все още са изоставени и разрушени, като че времето е спряло, откакто оръжията са спрели да гърмят.\r\nЗа семейството на Байрути най-голямата скръб остава загубата на нейния най-малък брат Рабих през 2015 г. Той бил убит от бунтовниците в контролираната от тях северозападна провинция Идлиб.\r\n\"Това беше най-голямата загуба. Нито загубата на къщата, нито на работата или на някое друго нещо беше толкова болезнена, колкото загубата на Рабих\", каза тя.\r\nДомът на семейството в Баб Дрейб е в сърцето на някога контролираните от бунтовниците райони на Хомс. Улиците са толкова надупчени от снаряди и разрушени, че колите не могат да се движат, а най-близкия район с магазини и автомобили е на 20 минути път пеш.\r\nКогато влезе в двустайния апартамент на своите родители на втория етаж, Сумая видя баща си, който седеше на пода до нафтова печка, ядеше пържен карфиол и хляб за обяд и гледаше футболен мач по телевизията, а майка й седеше наблизо.\r\nТя обясни, че семейството трябвало да смени жилището си осем пъти от избухването на сирийския конфликт преди седем години, след като основният им дом бил разрушен.\r\nПрез 2012 г. семейство Байрути избягало в Дамаск, след като кварталът им бил превзет от бунтовниците. Година по-късно се завърнали в Хомс и живели под наем в няколко жилища, преди да се преместят в дома на дядото и бабата на Сумая по майчина линия през октомври 2016 г., малко повече от две години след като правителствените сили си възвърнали целия Хомс.\r\nСлед като семейството се нанесло в поредния си апартамент, ООН им помогнало да му направят ремонт, при който били поставени нови прозорци и врати и били затворени зеещите дупки в стените.\r\nПо-малкият брат на Сумая щял да навърши 18 през 2015 г. и искал да се премести в Турция, за да си намери работа и да избегне задължителната военна служба. \r\nСемейството се свързало с роднини в контролираното от бунтовниците село Саракеб в Идлиб, които обещали да му помогнат да се премести в Турция.\r\nБайрути и майка й Тамадор Шилар казаха, че техните роднини предоставили сведения за него на свързаната с \"Ислямска държава\" екстремистка групировка \"Джунд ал Акса\", като й казали, че той и семейството му са поддръжници на правителството.\r\nСлед няколко дни младият мъж бил изправен от групировката пред т.нар. съд, който го осъдил на смърт за това, че е поддръжник на правителството, и постановил наказание на по-голямата му сестра, преподаваща в управлявано от правителството училище.\r\nНяколко седмици по-късно семейството получило документите за самоличност и личните вещи на Рабих от таксиметров шофьор, правещ курсове между контролираната от бунтовниците провинция Идлиб и Хомс. В писмо се казвало, че той бил убит, защото не се присъединил към \"свещената война\" срещу правителството, казаха Шилар и Байрути.\r\nШилар каза, че не може да се отърси от чувството на скръб.\r\n\"Това е чувството на всяка жена, загубила сина си, а той не беше виновен\", каза тя, бършейки сълзите от лицето си. \"Негодниците се отнесоха несправедливо с него.\"\r\nБащата на Байрути Мохамед Риад каза, че са късметлии, че имат дом, и добави, че сега имат електричество по 12 часа на ден и питейна вода по два часа. Той ходи пеш около половин час всеки ден, за да стигне до пазара и да купи хранителни и други продукти.\r\nПри продължаващата гражданска война никоя западна страна не е предприела действия, за да помогне за финансирането на възстановяването на Сирия.\r\nГубернаторството е обновило стария покрит пазар, както и някои от старите църкви на града, а известната джамия \"Халед бин ал Уалид\" в града се ремонтира. Повечето квартали обаче все още са в развалини.\r\nЖителите, които малко по малко се завръщат, използват собствени пари или помощ от ООН, за да поправят домовете си само колкото да може да се живее в тях.\r\nГубернаторът на Хомс Талал Барази заяви за Асошиейтед прес, че са се завърнали 21 000 семейства - или 30 процента от първоначалното 1,2-милионно население на град Хомс.\r\nРиад каза, че се надява да си намери работа, щом започне възстановяването. 70-годишният мъж е бил строителен работник през по-голямата част от живота си.\"Положението като цяло е добро, но главният ни проблем е, че тук няма транспорт\", заяви той, докато гледаше футболния мач по иракски канал.\r\nШилар каза, че се тревожи за бъдещето и мисли, че дори Хомс да бъде възстановен, помирението ще отнеме доста време.\r\n\"Градът се нуждае от много усилия, за да се съживи отново . . . Става въпрос не само за сградите (които са били разрушени), а и за нашите души\", каза тя. /БТА/", "date": "2018.01.19", "title": "След 7 г. война: Как живее едно семейство в сирийския град Хомс"}
{"url": "https://www.dnes.bg/crime/2018/01/19/krai-slivnica-ekshyn-s-mercedes-policiia-i-kanabis.365569", "text": "Шофьор на \"Мерцедес\" не спря за полицейска проверка вчера и избяга под погледа на униформените. Екшънът се разиграл в района на Сливница.Полицаите подгонили \"Мерцедеса\", той свил към друга улица, но и там бил пресрещнат от полицаи. Не спрял и на тях и в опита си да избяга, ударил патрулката им. Така се оказал в ръцете на служителите на МВР.Униформените претърсили \"Мерцедеса\" и на пода под седалката на пътника, в кутия от цигари, открили плик с известно количество суха зелена тревиста маса- канабис.Полицаите претърсили и дома на шофьора. Оттам криминалистите иззели две електронни везни, плик с четири топчета канабис и друг със семена за същия наркотик.Мъжът и спътникът му са задържани за срок до 24 часа, а по случая е образувано досъдебно производство под наблюдението на районната прокуратура в Сливница.Шофьорът се оказал криминално проявен и осъждан. Той е привлечен отново като обвиняем и е задържан под стража за 72 часа. \r\n ", "date": "2018.01.19", "title": "Край Сливница: Екшън с \"Мерцедес\", полиция и канабис!"}
{"url": "https://www.dnes.bg/sofia/2018/01/19/remontirat-s-41-mln-lv-zlatna-sofiia-grafa.365622", "text": "Над 41 млн. лв. ще бъдат вложени в ремонт на знакови градски пространства в София, сред които т. нар. „Златна София“, бул. „Цар Освободител“, ул. „Граф Игнатиев“ и други, съобщават от МРРБ.\r\nИнвестициите в модернизиране на две ключови зони на столицата ще бъдат направени по проект „Изграждане, възстановяване и обновяване на публични пространства в Централна градска част на гр. София“. Той е първият одобрен от Инвестиционната програма на Столична община по Приоритетна ос 1 „Устойчиво и интегрирано градско развитие“ на Оперативна програма \"Региони в растеж\" 2014-2020. \r\nОбщата му стойност е 46 078 473 лв., от които 41 220 994 лв. е безвъзмездната финансова помощ, която се предоставя от ОПРР.\r\nЕдната зона, чието обновяване предстои, включва т. нар. „Златна София“. Това е пространството между ул. „Георги С. Раковски“, ул. „Московска“, пл. „Васил Левски“, бул. „Васил Левски“, бул. „Цар Освободител“, пл. „Народно събрание“, ул. „6-ти септември“ и мисленото продължение на ул. „Аксаков“ от ул. „6-ти септември“ до ул. „Георги С. Раковски“. \r\nВ нея са едни от най-значимите символи на града – Храм-паметникът „Св. Александър Невски“, площад “Народно събрание“, паметникът „Цар Освободител Александър II“, църквата “Св. София”, сградата на Синодалната палата, паметникът на Васил Левски, градината \"Св. Климент Охридски\", пространството между ул. „Оборище“ и Централния военен клуб, както и площад \"Гина Кунчева\".\r\nДругата зона обхваща ул. „Граф Игнатиев“ с прилежащите й площади „Джузепе Гарибалди“, „П. Р. Славейков“ и „Патриарх Евтимий“. В нея попадат също улиците „Солунска“ (в участъка от ул. „Граф Игнатиев“ до бул. „Витоша“), „6-ти септември“ (от ул. „Граф Игнатиев“ до ул. „Аксаков“), „Ген. Паренсов“ (в участъка от ул. „6-ти септември“до ул. „ Цар Шишман“), ул. „Цар Шишман“ (в участъка от ул. „Граф Игнатиев“ до пл. „Народно събрание“) и градината пред храма „Св. Седмочисленици“.\r\nПредвижда се тези знакови за централната част на столицата места да бъдат свързани в обща система с идентичен градски дизайн. Те не само ще бъдат модернизирани и благоустроени, но и ще станат още по-достъпни за жителите и гостите на София, отчитат от строителното министерство.", "date": "2018.01.19", "title": "Ремонтират с 41 млн. лв. \"Златна София\", Графа..."}
{"url": "https://www.dnes.bg/world/2018/01/19/goreshtini-v-avstraliia-niakolko-dushi-pochinaha-v-melbyrn.365562", "text": "Горещините в Австралия станаха причина за няколко смъртни случая в югоизточния щат Виктория днес, съобщиха службите за бърза помощ, цитирани от ДПА.\r\nВ пет от осемте щата и федерални територии на Австралия температурите се покачиха до над 40 градуса.\r\nОт вчера екипите на бърза помощ са реагирали на над 30 сигнала за спиране на сърдечната дейност - значително повече от обичайното. Няколко от тези хора са починали, заяви началникът на бърза помощ в щата Виктория.\r\n\"Отдаваме причината на жегата. Тя води до смъртта на тези сред нас, които са уязвими. Жегата убива\", каза той пред репортери.\r\nНачалникът на щатската бърза помощ обаче не съобщи точен брой на починалите.\r\nПолицията спасила от заключени автомобили общо четири деца, включително 15-месечно бебе, откарано в болница заради получен топлинен удар. Пожарната е гасила около десет пожара в щата, но не е имало опасност за населени места.\r\nМестният вестник \"Ейдж\" съобщи, че в няколко болници в Мелбърн е задействан жълт код, т. е. изключени са всички светлини и уреди, които не са от жизненоважно значение, за да се пести енергия. През днешния ден, най-горещия за последните две години, температурите в града достигнаха 42 градуса.\r\nНа провеждащото се в момента Открито първенство по тенис на Австралия няколко състезатели получиха топлинен удар, включително французойката Ализе Корнет, която имаше нужда от медицинска помощ по време на мача си с белгийката Елизе Мертенс.\r\nВ съседния щат Южна Австралия болниците оказаха медицинска помощ на над 50 души поради оплаквания, свързани с жегата. Там температурите достигнаха 46 градуса, а днешният ден беше третият пореден с изключително горещо време. Няма съобщения за починали хора.\r\nОрганизаторите на местно любителско състезание по колоездене с хиляди участници бяха принудени да го отменят./БТА/", "date": "2018.01.19", "title": "Горещини в Австралия, няколко души починаха в Мелбърн"}
{"url": "https://www.dnes.bg/notifikacii/2018/01/19/alo-zam-ministyr-se-obajda-daite-pari-za-darenie.365573", "text": "Бандата, която замеси името на зам.-министър в измама с дарения, е успяла да ужили пловдивдска фирма.35-годишният Данчо С., който е многократно осъждан за измами, изнудване, кражби и хулиганство, се е представил за зам.-министър на енергетиката, съобщават от районната прокуратура.\nНа 11 януари т.г. мъжът се обадил в дружеството и обяснил, че в министерството на енергетиката организират благотворителна кампания за събиране на средства за подпомагане на домове за стари хора, пише \".Мошеникът посочил съучастника си Борислав М., на 48 г., като име за получаване на парите с пощенски запис.Вчера двамата отишли в Централната поща в София, за да изтеглят сумата от 1 250 лева, след което били задържани.Те са в ареста за 72 часа. Срещу тях са повдигнати обвинения за опит за измама след предварителен сговор.", "date": "2018.01.19", "title": "Ало, зам.-министър се обажда! Дайте пари за дарение!"}
{"url": "https://www.dnes.bg/obshtestvo/2018/01/19/merkel-u-nas-gubi-podkrepa-i-broi-priiatelite-si.365626", "text": "Ангела Меркел пристига на работно посещение в България утре. Тя ще се срещне с премиера Бойко Борисов, а според бившия зам.-външен министър Милен Керемедчиев основната причина е фактът, че тя губи подкрепа и позиции както в Германия, така и в Европейския съюз.\r\nПред Bulgaria ON AIR той подчерта, че управляващата коалиция в Германия ще бъде много тежко сформирана и ще върже ръцете на Меркел да упражнява досегашната си политика. По думите му възелът е миграционната политика, която Германия трябва да има.\r\n\"Възможността да провежда своята политка ще бъде максимално ограничена. Това дава възможност на Макрон да се самопровъзгласи за лидер на ЕС. Меркел видя, че трябва да изведе поглед отвътре навън и да направи няколко ключови посещения - едното е във Франция. Посещението в България е също толкова важно, защото подкрепящите Меркел в Европа се стопяват. Тя преброява своите приятели и в лицето на Борисов вижда един от тях\", обясни Милен Керемедчиев.\r\nГостът в предаването \"Денят ON AIR\" посочи още, че кризата с Полша е по-голяма и по-тежка в сравнение с Brexit, като ще удари повече по ЕС. Според Керемедчиев страната ни е в много трудна позиция, защото и Австрия започва все повече да говори с езика на Вишеградската четворка.\r\n\"България като изказ се доближава до това говорене. От друга страна може да се окаже натиск България да има по-ясна позиция спрямо Полша. Много трудно може да се вземе страна в този конфликт. Полша казва - \"Обвинявате ни, че мачкаме опозицията, вижте какво стана в Испания...\". Европейската комисия е в задъдена улица\", каза още гостът на Кузман Илиев.\r\n\"България е единствената страна от ЕС, която има положителен диалог с Турция. Поляризирането спрямо Турция, като изказ, е максимално изострено. Трябва да има някой, който да бъде медиатор - България може да бъде това\", посочи Керемедчиев.\r\nБившият зам.- външен министър на страната ни отбеляза още, че Доналд Тръмп е необходимото зло, тъй като по думите му в момента имаме най-силния китайски лидер и агресивна дейност от страна на Китай.\r\n\"Заплахата за 2018 г. ще бъде търговската война между САЩ и Китай\", подчерта Керемедчиев и прогнозира, че краткосрочно тя ще бъде спечелена от Китай, но в дългосрочен план - от САЩ.\r\n", "date": "2018.01.19", "title": "Меркел у нас: Губи подкрепа и брои приятелите си"}
{"url": "https://www.dnes.bg/stranata/2018/01/19/incident-sys-spartan-na-graf-ignatievo-niama-postradali.365627", "text": "Инцидент със самолет \"Спартан\" е станал при учебна маневра на летище Граф Игнатиево, съобщават от пресцентъра на Военновъздушните сили (ВВС).\r\nПри инцидента няма пострадали военнослужещи. \r\nПри учебна маневра на летище Граф Игнатиево са нанесени материални щети на военен транспортен самолет C-27J \"Спартан\". По случая се води разследване, се чете в съобщението.\r\nПо неофициална информация на специализираното издание АЕРО, става въпрос за инцидент по време на рулиране на земята. Поради силния вятър самолетът се е наклонил на една страна и е ударил земята с края на крилото си и с витлото. \r\nПо самолета има сериозни поражения.", "date": "2018.01.19", "title": "Инцидент със Спартан на Граф Игнатиево, няма пострадали"}
{"url": "https://www.dnes.bg/obrazovanie/2018/01/19/mon-komunizym-v-uchebnicite-ima-no-e-balansiran.365597", "text": "Просветният министър Красимир Вълчев е категоричен, че няма как да се отмени програмата по история за 10-ти клас, както иска БСП.\n\n\n\"Няма да отменяме учебната програма, няма да рискуваме от началото на учебната 2019-2020 г. да нямаме учебници, програмата е балансирана, това не е само мое твърдение, а мнение на авторитетни представители на научната общност, изразено през седмицата\", отсече той в Габрово.Според него програмата съдържа факти, а не оценки.\r\nВълчев заяви, че в министерството никой не е политизирал програмата и той призовава БСП също да не го правят. \r\nСпоред него критиката не е заради конкретните факти, които присъстват в програмата, а заради това, което липсва в нея.\r\nПо думите на Вълчев в една учебна програма не може да се включи всичко, защото това не е енциклопедия. \r\nТой смята, че периодът 1944-1989 г. повече разделя обществото, отколкото го обединява.\r\nВълчев посочи, че учебната програма за първи път е публикувана преди година и половина, обсъждана е както в министерството, така и с представители на академичната общност. \r\nПо думите му дискусиите са по-скоро за акцента на програмата, но той е убеден, че учителите по история ще намерят както баланса, така и правилния начин, по който да представят учебната програма за десети клас и периода от историята, който предизвиква дискусия. \r\n ", "date": "2018.01.19", "title": "МОН: Комунизъм в учебниците има, но е балансиран! "}
{"url": "https://www.dnes.bg/stranata/2018/01/19/vandalshtina-potrosheni-peiki-v-morskata-vyv-varna.365595", "text": "\nЕдва преди около две години, Община Варна постави над 450 нови пейки в приморския парк на Варна. \r\nСега обаче много от пейките са потрошени от вандали. \r\nВ общинския бюджет на Варна бяха заделени над 3,5 млн. лева за ремонти в Морската градина, но ако продължават вандалщините, тези пари едва ли ще стигнат, отбелязва \"Булфото\".\r\n ", "date": "2018.01.19", "title": "Вандалщина: Потрошени пейки в Морската във Варна"}
{"url": "https://www.dnes.bg/notifikacii/2018/01/19/germanski-rapyr-prisyedinil-se-kym-id-e-ubit-v-siriia.365576", "text": "Денис Кусперт - германски рапър, присъединил се през 2014 г. към \"Ислямска държава\" и появявал се в пропагандни видеозаписи на терористичната групировка - е бил убит в Сирия тази седмица, предаде ДПА, като се позова на Сирийския център за наблюдение на правата на човека.\r\nКусперт е загинал в сряда в Източна Сирия при въздушен удар на оглавяваната от САЩ международна коалиция по бойци на \"Ислямска държава\", каза Рами Абдел Рахман, ръководител на базираната във Великобритания неправителствена мониторингова организация.\r\n\"Бил е убит заедно с още 14 членове на \"Ислямска държава\" при бомбардировка срещу район на име Гаранидж на източния бряг на река Ефрат\", каза пред ДПА Абдел Рахман, предаде БТА.\r\nБлизкото до терористичната групировка интернет издание \"Уафа\" също заяви, че Кусперт, чието джихадистко име е Абу Талха ал Алмани, е загинал. Информацията бе придружена от снимка, за която се твърди, че е на тялото на германеца.\r\nИзвестен преди в Германия под сценичното име Десо Дог, Кусперт досега неведнъж бе обявяван за убит, отбелязва ДПА. Най-новото съобщение за смъртта му обаче е по-убедително от предишните поради детайлите и предполагаемата снимка с неговото тяло, коментира базираната в САЩ организация за следене на екстремистката дейност в интернет САЙТ(SITE).\r\nСмъртта на Кусперт все още не е потвърдена от \"Ислямска държава\".\r\nРапърът от германско-ганайски произход е роден в тогава Западен Берлин през 1975 г. Предполага се, че е приел исляма през 2010 г., след което през 2014 г. се е присъединил към джихадистите.\r\nГерманските разузнавателни служби смятаха 42-годишния мъж за опасно пропагандно средство заради влиянието му като рап икона сред германските младежи.\r\nКусперт се появяваше в пропагандни видеозаписи на \"Ислямска държава\", в които призоваваше мюсюлманите в Германия да се закълнат във вярност на обявения от групировката халифат. Той приканваше и за атентати в Европа.\r\nПрез 2015 г. Кусперт беше добавен в терористичния списък на САЩ. Той фигурираше и в списък на ООН на хора, представляващи терористична заплаха.", "date": "2018.01.19", "title": "Германски рапър, присъединил се към ИД, е убит в Сирия?"}
{"url": "https://www.dnes.bg/health/2018/01/19/antibioticite-ne-lekuvat-grip.365624", "text": "Повечето от нас са се сблъсквали с грипа на даден етап от живота си и знаем как този вирус може да ни повали страшно бързо. Два дни след атаката на вирусите започваме да усещаме първите симптоми, които към петия или шестия ден са се задълбочили, ако няма лечение. Здравият организъм може да се справи с инфекцията към седмия или осмия ден, но при хора с по-слаба имунна система заболяването продължава много по-дълго. Навременното излекуване на вирусното заболяване ще ни предпази от последващи усложнения.Какво можем да направим, за да предотвратим появата му? Здравословните навици може да профилактират вирусните инфекции, като сред тях на първо място това е добрият сън. Проучване от 2009 г. е доказало, че хора, които спят по-малко от седем часа на нощ, са три пъти по-склонни да се разболеят от простуда и грип, отколкото тези, които спят повече от осем часа на нощ.Намаляването на стреса също е превенция на вирусните инфекции. Подложените на стрес хора се разболявали два пъти по-често, защото стресът потиска имунния отговор на организма.\r\nОбаче нaй-cигypнaтa зaщитa от грип си остава имyнизaцията. Оcвeн тoвa мoжe дa пpибaвим и имyнocтимyлaтopи и хpaнeнe c пoвeчe пpecни плoдoвe и зeлeнчyци, a cъщo и кoмбиниpaни витaмини. Toвa подготвя мнoгo пo-дoбpe имунната система дa ce cпpaви c гpипa и с останалите вируси.Антибиотиците са неефективни при лечение на грип. Защо? Основната причина е, че те са създадени да се борят с бактерии. А грипът се причинява от вируси и не може да се повлияе от антибиотични средства. Те се използват в случай на тежки усложнения, причинени от грип, но не и в самото начало на проявата му. Антибиотик може да се приеме при бактериална инфекция, която се доказва със взимане на секрет за изследване.За да не се стига до там обаче е добре да вземем мерки още при първите симптоми на вирусно заболяване. В българските аптеки вече е достъпен без рецепта популярните в цял свят продукти при простуда и грип . Те ефективно се борят със симптомите и на простуда и грип.Един от най-известните продукти е  - топла напитка, която ефективно облекчава симптомите на простуда и грип. Той е един от малкото продукти на българския пазар, който повлиява 6 симптома, включително и кашлицата. Викс Антигрип Комплекс е добре да се взема още при първите симптоми на грипа. Подходящ за възрастни и деца над 12 години, а оптималната доза е едно саше на всеки 4 - 6 часа, но не повече от 4 сашета на денонощие. \r\nПроучване гласи, че при 90% от случаите на настинка и грип се засягат както горните, така и долните дихателни пътищa, което е и най-честата причина за възникване на усложнения. Ето защо е добър избор, облекчава 6 симптома и подпомага прочистването на дихателните пътищa.", "date": "2018.01.19", "title": "Антибиотиците не лекуват грип"}
{"url": "https://www.dnes.bg/sofia/2018/01/19/17-godishen-dilyr-na-droga-e-spipan-v-sofiia.365566", "text": "Столични полицаи задържаха непълнолетен дилър на наркотици.На 15 януари, при спецоперация по противодействие на престъпления, свързани с наркотици, в ж.к. \"Стрелбище\" е задържан 17-годишен младеж, непосредствено след продажба на наркотични вещества, съобщиха от МВР.При последвалите обиски и претърсвания полицаите намерили и иззели електронна везна и множество полиетиленови и хартиени сгъвки, съдържащи тревиста маса.Резултатът от назначената експертна справка показал, че иззетата тревиста маса е марихуана с тегло 49 грама.\r\nСлед доклад на събраните материали в Софийска градска прокуратура непълнолетният е привлечен като обвиняем, наложена му мярка \"надзор на инспектор от Детска педагогическа стая\".", "date": "2018.01.19", "title": "17-годишен дилър на дрога е спипан в София"}
{"url": "https://www.dnes.bg/business/2018/01/19/balansyt-ni-na-minus-sys-103-mln-prez-noemvri.365571", "text": " Текущата и капиталова сметка на платежния баланс на България през ноември е отрицателна и възлиза на 103,4 млн. евро. За сравнение, преди година имаше излишък от 197,2 млн. евро.От януари до ноември 2017 г. текущата и капиталовата сметка е положителна и възлиза на 2,949 млрд. евро, като за същия период на 2016 г. статистиката отчете излишък от 3,879 млрд. евро, показват още данните на Българската народна банка (БНБ).За ноември 2017 г. салдото по текущата сметка е отрицателно и възлиза на 155,2 млн. евро при излишък от 162,4 млн. евро за ноември 2016 г. Investor.bg припомня, че в края на октомври текущата и капиталова сметка излезе на плюс със 185,6 млн. евро.В края на ноември търговското салдо по текущата сметка е на минус с 301,6 млн. евро, като година по-рано също имаше дефицит от 75,2 млн. евро.За единайсетте месеца на миналата година текущата сметка е положителна, като достигна 2,523 млрд. евро. За същия период през 2016 г. тя имаше излишък от 2,835 млрд. евро.Текущата сметка включва вноса и износа, плащанията и постъпленията за услуги, парите, които емигрантите изпращат на свои роднини в България, както и текущите трансфери между страната и останалия свят. При излишък България се оказва нетен кредитор на останалия свят, а при дефицит – длъжник.  ", "date": "2018.01.19", "title": "Балансът ни – на минус със €103 млн. през ноември  "}
{"url": "https://www.dnes.bg/akoshtete-vqrvaite/2018/01/19/gubernator-kmet-hylk-vliza-v-politikata.365575", "text": "64-годишният кечист получил подкрепа от бившия съветник на Тръмп – Роджър Стоун, да се кандидатира за сенатор на Флорида, но Хълк, чието истинско име е Тери Болеа, не е решил дали да го направи.\r\nАко все пак реши да замени спорта за политика, той бил сигурен, че веднага ще бъде избран за позицията.\r\n \r\nЗасега Хълк възнамерява да се върне в WWE, на която е помогнал да се превърне в глобален феномен, но е бил отстранен през 2015.\r\nТой споделя: \"Мислех, че ще се кандидатирам за сенатор. Много хора ме подкрепят да го направя. Искат да бъда губернатор и кмет.. Объркан съм, защото виждам, че политиците не желаят да работят заедно, изглежда като мач между противници, които трябва да работят заедно и да рисуват красива картина\".", "date": "2018.01.19", "title": "Губернатор, кмет: Хълк влиза в политиката"}
{"url": "https://www.dnes.bg/technology/2018/01/19/kraiat-na-edna-era-kolata-vse-poveche-stava-usluga.365599", "text": "Автомобилната индустрия преминава своя металургичен исторически период в своя дигитално-информационен период. Чисто металургичната част на автомобила, неговата механика, която бе цел номер 1, все повече се превръща в носител на информационен продукт и в носител на услуга – транспорт.Това коментира в студиото на автомобилният експерт .„Хората в напредналите общества избират все повече автомобила с оглед това от какъв транспорт имат нужда. Те избират не само автомобила, а начина на притежанието му или дали изобщо да ги притежават. Колата все повече се превръща от хардуер в услуга“, посочи той. По думите на експерта младото поколение, т.нар. „милениуми“, вече не се вълнува от хардуера, дизайна и т.н. а на услугата „транспорт“ която колата предоставя от точка А до точка Б.Новите тенденции извеждат на дневен ред и множество неизвестни.„Един от интересните феномени през 2017 беше опитът на всички автомобилни шефове да ни покажат, че гледат със спокойствие на бъдещето и имат представа как ще изглежда техният бизнес след 20-30-50 години. Истината обаче е, че никой няма представа какво го очаква. Това е една относително стара индустрия, функционирала през 3 различни века, а това, което коментираме е явление от последните десетина години“, отбеляза Желев„Това е един много малък исторически период, а автомобилният кораб е голям и тежък и променя курса си сравнително бавно. Това е голямо предизвикателство\", отчете събеседника в студиото.", "date": "2018.01.19", "title": "Краят на една ера: Колата все повече става услуга"}
{"url": "https://www.dnes.bg/mish-mash/2018/01/19/skandalno-morskata-sol-izobilstva-ot-plastmasa.365600", "text": "Мислим си, че солим манджите си, а то ги гарнираме с пластмаса. Скандалното откритие е на германски учени, констатирали микропластмаса в натуралната морска сол fleur de sel (фльор дьо сел), която се образува и събира от повърхността на солниците, предава БТА.\r\n\"Това е резултат от невъздържаната ни употреба на пластмаса\", каза Барбара Шолц-Бьотхер от Института по морска химия и биология в университета на Олденбург.Учените са анализирали няколко проби сол. В тях са открили полиетилен, полипропилен, полиетилен терефталат. Тези пластмаси се използват за производството на опаковки и синтетични влакна като микрофибрите.\r\n\"Във всяка изследвана проба досега откривам микропластмаса, разбира се в различни количества\" - казва, лишен от изненада, Гунар Гердтс, морски биолог ог института \"Алфред Вегенер\". Ученият прави изследвания в Северно море и Арктика от пет години.\r\nМнението на Матиас Гелинг, който работи във федералния институт за оценка на рисковете, заяви, че са необходими много изследвания, за да бъде установено дали частиците може да са вредни за човешкото здраве.", "date": "2018.01.19", "title": "Скандално! Морската сол изобилства от пластмаса"}
{"url": "https://www.dnes.bg/notifikacii/2018/01/19/nakyde-shte-poeme-petrolyt-shte-skochi-li-barelyt-nad-70.365564", "text": "Не само за трейдъри, инвеститори и анализатори, но и за обикновените хора е интересно какво се случва с петрола напоследък. Цената на \"черното злато\" почти без прекъсване се движи нагоре от началото на декември 2017 г., натрупа поскъпване от около 13%, докосна върха си отпреди три години, а сортът Брент се доближи до нивото от 70 долара за барел. В последните сесии пък се наблюдават леки корекции в посока надолу. И това се случва на фона на предупреждения от някои анализатори, че пазарът е надценен.Към 18 януари американският лек суров петрол е прибавил 22% към стойността си на годишна база до малко над 64 долара за барел. При сорта Брент повишението е дори още по-голямо – с 25% до 69,35 долара за барел.\"След като през последните 3 дни цените на петролните фючърси отстъпват от рекордните си нива, можем да очакваме, че в краткосрочен план цените ще коригират силните възходящи движения, които направиха през последните 2 месеца. Въпреки силния старт на 2018 г. и пазар, властван предимно от купувачи, бъдещото възходящо развитие на цените може да забави ускорените си темпове на растеж и да коригира възходящия си тренд с 5 до 7 долара през следващите 2 месеца\",  финансовият анализатор Преслав Райков. Според него за момента няма фундаментални фактори, които да задвижат цените над 70 долара за барел.Че пазарът на петрол показва признаци на умора, смята и главният инвестиционен консултант на \"Елана Трейдинг\" Цветослав Цачев.\"Позитивните новини вече са отчетени от пазара и расте вероятността от корекция в цената. През второто тримесечие ще има по-силно натрупване на запаси от петрол, включително и в САЩ, когато потреблението намалява. Това ще свали цената в средата на годината\", смята Цачев. ", "date": "2018.01.19", "title": "Накъде ще поеме петролът? Ще скочи ли барелът над $70"}
{"url": "https://www.dnes.bg/akoshtete-vqrvaite/2018/01/19/obshtite-pomeshteniia-nosiat-neshtastie-na-slujitelite.365570", "text": "Все повече офиси се простират в помещения с разгърната площ, което се оказва, че не е плюс нито за служителите, нито за шефовете им. Резултатът, който е констатиран при направено шведско проучване, цитирано от в. \"Метро\", е нещастни хора с ниска работоспособност.\r\nСпоред екип на изследователския център в Карлщадския университет голяма недомислица били общите офис помещения, предава БТА.Първоначалният им замисъл е да се стимулира една хомогенна среда за сътрудничество на служителите, но в крайна сметка се оказало, че тя не ги насърчава към постигането на общи цели, а по-скоро ги разсейва и дразни.\r\nПодобна среда рязко сваля производителността на служителите, предупреждава ръководителят на екипа д-р Тобайъс Отербринг. Колкото повече хора работят на едно място, толкова по-малко е удовлетворението им от работата.\r\nИзследователите установили, че дори при малки колективи от 3 до 9 човека и средни - от 10 до 20 нивото на комуникация е слабо, а резултатите от труда - ниски.Отербринг изтъква, че общите помещения в краткосрочен план могат да носят изгоди, но в дългосрочен план са губещи, заради намалената производителност и неудовлетвореността на служителите.", "date": "2018.01.19", "title": "Общите помещения носят нещастие на служителите"}
{"url": "https://www.dnes.bg/notifikacii/2018/01/19/za-imeto-na-makedoniia-sega-e-prekrasna-vyzmojnost.365558", "text": "\r\n                        \r\n                        \r\n                        \r\n                    В момента има прекрасна възможност спорът за името на Македония да бъде разрешен с оглед на желанието на Брюксел и Вашингтон за интеграция на Западните Балкани.Това каза доц. Йоргос Христидис от Университет \"Македония\" в Солун пред Николай Кръстев в \"Светът е бизнес\" на Bloomberg TV Bulgaria.Политическите промени, които настъпиха в Скопие през миналата година бяха приветствани в Гърция, тъй като предходното управление докара двустранните отношения до незавидно състояние. Новото правителство на Зоран Заев има желание да подобри отношенията си със съседите си, в това число и Гърция, каза още доцентът.\"Това води до оптимизъм, че спорът за името на Бившата югославска република Македония, който е на дневен ред вече много години, ще бъде разрешен\", каза още гостът в студиото.", "date": "2018.01.19", "title": "За името на Македония: Сега е прекрасна възможност!"}
{"url": "https://www.dnes.bg/sofia/2018/01/19/taini-pytnici-v-troleia-debnat-shofiora-pushi-li-vika-li.365563", "text": "От Центъра за градска мобилност обявиха обществена поръчка за над 460 000 лева за \"тайни пътници\" в градския транспорт.Те ще проверяват както условията в обществения транспорт, така и отношението на шофьорите и спазват ли правилата на пътя. \r\nЩе бъдат напълно неразпознаваеми, с цивилни дрехи.\r\nПо думите на Лъчезар Пеков, ръководител и един от проверяващите автобуси от Центъра за градска мобилност,  най-честите нарушения от страна на шофьорите са подминаване на спирките, не се отварят вратите на граждани, а в някои случаи отказват да продават билети. Шофьорите се проверяват още дали носят униформи.\r\nЛошо отношение към пътниците в градския транспорт, пушене на цигари в автобусите, говорене по телефона по време на шофиране - това са част от по-често срещаните нарушения от страна на някои водачи, твърди Пеков пред Нова тв.Проверяващите от Центъра за градска мобилност в момента са 22-ма. С обявената обществена поръчка за над 460 000 лв. проверяващите вече ще са от външна, непозната фирма. Ще бъдат и 50, вместо 22-ма.", "date": "2018.01.19", "title": "\"Тайни пътници\" в тролея, дебнат шофьора: Пуши ли, вика ли..."}
{"url": "https://www.dnes.bg/akoshtete-vqrvaite/2018/01/19/snejen-avtomobil-poluchi-prazen-fish-za-globa.365591", "text": "\r\n                        \r\n                        \r\n                        \r\n                    Шега на популярен канадски артист стана хит в социалните мрежи. Той изваял автомобил от сняг в Монреал, който блокирал други паркирали коли.Полицията пристигнала на мястото и осъзнавайки шегата, поставила празен фиш за глоба, на който пишело: \"Това наистина оправи настроението ни тази нощ\".Полицаите поставили съобщението под единственото истинско в колата - чистачката, разказва \r\n ", "date": "2018.01.19", "title": "Снежен автомобил получи празен фиш за глоба!?"}
{"url": "https://www.dnes.bg/tenis/2018/01/19/kirios-na-pytia-na-grisho-po-pytia-kym-1-4-finalite.365579", "text": "Ник Кириос се класира за четвъртия кръг на Откритото първенство на Австралия по тенис, където ще играе срещу номер 3 в схемата Григор Димитров.\r\nКириос, четвъртфиналист в турнира от 2015 година, победи финалиста от 2008 година Жо-Вилфред Цонга (Франция) със 7:6(5), 4:6, 7:6(6), 7:6(5) за 3:17 часа. Представителят на домакините спечели последните пет точки в тайбрека на четвъртия сет, за да затвори мача.Така Кириос запази надежди да стане първият шампион от Австралия в турнира за последните 42 години. През 1976 година титлата спечели Марк Едмъндсън (Австралия), а Лейтън Хюит загуби финала през 2005 година от Марат Сафин (Русия).\r\nНомер 17 в схемата Кириос ще играе срещу най-добрия български тенисист Григор Димитров в четвъртия кръг, който по-рано днес победи Андрей Рубльов (Русия) с 6:3, 4:6, 6:4, 6:4. 22-годишният Ник Кириос е номер 17 в световната ранглиста. Той има четири титли в кариерата си.\r\nБългаринът има две победи в три мача срещу 17-ия в света в момента Кириос, като за последно Димитров загуби с 6:3, 1:6, 4:6 срещу Кириос на полуфиналите в Бризбейн в началото на януари.\r\n", "date": "2018.01.19", "title": "Кириос на пътя на Гришо по пътя към 1/4-финалите"}
{"url": "https://www.dnes.bg/politika/2018/01/19/pavlova-otchete-otnosheniiata-na-es-i-turciia-sa-vajni-za-bylgariia.365623", "text": "Отношенията на ЕС и Турция са изключително важни за България, обяви министърът за българското председателство на Съвета на ЕС Лиляна Павлова по време на първата съвместна конференция от поредицата \"Европа, която пази\". \n\r\n\"България е външна граница, работеща в партньорство с Турция, благодарение на което имаме нулев натиск на нелегални мигранти\", подчерта Павлова, цитирана от \"Фокус\".\r\nПо думите й усилията на България в следващите 6 месеца е да преодолеем трите най-големи проблема на европейските граждани, които се нуждаят от повече стабилност, сигурност и солидарност. \r\n\"Ние проведохме поредица от дебати и дискусии, когато правителството формулира приоритетите на българското председателство, което вече започна. Благодарение на тези дебати, благодарение на над 200 срещи с гражданското общество и различните организации, формулирахме четири приоритети, върху които българското председателство да фокусира усилията си\", каза министър Павлова.\r\n ", "date": "2018.01.19", "title": "Павлова отчете: Отношенията на ЕС и Турция са важни за България"}
{"url": "https://www.dnes.bg/usa/2018/01/19/sasht-ne-iskame-promeni-v-granicite-na-balkanite.365541", "text": "\r\n                        \r\n                        \r\n                        \r\n                    САЩ подкрепят суверенитета и териториалната цялостност на държавите от Западните Балкани в рамките на международно признатите им граници.Вярваме, че и другите държави трябва да правят същото. Това каза Хойт Ий, зам.-помощник държавен секретар на САЩ за Европа и Евразия, в предаването \"Светът е бизнес\" на  с водещ Николай Кръстев.Хойт Ий е категоричен, че държавите трябва да зачитат суверенитета на другите държави и не трябва да се опитват да променят границите.\n\n\"От 2014 насам, когато видяхме как Русия нахлу в Украйна и се опита да анексира Крим, мисля, че това беше аларма за събуждане за всички нас, че не бива да приемаме за даденост, че всички държави зачитат този основен международен принцип. Не искаме да виждаме промени в границите на Западните Балкани, не виждаме нужда от това\", каза още той.Американският държавник коментира и отношенията между Скопие и Атина.\"Македония и Гърция имат истинска възможност да постигнат договореност по т.нар. въпрос за името. Това може би ще е най-добрата възможност\", каза той.Хойт Ий е убеден, че има политическа воля, както в Атина, така и в Скопие, да се постигне споразумение и да се реши този въпрос веднъж завинаги\".\"Ще се изисква усилена работа, защото въпросът не е просто разрешим. Иначе щеше да бъде решен преди 25 години, но ако двете държави продължат да работят, както работят сега, под ръководството на Матю Нимиц, специалният представител на ООН, като посредник, ние вярваме, че това определено е възможно\", обясни още зам.-държавният секретар на САЩ.Америка подкрепя силно споразумението за добросъседство между България и Македония.\"Вярваме, че това са много положителни стъпки, не само за двете държави, които са имали различия през годините, но и за целия регион. Още веднъж, това е пример как две държави, чиито лидери, чиито народни представители, са наистина ангажирани към помирение и към намиране на решения, които могат да включват компромис, които могат да включват отстъпки, когато две държави имат желание да го постигнат, имат политическата воля да го постигнат, тогава почти всичко е възможно\", каза зам.-помощникът на държавния секретар на САЩ за Европа и Евразия.", "date": "2018.01.19", "title": " САЩ: Не искаме промени в границите на Балканите!"}
{"url": "https://www.dnes.bg/zvezdi/2018/01/19/nosyt-vodi-kym-syda-mis-tamara-plashi-s-dela-zaradi-lyji.365544", "text": "Тамара Георгиева, която е актуалната носителка на титлата Мис България, ще се бори срещу неверните твърдения за себе си и дори смята да стигне до съд, пише\n\n\n\nПрез последната седмица се появиха информации, че тя е направила корекция на носа си, който предизвика небивали вълнения след избора й. Те не стихват и до днес, като всеки има мнение за чертите на лицето й.\"Знаете че от деня на избора ми за Мис България до днешна дата, аз нямам направени никакви операции (да не говорим за интервенции в областта на лицето), както твърдят някои медии. Явяването ми в един конкурс за красота, вместо да породи красиви и позитивни емоции, той се превърна в една грозна сцена на лъжи и манипулации за мен. И за да защитя името, достойнството и авторитета си пред всички вас, аз няма да мълча. Ще сезирам компетентите органи в страната за всички неверни твърдения написани срещу мен\", написа Тамара в профила си във Facebook.", "date": "2018.01.19", "title": "Носът води към съда: Мис Тамара плаши с дела заради лъжи"}
{"url": "https://www.dnes.bg/obrazovanie/2018/01/19/komunizym-v-10-i-klas-li-ne-otseche-bsp.365543", "text": "БСП поиска да се отмени одобреният учебен план по история за 10 клас.\r\nСпоред левицата в новата програма липсва обективност, акцентира се на едни събития, а други въобще липсват.\r\nТака че социалистите настояват да се създаде комисия от учени, доказали през годините своята безпристрастност през годините и да се направи нов учебен план.\n\n\"Очакванията към новите програми бяха да има олекотяване на учебното съдържание, да се съобрази то с възрастта на учениците, да има логически връзки при изучаваното съдържание, но това така и не се случи\", обвини в декларация на БСП депутатът Ирена Анастасова.\r\nСпоред нея е налице политизация, а идеологическият подход при изработването на програмите веднага се набива на очи.\"В учебниците влиза комунистическият режим, но е очевидно отсъствието на фашисткия режим, в същото време се иска от ученика да може да оценява спасяването на българските евреи, но от какво след като ги няма антиеврейските закони\", скочи тя.\r\n\"Питаме просветния министър кой предложи промяната в програмата за 10 клас, какви са мотивите, кои са тези корифеи на историческата мисъл, чиито имена би било логично да са публични известни на хората и защо представят комунистическия режим като по-ужасен от османското иго\", каза още Анастасова.\r\n ", "date": "2018.01.19", "title": "Комунизъм в 10-и клас ли? Не – отсече БСП"}
{"url": "https://www.dnes.bg/eu/2018/01/19/boris-djonsyn-predlaga-most-prez-lamansha-sled-brexit.365545", "text": "Най-изтъкнатият представител на кампанията във Великобритания за напускане на ЕС, Борис Джонсън, предложи след Brexit да се построи през Ламанша мост с колосални размери, който да свързва Обединеното кралство и Франция, съобщи вестник \"Дейли телеграф\", цитиран от Ройтерс.\r\nДжонсън - британският министър на външните работи, който преди референдума от 2016 г. беше начело на кампанията за излизане от ЕС, казал на френския президент Еманюел Макрон, че намира за нелепо страните им да са свързани само от една-единствена железопътна линия.\r\nСлед това водещият радетел за Brexit предложил да се построи втора връзка, на което Макрон отвърнал: \"Съгласен съм. Да го направим\".\"Нашият икономически успех зависи от добрата инфраструктура и добрата свързаност. Не може ли тунелът под Ламанша да е само първата крачка в тази посока?\", написа Джонсън в Тwitter.\r\nТой не е споменавал публично идеята за мост и не е ясно дали са водени някакви конкретни дискусии как би могъл да бъде осъществен подобен голям проект и как да бъде финансиран, отбелязва Ройтерс.\r\nСпоред \"Дейли телеграф\" Джонсън е на мнение, че е възможно с частно финансиране да бъде построен мост над Ламанша с дължина от около 35 км, както и че подобно съоръжение ще създаде условия за увеличаване на туристическите потоци и търговията след Brexit.\r\n\"Технологиите постоянно напредват, а и на други места има далеч по-дълги мостове\", казал британският външен министър пред свои приближени според вестника. /БТА/ ", "date": "2018.01.19", "title": "Борис Джонсън предлага мост през Ламанша след Brexit"}
{"url": "https://www.dnes.bg/obshtestvo/2018/01/19/bylgarinyt-jenata-e-jena-myjyt-e-myj-i-jenata-ne-e-na-myja.365549", "text": "Българинът не оправдава домашното насилие, отхвърля категорично идеята, че жената трябва да е подчинена на мъжа и смята, че полът на човека е биологичният.Това показва експресен сондаж на \"Галъп\" по споровете около Истанбулската конвенция, която предстои да бъде обсъдена следващата седмица от депутатите. ГЕРБ се обявиха за приемането й, защото тя защитава жените от домашно насилие. БСП и Патриотите обаче са против, защото смятат, че с нея се прокарват повече права за гейовете.Сондажът е проведен на 15 и 16 януари сред 801 пълнолетни българи и е независим от външно финансиране, уточняват от \"Галъп\".\n\n\n50% от хората, участвали в проучването казват, че когато става дума за пола на човек, най-важен е биологичният пол. Според 38% пък най-важно е кой как се чувства.Данните показват, че в обществото ни няма крайности, но мненията съвсем не са еднозначни, анализират социолозите.В същото време обществото ни категорично отхвърля идеята, че ролята на жената е подчинена. 89% не са съгласни, че жената трябва да се подчинява на мъжа, 10% са съгласни, а 1% се колебаят. 92% категорично отхвърлят, че мъжът може да удря жената. 7% обаче са съгласни. 1% не могат да отговорят.Привържениците на ГЕРБ са в по-голяма степен склонни да приемат социалните аспекти на джендър ролите, привържениците на Обединените патриоти, БСП и ДПС – не.\"Очевидно, повдигнатата от Патриотите тема, е вече възприета и от симпатизантите на БСП. Привържениците на ГЕРБ пък явно са възприели партийната позиция в контраст с повечето останали\", анализират социолозите.Сред тези, които подкрепят подчиненост или насилие над жените личат най-вече представители на малцинствени групи. Идеята за превъзходство на мъжете се споделя в по-висока степен именно от мъже.Седемте процента, които оправдават шамар за жените, са приблизително равни на над 350 хиляди души. Подобни числа бяха отчетени и преди две години – в друго изследване на \"Галъп интернешънъл\". Дяловете на склонните към подобни актове са категорично малцинство, но явно не намаляват и този проблем трябва сериозно да бъде анализиран и решаван.", "date": "2018.01.19", "title": "Българинът: Жената е жена, мъжът е мъж и жената не е на мъжа!"}
{"url": "https://www.dnes.bg/obshtestvo/2018/01/19/vdyhnoviavashtite-bylgarski-postijeniia-v-300-stranici.365547", "text": "\r\n                        \r\n                        \r\n                        \r\n                    \"Българите: Забравените постижения\" е книга, в която се разказва за постиженията на българи в различни сфери. Подбрани са в различни категории, като са отсяти най-вдъхновяващите истории. Това обясни авторът Делян Момчилов в студиото на \"България сутрин\".\r\n\"Това е една малка палитра от големите български постижения\", подчерта той пред .\r\nДелян Момчилов сподели още, че селектираните категории са: наука, предприемачество, общество, пътешествия, изкуство, а след като са били определени те е започнало търсенето на интересни български личности.\r\nСред тези 50 истории има и 11 дами, които са оставили сериозна следа в различни сфери на нашата история. Сред тях е Анка Ламбрева, първата българка, която е обиколила света.\r\nДелян Момчилов сподели още, че планува и вече работи върху продължение на тази книга и в момента събира още истории, които да бъдат публикувани през следващата година.", "date": "2018.01.19", "title": "Вдъхновяващите български постижения: В 300 страници"}
{"url": "https://www.dnes.bg/notifikacii/2018/01/19/doc-iordan-popov-jenata-e-dobre-da-rodi-do-35-g.365546", "text": "22-23 години до 35 е най-благоприятната възраст за една жена да стане майка. Това заявява в интервю за БТА доц. д-р Йордан Попов, д.м., национален консултант - ръководител на Акушеро-гинекологична клиника при Университетска болница \"Д-р Георги Странски\" в Плевен.Той не спестява тревожния факт, че и в световен мащаб, и у нас се налага тенденцията жените да раждат първото си дете след 35 години.Медикът определя като \"ненормални\" и ражданията преди 19 или 18 години, които дори се увеличават в някои етнически групи в страната ни. Завишаването на оперативните раждания също слага в графа \"негативни\", както и увеличаването на броя на недоносените бебета.\"Оперативното раждане - секцио, повишава майчината смъртност над 10 пъти, защото като всяка оперативна интервенция, има своите рискове... В България във водещите клиники секциото е около 50%. Според мен това не е нормално - максимално делът на секциото трябва да бъде около 25-30 % в такива клиники като нашата. Ръководството на клиниката ни има мотив да се подобри този показател - т.е да намалим оперативните раждания\", казва той.Последният проблем лекарят отдава на ниската култура, а намаляването на раждаемостта - на застаряване на населението, миграцията, както и на желанието на жената първо да има професионална реализация, а после да роди дете.\"Има дефицит на специалисти, но ние подготвяме кадри, които ще ни заменят в бъдеще\" - коментира доц. Попов, като предупреждава, че за да придобие човек квалификация в тази сфера, трябва да работи в голяма АГ-база минимум 10 години, за да може да поема всички случаи.", "date": "2018.01.19", "title": "Доц. Йордан Попов: Жената е добре да роди до 35 г.!"}
{"url": "https://www.dnes.bg/temida/2018/01/19/tiineidjyr-pred-temida-haresval-sysedka-prebil-ia.365548", "text": "19-годишен варненец отива на съд заради побой над момиче, с който й причинил средна телесна повреда. Варненската районна прокуратура внесе обвинителния акт срещу Яшар М.Степента на уврежданията на пострадалата се изразяват в счупване на носни кости, вследствие на удари в лицето, което довело до изкривяване на носната преграда и затрудняване на дишането. Подсъдимият ще отговаря за извършено престъпление по член от НК, което се наказва с лишаване от свобода до 6 години, съобщаваЯшар и пострадалата се познавали от години. Били съседи от един квартал. Сближили в средата на 2015 г., като подсъдимият пожелал да имат връзка. След уговорка двамата се срещнали на 9 март 2016 г. близо до варненското училище \"Свети Иван Рилски\". Седнали на пейка. Без обяснение Яшар взел мобилния телефон на момичето и започнал да блъска главата му в стената зад пейката. Нанесъл и няколко удара в лицето на момичето. Насилникът дърпал жертвата си за косата в опит да я завлече в училищния двор. Само намесата на случаен минувач спрял действията на Яшар, но временно.Насила, като я държал за косата, подсъдимият завлякъл жертвата си на автобусна спирка и я принудил да се качат в автобус, като я държал за ръката. След като слезли в района на Двореца на културата и спорта, Яшар отвел съседката си в Морската градина с намерението да прави секс с момичето. След нейния отказ продължил да й нанася удари в лицето и да я рита. Заплашил я, че ще я изнасили.С автобус двамата се върнали в квартала, където живеят. След като слезли, 19-годишният насилник продължил да бие момичето, докато не бил спрян от техен съсед.Родителите на пострадалата я отвели в болница, където били установени травми на главата и на крака. Изготвената по делото съдебномедицинска експертиза установила редица травматични увреждания, счупени носни кости, кръвонасядания и ожулвания.Счупването на носа причинило изкривяване на носната преграда, което затруднило дишането на момичето. Случилото се  причинило и значителен стрес, превърнал се в дистрес до степен, че тя не била в състояние да излиза от дома си.Яшар е без образование и е осъждан, въпреки че предходната му съдимост не влияе на правната квалификация по това дело. Предстои насрочване на наказателния процес срещу него във Варненския районен съд, съобщи прокуратурата.", "date": "2018.01.19", "title": "Тийнейджър пред Темида – харесвал съседка, пребил я!"}
{"url": "https://www.dnes.bg/eu/2018/01/19/puchdemon-iska-da-upravliava-kataluniia-ot-briuksel.365551", "text": "Бившият каталунски премиер Карлес Пучдемон, избягал в Белгия, твърди, че с помощта на новите технологии може да управлява региона от Брюксел. Той каза това днес в ефира на \"Каталуния радио\", предадоха Асошиейтед прес и ТАСС.\r\nПо думите му днес \"мащабни бизнес проекти се управляват чрез нови технологии\". \"Това не са нормалните условия, които ни харесват, но е нещо по-добро от затвора\", отбеляза Пучдемон. \r\nСпоред него \"парламентарният правилник (на Каталуния) не съдържа никакви забрани върху начините за встъпване в длъжност\", предлагани от симпатизанти на бившия регионален лидер.\r\nПолитикът изтъкна, че ръководството на каталунския парламент трябва да реши може ли той да претендира за поста лидер на областта. \"Не е истина, че съм избягал от правосъдието - увери Пучдемон. - Пристигнах тук свободно, а щом бе издадена европейска заповед (за арест), се изправих пред съда (в Брюксел), а после правителството (на Испания) я оттегли\".Заповедта за арест на бившия каталунски лидер все още е в сила на територията на Испания. Ако той се върне от Белгия в Испания, може незабавно да бъде задържан. Привържениците му предлагат той отново да встъпи в длъжност като регионален лидер дистанционно или чрез свой представител. Мадрид твърди, че ще обжалва по съдебен ред всяко възможно нарушение, засягащо встъпването в длъжност на новия глава на региона.\r\nИспанският премиер Мариано Рахой каза по-рано, че няма никога да допусне Карлес Пучдемон да ръководи Каталуния от Брюксел, било то чрез интернет или видеоконферентна връзка. При първия административен акт в тази насока ще бъде сезиран Конституционният съд на Испания. Издигането на кандидатура за регионален лидер ще бъде блокирано и правителството в Мадрид ще продължи да управлява директно Каталуния, лишена от автономия след неконституционния референдум за независимост на 1 октомври./БТА/", "date": "2018.01.19", "title": "Пучдемон иска да управлява Каталуния от Брюксел "}
{"url": "https://www.dnes.bg/stranata/2018/01/19/dva-kamiona-katastrofiraha-na-pytia-pazardjik-panagiurishte.365583", "text": "Два товарни автомобила са катастрофирали на пътя Пазарджик-Панагюрище в участъка при село Сарая, съобщиха от МВР пред \"Фокус\".\r\nНяма пострадали при пътния инцидент, нанесени са само материални щети по двете превозни средства. \r\nДвижението в участъка се осъществява нормално, регулира се от патрул на КАТ \"Пътна полиция\".", "date": "2018.01.19", "title": "Два камиона катастрофираха на пътя Пазарджик-Панагюрище"}
{"url": "https://www.dnes.bg/temida/2018/01/19/biiach-na-lekarka-ot-speshna-pomosht-s-uslovna-prisyda.365552", "text": "Бияч на лекарка бе осъден на 6 месеца условно с 3-годишен изпитателен срок.Насилието бе извършено в Пазарджик преди година и половина и доби широк отзвук в медиите.През октомври 2016 г. Димитър Костадинов напада с няколко удара лекарката от спешния център в града д-р Гергана Анчева и охранител. Младият мъж придружавал с линейка свой роднина, пострадал в катастрофа. Влязъл в пререкание с Анчева, защото според него 30 минути никой не обърнал внимание на ранения.\n\n\nПоследали псувни и от двете страни, след което младежът нанесъл няколко удари в главата на лекарката. Опиталият се да й помогне охранител също получил удар в главата.След побоя д-р Анчева бе настанена в болницата на лечение, получи и частична загуба на слуха, пише \"\".Насилието предизвика лекарски протести в Пазарджик, но и приятелски – в защита на арестувания Димитър.След инцидента лекарката отказа да се върне повече на работа в спешното отделение.Освен условната присъда Димитър е осъден да плати и обезщетение 3000 лв. на д-р Анчева и 1000 лв. на охранителя. Присъдата може да се обжалва пред окръжния съд в Пазарджик.", "date": "2018.01.19", "title": "Бияч на лекарка от Спешна помощ – с условна присъда"}
{"url": "https://www.dnes.bg/notifikacii/2018/01/19/bnb-kym-bankite-vnimavaite-s-kreditite-za-imoti.365561", "text": " Към края на септември 2017 г. отчетеният капитал, който превишава регулаторното изискване от 8%, покрива изцяло размера на нетните необслужвани кредити в банковата система, отчете Българската народна банка (БНБ) в тримесечното си издание „Банките в България”.В централната банка преценяват, че през третото тримесечие на миналата година в балансите на банките все още присъства остатъчен кредитен риск, който ангажира част от натрупаните капиталови буфери.Този проблем се проявява в различна степен при отделните кредитни институции, най-вече заради различните дялове на необслужваните кредити от общите, пресмятат експертите на БНБ.Наред с действията по постепенното намаляване на тези експозиции, очакването е кредитните институции да се придържат към консервативно ниво на кредитните си стандарти в условията на промяна на икономическия цикъл и при наблюдаваната тенденция към нарастване на цената на недвижимите имоти.Специалистите предупреждават, че предизвикателство за банките е да ограничат риска от отпускането на нови кредити за икономически сектори и агенти, чието ниво на задлъжнялост е свързано и с капацитета им да обслужват своите задължения.През последните месеци българската банкова система продължава да оперира в сравнително благоприятна среда. Това създава възможности за оптимизация на балансите и бизнес стратегиите на кредитните институции, включително за редуциране на нивото на необслужваните кредити, както и за активизиране на финансовото посредничество, коментират в БНБ.Подобряването на перспективите пред стопанската конюнктура и икономическата активност в България и еврозоната се очаква да допринесе за съживяване на търсенето и предлагането на кредити, което при запазване на консервативния рисков толеранс може да се отрази благоприятно върху финансовите резултати на банките.\r\nВ БНБ пресмятат, че постигнатата от банковата система доходност в края на третото тримесечие остава на сравнително високо равнище за разлика от повечето страни от ЕС.Независимо от това, едно от предизвикателствата пред българската банкова система е да се ограничи неравномерното разпределение на показателите за доходност сред отделните кредитни институции, пише в анализа. През последните месеци върху показателите влияят както средата на ниски лихвени равнища, така и предприетите действия по управление на кредитния риск.Какво показват данните за необслужваните кредити ", "date": "2018.01.19", "title": "БНБ към банките: Внимавайте с кредитите за имоти!"}
{"url": "https://www.dnes.bg/health/2018/01/19/krachka-kym-universalna-vaksina-protiv-grip.365580", "text": "В сезона на грипната епидемия у нас американски изследователи дават добра заявка за разработване на универсална ваксина срещу тази зараза.В лабораторни условия учените са създали вирус мутант на грипа, на който разчитат, че може да е в основата на много по-ефикасна ваксина срещу това заболяване, съобщава Франс прес, цитирано от БТА.\r\nГенномодифицираният вирус е предизвикал много по-силни имунни реакции при животни, с които са правени опити, като те се оказали в пъти по-изразени, в сравнение различните щамове вируси на грипа.\r\nЗа да получат мутантния патоген, учените са дешифрирали генома на няколко грипни вируса и са идентифицирали гените, които им позволяват да се изплъзнат на първата защитна линия на имунната система. \r\nПри провокирана мутация на тези гени в един единствен вирус, специалистите са се сдобили с щам, който лесно се размножава в лабораторни условия. При това неговата заразност била отслабена, което е преимущество при разработването на антигрипна ваксина.\r\n\"Нашата разработка представлява първата крачка в направата на универсална антигрипна ваксина\", изтъква Денис Бъртън, член на екипа от калифорнийския изследователски институт \"Скрипс\".", "date": "2018.01.19", "title": "Крачка към универсална ваксина против грип"}
{"url": "https://www.dnes.bg/zvezdi/2018/01/19/keit-mos-i-naomi-kembyl-defiliraha-bekymovi-gledaha.365557", "text": "Пред погледите на футболиста Неймар и семейство Бекъм 44-годишната Кейт Мос и 47-годишната Наоми Кембъл дефилираха на подиума за ревюто на \"Луи Вюитон\" в Париж, съобщава Франс прес, цитирана от БТА.\r\nВ рамките на седмица на мъжката мода в Париж беше представено последното дефиле на британския дизайнер Ким Джоунс за френска модна къща. Неговата колекция есен-зима 2018 г. е вдъхновена от пътешествията и от спортния стил.\r\nМоделите му бяха ту естествени, ту лъскави, дори флуоресциращи. В използваните щампи по дрехите, фигурираха кенийски пейзажи. Ревюто на 38-годишния дизайнер, пристигнал в \"Луи Вюитон\" през 2011 година, приключи с появата на подиума на Наоми Кембъл и Кейт Мос, които се представиха в шлифери с логото на бранда.\r\nДвете манекенки съпроводиха за финален поклон британския дизайнер, аплодирани от звездата на футболния клуб \"Пари Сен Жермен\" Неймар и от съотборника му Кевин Трап, от Дейвид и Виктория Бекъм и от сина им Бруклин.", "date": "2018.01.19", "title": "Кейт Мос и Наоми Кембъл дефилираха, Бекъмови – гледаха!"}
{"url": "https://www.dnes.bg/kino/2018/01/19/i-kolin-fyrt-se-razgranichi-ot-udi-alyn.365590", "text": "57-годишният Колин Фърт е поредният представител на голямата киноиндустрия, който се разграничи от режисьора Уди Алън. 82-годишният Алън е обвинен от осиновената си дъщеря Дилън Фароу, че е упражнявал сексуален тормоз, когато е била малолетна.Британският актьор, който се снима преди три години в \"Магия на лунна светлина\" на Алън, оповести решението си ден преди 32-годишната Фароу да даде първото си телевизионно интервю по скандалната тема.Вчера тя разказа подробности как пастрокът й е блудствал с нея, когато е била на 7 години и настоя, че казва истината, макар Алън и адвокатът му да са категорични, че изреченото от нея е лъжа. \r\nМиналата година Фърт се обяви публично и срещу продуцента Харви Уайнстийн, обвинен в сексуални посегателства от десетки жени. Продуцентската компания на Уайнстийн, от която той беше уволнен, стои зад филма \"Речта на краля\", отличен с \"Оскар\" и донесъл на британския актьор най-престижния приз в киното за главна мъжка роля.\r\nТогава Колин Фърт призна също, че се чувства засрамен, защото не е направил нищо, след като актрисата Софи Дикс е споделила с него за \"стресиращото си преживяване\" с Харви Уайнстийн преди 25 години, съобщава БТА.\r\nДа припомним, миналата седмица 22-годишният актьор Тимъти Шаламе заяви, че не иска да се \"възползва\" от съвместната си работа с режисьора Уди Алън във филма \"Дъждовен ден в Ню Йорк\" и затова ще дари хонорара си.\r\nМладокът последва актрисите Ребека Хол, Елън Пейдж и Мира Сорвино и режисьорката Грета Гъруиг, които също направиха дарения или изразиха съжалението си, че са работили с Алън. Гъруиг обяви, че повече няма да работи с колегата си.\r\n ", "date": "2018.01.19", "title": "И Колин Фърт се разграничи от Уди Алън"}
{"url": "https://www.dnes.bg/stranata/2018/01/19/polet-ot-mosta-kola-se-prizemi-do-zatvora-v-tyrnovo.365598", "text": "\nКола \"излетя\" от главния път София – Варна на влизане във Велико Търново и се \"приземи\" под моста срещу затвора в града.Няма данни за здравословното състояние на пътниците в колата. Инцидентът е станал около 14:45 часа. \r\n ", "date": "2018.01.19", "title": "Полет от моста: Кола се \"приземи\" до затвора в Търново"}
{"url": "https://www.dnes.bg/health/2018/01/19/kyrma-ili-adaptirano-mliako-ima-li-izobshto-dilema.365483", "text": "Кърмата е най-добрата храна за бебето. Поради тази причина и препоръките са през първите 6 месеца от живота му то да се храни изцяло с майчино мляко. По възможност кърменето е хубаво да продължи до навършване на една година на детето. По този начин то е защитено от инфекции, а в дългосрочен план намалява вероятността от развитие на диабет, затлъстяване и бронхиална астма. Кърменето е полезно и за майката. Непосредствено след раждането то подпомага свиването на матката и намаляване на кървенето, така майката по-бързо се възстановява. Освен това се намалява рискът от развитие на карцином на яйчниците и млечната жлеза. Поради продължителния период на кърмене и различните нужди на бързо растящия организъм, съставът на кърмата се изменя. Основните й съставки включват:  Майчиното мляко съдържа два вида протеин – суроватъчен протеин и казеин, като суроватъчният е около 60%, а казеинът – около 40%. Това съотношение допринася за по-бързото и лесно усвояване на кърмата. Ако бебето се храни с адаптирано мляко с по-високо съдържание на казеин, то по-трудно ще се храносмила и усвоява. ", "date": "2018.01.19", "title": "Кърма или адаптирано мляко – има ли изобщо дилема?"}
{"url": "https://www.dnes.bg/blizak-iztok/2018/01/19/sasht-uskoriavat-mesteneto-na-posolstvoto-si-v-erusalim.365510", "text": "Правителството на президента на САЩ Доналд Тръмп действа по-бързо от предвиденото, за да премести посолството на страната в Израел от Тел Авив в Ерусалим до 2019 г., съобщават пред \"Ню Йорк таймс\" високопоставени представители. \r\nМиналият месец беше съобщено, че промяната няма да се случи преди края на мандата на президента.\n\n\n\nПлановете на правителството сочат, че то вече не се опитва да смекчи удара от новата политика, предизвикала гневни протести от палестинци и други араби. Това поставя под съмнение миротворческите амбиции на Тръмп.\r\nИзраелският премиер спомена тази сряда възможността за по-бързо преместване, заявявайки пред медии, че посолството ще бъде преместено в рамките на тази година. Няколко часа по-късно Тръмп заяви, че няма такива планове. Не е ясно дали съветниците на Тръмп са го уведомили за новите срокове преди вчерашния ден. Първоначалните планове бяха за строеж на нова сграда в Ерусалим, която според държавния секретар Рекс Тилърсън ще отнеме най-малко три години. \r\nПо-късно Държавният департамент на САЩ се е спрял на по-скромен и по-евтин план за преустройство на съществуваща консулска сграда в Западен Ерусалим. Това ще позволи преместването на посолството до следващата година.\r\nСпоровете за сроковете предизвикаха напрежение между Тилърсън и други членове на администрацията. Посланикът на САЩ в Израел Дейвид Фридман, както и зетят на Тръмп Джаред Къшнър, са подкрепили бързия план. Вчера Тилърсън е поискал от Тръмп повече време за гарантиране на безопасността на сградата и президентът е приел.\r\nСградата в Западен Ерусалим е близо до Зелената линия, служила като фактическа граница на Израел до арабско-израелската война през 1967 година. Сградата ще трябва да бъде преустроена, за да може посланикът да извършва поверителни операции, но тя е относително нова постройка, предлагаща по-голяма сигурност от посолството в Тел Авив, според в. \"Ню Йорк таймс\".\r\nБързото преместване на посолството може да помогне на Тръмп и при изборите в средата на мандата, казват представители на САЩ. Решението за признаване на Ерусалим е популярно сред американските евангелисти и твърди поддръжници на Израел.", "date": "2018.01.19", "title": "САЩ ускоряват местенето на посолството си в Ерусалим"}
{"url": "https://www.dnes.bg/obshtestvo/2018/01/19/rakyt-prebori-velka-ostavi-syprug-i-pet-deca.365513", "text": "\r\n                        \r\n                        \r\n                        \r\n                    Велка Велкова от Годеч, за която сме ви разказвали през миналата година, не успя да се пребори с тежкото си онкологично заболяване и почина.Майката на 5 деца успя да замине за животоспасяваща операция в Германия преди няколко месеца, но медиците там са казали тежката новина на нея и близките ѝ, че няма надежда и че е късно.\n\n\n\"Когато Велка беше транспортирана беше прекалено късно. Лекарите от там ни посъветваха да я приберем при семейството ѝ и да не я мъчим\", сподели Яна Данаилова, приятел на Велка и нейното семейство, пред .Тази сутрин тя занесе на децата на Велкова в Годеч много подаръци, събрани от добри хора.Веднага след смъртта на Велка Велкова, групата във Facebook, която се занимаваше със събирането на средства за лечението ѝ преустанови дейността си и започна да набира пари за нейните деца.Красимир Иванов, мъжът на Велка, с когото обаче нямат брак, обяви, че в момента той няма достъп до средстватаq събрани за лечението ѝ. Сега бащата отглежда сам 5-те им деца.\"Тези пари са в сметката на Велка и децата ще ги използват, когато навършат 18 години\", обясни той.Красимир сподели още, че въпреки казаното от лекарите, че няма надежда, той и Велка са продължили да се борят с болестта.\r\n ", "date": "2018.01.19", "title": "Ракът пребори Велка! Остави съпруг и пет деца"}
{"url": "https://www.dnes.bg/notifikacii/2018/01/19/ruski-eksperti-epohata-na-vladimir-putin-shte-prodylji.365514", "text": "Изолационизъм, засилване на репресиите, продължение на сегашната \"епоха на Путин\" - ето какво очаква Русия след президентските избори през март. Така смятат експерти, участвали в приключилия вчера в Москва Гайдарски форум на социално-икономически теми, пише \"Ведомости\".\r\nАналитиците не очакват тази година мащабни промени в Руската федерация. Според тях най-вероятно започва година на подготовка за промени, например за приемане на нова конституция или \"разработване на нови правила, които ще позволят на днешния държавен глава да остане на кормилото възможно най-дълго\".\r\nПрез това време Русия ще се развива според очерталите се вече тенденции - изолационизъм, засилване на \"избирателните репресии\", нагнетяване на информационен фон, прогнозира вчера на дискусия в рамките на форума политологът Владимир Гелман.\r\nСпоред наблюдателя Николай Петров, за да избегне държавният глава имиджа на оттеглящ се лидер, Кремъл трябва да стартира нов сериозен процес - \"прехвърляне на властта от президента Путин към вожда Путин\".\r\nМеждувременно страната все тъй \"малко по малко ще деградира\", уточнява експертът Дмитрий Орешкин.\r\nПо думите на анализатора Дмитрий Орлов, неучаствал в дискусията, Путин ще запази влиянието си върху руската политика и след евентуалния си нов мандат, който ще изтече през 2024 г. Руският лидер обаче няма интерес да го прави чрез промени в конституцията или кардинални реформи в държавното управление. Всички опасения в тази връзка \"спадат по-скоро към фобиите, а не към рационалните прогнози\", добавя Орлов.\r\n(БТА)", "date": "2018.01.19", "title": "Руски експерти: Епохата на Владимир Путин ще продължи!"}
{"url": "https://www.dnes.bg/za-da-se-razbirame/2018/01/19/5-nezdravoslovni-granici-v-liubovta.365504", "text": "Жените, които дълго време са били сами, а са желали да имат връзка, правят една основна грешка – не поставят ясни граници в отношенията си.Те се впускат уверено във възможността да споделят живота и ежедневието си с някого, раздавайки се напълно и безапелационно.Толкова дълго са чакали да дадат любовта и грижите си на мъж, с когото евентуално да създадат семейство, че са готови на всичко, за да го задържат.Практиката обаче показва, че този подход е вреден за връзката. Когато мъжът не вижда авторитет в лицето на своята нежна половинка, той бързо губи интерес и уважение към нея.Много жени се втурват с целия си устрем в началото на връзката, но скоро след това получават нещастие, неудовлетвореност, потъпкани очаквания.За да бъдат тези жени истински щастливи трябва да разберат, че отдаването и любовта нямат нищо общо с това да се отречеш от себе си, личността си и характера си.Границите са хубаво нещо, което всяка жена, а и мъж трябва да поставят във връзките си, за да са щастливи.Кои са признаците, които подсказват, че във връзката ви са налице нездравословни граници?1. Регулирате живота си така, че да отговаря на графика на мъжа.", "date": "2018.01.19", "title": "5 нездравословни граници  в любовта"}
{"url": "https://www.dnes.bg/politika/2018/01/19/karaiancheva-za-konvenciiata-ne-klati-vlastta-i-niama-da-se-otlaga.365515", "text": "\r\n                        \r\n                        \r\n                        \r\n                    Решението на Патриотите да не подкрепят приемането на Истанбулската конвенция няма да доведе до напрежение в управляващо мнозинство. В това е убедена председателят на Народното събрание Цвета Караянчева.\n\n\nВчера \"Обединени патриоти\" категорично заявиха, че са против Истанбулската конвенция и няма да я подкрепят.Също така те призоваха ГЕРБ да я оттеглят и да не я вкарват в Народното събрание, защото имало нарушения при подписването ѝ. \"Дискусията за Истанбулската конвенция няма да бъде отложена. След обсъжданията, които предстои да направим, се надявам, че на обществото ще му бъдат разяснени много неточности и то ще разбере какво всъщност налага тя\", каза шефката на парламента пред .Тя каза още, че късно снощи са били получени разяснителни записки и възможни резерви, които могат да бъдат приложени в определени допускания на Истанбулската конвенция.\"Надявам се дебатите във вторник (23 януари) да дадат отзвук на всичко онова, което се насади в общественото пространство и притеснява хората. Парламентът е длъжен да даде възможност на всички, които имат мнение по въпроса, да го изкажат. Затова и разговорите ще бъдат отворени. На тях ще могат да присъстват различни неправителствени организации и хора, които са заинтересовани от темата\", подчерта председателят на парламента.Според Караянчева някои от спорните текстове биха могли да се заменят с други.", "date": "2018.01.19", "title": "Караянчева за конвенцията: Не клати властта и няма да се отлага"}
{"url": "https://www.dnes.bg/eu/2018/01/19/treisi-krauch-ministyryt-na-samotata-vyv-velikobritaniia.365517", "text": "Министър на самотата е новият пост в кабинета на Великобритания, който създаде Тереза Мей.Министър-председателят на страната назначи зам.-министъра по въпросите на спорта и гражданското общество Трейси Крауч на новата длъжност.По данни на британския Червен кръст повече от 9 милиона британци често или постоянно страдат от самота.Статистиката сочи, че има малки и големи хора, които в продължение на месец не разговарят с никого.Организацията нарича това явление \"скрита епидемия\", което е парадокс на фона на това, че населението там се увеличава.\"За твърде много хора самотата е тъжна реалност на съвременния живот. Искам да се боря с този проблем в името на нашето общество и на всички нас, да помагам за преодоляване на самотата на възрастните хора, възпитателите, тези, които са загубили близки, тези хора, които няма с кого да поговорят, няма с кого да споделят мислите и опита си\" - се казва в изявление на Тереза Мей, цитирано от Би Би Си.", "date": "2018.01.19", "title": "Трейси Крауч – министърът на самотата във... Великобритания"}
{"url": "https://www.dnes.bg/notifikacii/2018/01/19/arest-za-trima-zamesili-zam-ministyr-v-izmama-s-dareniia.365519", "text": "Трима софиянци, събирали фалшиви дарения от името на зам.-министър, са арестувани при спецакция на СДВР.От полицията не уточняват кой е зам.-министърът, чието име е ползвано за измамата, нито каква сума е събрана.Тройната банда обаче не за пръв път действа по същата схемата – преди време измамниците събирали фалшиви дарения и от името на депутат.Те са на 35 г., на 48 г. и на 54 г., единият е криминално проявен с регистрации за кражби, измами, изнудване, хулиганство и осъждан.Двама от мъжете са задържани в паричния салон на Централната поща в столицата, в момента на получаване на инкриминираната сума, а третият, който се е явявал техен шофьор - пред сградата.В тях са намерени и иззети вещи и предмети, свързани с измамите.", "date": "2018.01.19", "title": "Арест за трима, замесили зам.-министър в измама с дарения"}
{"url": "https://www.dnes.bg/notifikacii/2018/01/19/izvyrshil-e-prestyplenie-ako-ste-go-vijdali-112.365521", "text": "Полицията издирва Румен Георгиев Запрянов от Пазарджик във връзка с извършено от него тежко криминално престъпление, съобщиха от МВР.Мъжът е на 51 години, висок, със сини очи.Гражданите, които разполагат с информация за издирвания, могат да сигнализират на тел. 112 или в най-близкото поделение на МВР. Анонимността им е гарантирана.", "date": "2018.01.19", "title": "Извършил е престъпление! Ако сте го виждали: 112"}
{"url": "https://www.dnes.bg/stranata/2018/01/19/kmetyt-obstanovkata-v-smolian-se-uspokoiava-shtetite-sa-golemi.365526", "text": "Обстановката на територията на община Смолян се успокоява, но щетите в гората са огромни и още дълго време ще трябва да се отстраняват, каза в интервю пред \"Фокус\" кметът  Николай Мелемов. Бедственото положение в общините Смолян и Баните обаче остава в сила.Вчера ураганният вятър нанесе поражения в цялата община - паднали дървета затвориха част от пътищата, без ток останаха Турян, Станевска махала, Река, Требище, цялото Арденско корито, Момчиловци, Соколовци и Тикале. Затворени за движение бяха пътищата за Турян, Габрица и Левочево. Община Смолян обяви бедствено положение.\n\n\n\"Поради ураганните ветрове през вчерашния ден, беше трудно да отстраним  щетите, които бяха нанесени, тъй като не можем и да излагаме на риск  живота на хората, но в края на деня вятърът утихна. Следва усилена работа на  пътя Смолян – Турян и има доста работа, за да се отвори пътят“,  коментира Мелемов.Пътят до с. Турян остава затворен заради множество паднали дървета, но  общината е изпратила по обходно трасе доставка от хляб и медикаменти за  местните жители.Той допълни, че Общината ще помогне за възстановяването на отнесен покрив на къща в един от смоленските квартали, както и на изолацията на жилищен блок. Кметствата в община Смолян обобщават данните за размера на щетите от ураганния вятър. Десетки частни къщи в различни села са със засегнати покриви от вятъра, има и случаи на счупени прозорци.Екипи на електроразпределителното дружество продължават работа по отстраняване на авариите, причинени от урагана. Това налага изключване на електричеството на част от селата, за които вчера е било осигурено аварийно захранване. Повалени стълбове и прекъснати от падащи дървета жици са основните последици от стихията. Села в община Баните са без електричество повече от 24 часа според информация от Областната администрация в Смолян. Комуникацията с администрацията в Баните е затруднена, тъй като клетките на мобилните оператори са изключени.", "date": "2018.01.19", "title": "Кметът: Обстановката в Смолян се успокоява, щетите са големи"}
{"url": "https://www.dnes.bg/obshtestvo/2018/01/19/slavi-shte-izsmuche-glasove-ot-gerb-bsp-shte-byde-li-alternativa.365522", "text": "\r\n                        \r\n                        \r\n                        \r\n                    Известни българи поглеждат към политиката. Шоуменът Слави Трифонов, братята Пулеви и историкът проф. Божидар Димитров опипват пулса на обществото и обмислят свои политически проекти. Общата свързваща нишка помежду им е желанието да се даде път в политиката на известни и доказали се личности в своите сфери.\n\n\nВече близо 4000 човека са изявили интерес към бъдещия политически проект на Трифонов. \"Тези заинтересовани са наемници. Първият въпрос, който възниква е – при какви условия Слави ги наема. Тъй като това няма да е гражданско обединение или политическа партия. Това е проект с неясен договор и кауза. Тези проекти се разпадат, когато се отдръпне олигархът зад тях\", посочи пред  политологът Цветанка Андреева. Според нея възникването на тези политически проекти никак не е странно. \"Популизмът расте там, където има огромно недоволство към политическата класа. Той е добър трамплин в политиката, но никога не води до реформа”, настоя тя. \r\n\"Медийната кампания на Слави е направена по безупречен начин. Всяка негова публикация в социалните мрежи е медийно събитие. Ако Трифонов оглави политически проект, ще пожъне успех. Но не мога да си представя как по една биография разбираме дали човек е читав за политик. Истинският кастинг са изборите. Това в момента е шоу. Няма да му е уютно в политиката, тъй като той е емоционален, а там ударите под кръста са многобройни\", подчерта журналистът и бивш депутат Росен Петров. \r\nПолитологът изтъкна, че Слави Трифонов би \"изсмукал\" гласове от ГЕРБ, \"Обединени патриоти\" и БСП, но до колко може да бъде реална алтернатива на властта е спорно. \r\n\"Ако политическата сатира влезе в политиката, няма да завърши успешно\", предположи тя. \r\n\"Постоянните скандали и нападения един срещу друг в парламента изхабяват изключително много политическата система. Хората се обезверяват и скоро ще поискат президентска република. Когато политиците си вадят зъбите, накрая се озъбват хората. Напредъкът може да е много мижав, но има известно успокояване в системата. Въпреки това, Слави не бива да бъде подценяван\", категоричен бе бившият народен представител. ", "date": "2018.01.19", "title": "Слави ще изсмуче гласове от ГЕРБ, БСП... Ще бъде ли алтернатива?"}
{"url": "https://www.dnes.bg/notifikacii/2018/01/19/momche-s-bradva-napadna-uchenici-v-klas-v-ulan-ude-rusiia.365532", "text": "Ученик нападна с брадва седмокласници в училище в град Улан Уде в руската република Бурятия в Сибир. Преди това момчето хвърлило бутилка със запалителна течност. В  кабинета избухнал пожар, съобщи РИА Новости. \r\nПострадали са седем души, сред които и самият нападател, който се опитал да се самоубие. Две момичета са в тежко състояние. \r\nСпоред информацията на ТАСС момчето е нахлуло с брадва в училището. По данни на прокуратурата то влязло в стаята, подпалило парцал и го хвърлило към учителя, след което започнало да размахва брадвата. Момчето имало у себе си и нож. \r\nПо официални данни момчето е действало само. Някои очевидци обаче твърдят, че нападателите са били двама. \r\nЕдин от учениците разказа пред РИА Новости, че в училището не е имало охрана. По думите му на входа учениците не ги проверяват, както и външните посетители. \r\nДруг ученик разказа, че нападателите са били от 9-и клас. Те хвърлили коктейл „Молотов“, повалили едно момиче на пода и започнали да го бият по главата. По думите им нападателите са били двама, от същото училище. \r\nСградата на училището е отцепена от военните, на мястото работят правоохранителните органи, пожарникари, медици.Случаят се разследва от Следствения комитет на Руската федерация.  Образувано е наказателно дело за опит за убийство и небрежност по  служба. Правна оценка ще получат и действията на ведомствата, отговорни  за сигурността в училището, подчерта Петренко.\r\nНападателят  е задържан, той е в болница, тъй като е направил опит за самоубийство. \r\nКварталът Сосновий Бор, в който се намира училището, до 2011 г. беше в списъка на закритите за посещения селища на Въоръжените сили на Русия. На територията му има военна болница, поликлиника, спортен комплекс, средно училище и две детски градини. Населението му е над 8 000 души. \r\n \r\nТова е второто нападение, извършено в руско училище тази седмица, припомня Франс прес. В понеделник двама юноши атакуваха с ножове ученици в уралския град Перм. Пострадаха общо 15 души.\r\nСлучаят от понеделник разпали отново дискусиите за сигурността в руските учебни заведения - твърде чувствителна тема в страната след кризата в училището в кавказкото селище Беслан, където прочеченски командоси взеха заложници през 2004 г., отбелязва Франс прес. Тогава загинаха 331 души, включително 186 деца.\r\n ", "date": "2018.01.19", "title": "Момче с брадва нападна ученици в клас в Улан Уде, Русия"}
{"url": "https://www.dnes.bg/temida/2018/01/19/ujilvane-na-veka-kyde-e-bankerkata-zavliakla-marto-petrov-s-4-mln.365509", "text": "Личната банкерка, завлякла футболната ни легенда Мартин Петров с близо 4 млн. лева, е обявена за общонационално издирване.Скандалът с източените сметки на бившия национал гръмна през ноември 2017-а.Тогава той сезира прокуратурата за липсващи 3,8 млн. лв. Парите са източвани в продължение на десет години, от 2007 г. до 2017 г. от 13 негови сметки.\n\n\nВ сигнала на Петров до прокуратурата се споменава името на личната му банкерка Ирина Ч. Аткова и съпруга й.Футболистът е категоричен, че никога не й е предоставял пълномощно за финансовите операции, а те са извършвани във време, в което той е бил извън България.Малко след като информацията стана публична, се появиха твърдения, че Петров имал любовна афера с банкерката, която той отрече.\"Знам, че навсякъде по света има жълти новини, но в България се минават всякакви граници. Нямах намерение да взимам отношение, ако не беше толкова брутално посегателство срещу мен и семейството ми. Наистина не мога да повярвам, че за такива лъжи никой не носи отговорност\", каза Петров.Междувременно адвокатите му обявиха, че са депозирали молба за отвод на съдията по делото му срещу \"УниКредит Булбанк\" за източване на колосалната сума.Според тях дългогодишни отношения с трезора на Стефан Кюркчиев от Софийския градски съд означават, че той вече има формирано отношение за работата на банката.\"Личните му контакти с нейни служители, които са го обслужвали през дългогодишния му период като клиент, вероятно също са оказали влияние в тази посока\", смятат адвокатите на \"Футболист №1 на България\" за 2006 г., изказани пред \"Труд\".Въпреки тази тяхна мотивировка, съдия Кюркчиев е отказал да си направи служебно отвод по делото и е дал възможност на страните да вземат становище по този въпрос.", "date": "2018.01.19", "title": "Ужилване на века! Къде е банкерката, завлякла Марто Петров с 4 млн."}
{"url": "https://www.dnes.bg/stranata/2018/01/19/krai-na-bedstvieto-v-karlovo-pochva-borbata-s-shtetite.365530", "text": "Отменено е бедственото положение в община Карлово, съобщи след заседанието на кризисния щаб тази сутрин зам.-кметът Стойо Карагенски.По думите му значителни материални щети е нанесъл ураганният вятър, вилнял вчера в региона. Назначени са комисии и екипи, които незабавно са започнали работа по описване на щетите и възстановяване на последствията от бедствието.\n\nТри комисии правят оценка на щетите в града, граждани продължават да подават сигнали за повреди в техните имоти. Назначени са работни групи, които отстраняват паднали дървета и клони по улиците, работи се по възстановяване на падналото знаково стопанство, тъй като много от пътните знаци са на земята, работи се и по повредите на уличното осветление, в действие е и допълнителна техника за извозване при почистването на улиците и тротоарите, поясни Карагенски пред БТА.Още вчера е извършено разпределение на строителни фирми, които да отстраняват и възстановяват щетите в местата с най-тежки поражения - болницата и училището в Карлово, както и в здравната служба в село Васил Левски.Помощ ще окаже и 61-ва Стрямска механизирана бригада, с военна техника ще бъде почистен районът около поделението и близкия квартал, каза още Карагенски.Той добави още, че след приключване на работа по отстраняване последствията от ураганния вятър, общината ще подаде документи в Междуведомствена комисия по бедствия и аварии за финансиране, тъй като със собствения си бюджет община Карлово не може да се справи с големите поражения.", "date": "2018.01.19", "title": "Край на бедствието в Карлово. Почва борбата с щетите"}
{"url": "https://www.dnes.bg/world/2018/01/19/putin-se-potopi-v-ledenite-vodi-za-bogoiavlenie.365523", "text": "\nМножество руснаци, включително президентът Владимир Путин, се окъпаха тази нощ в замръзнали реки и езера в ледения студ, принудил властите в някои региони на Русия да отменят този обичай, традиционен за православния празник Кръщение Господне или Богоявление, предаде Франс прес.\r\nВ обкръжението на свещеници и икони от местния Нило-Столобенски манастир Путин се потопи, гол до кръста, в ледените води на езеро Селигер северозападно от Москва при минус пет градуса по Целзий. \r\nСъщото сториха и множество други жители на страната, скачайки в заледени водоеми въпреки студовете, достигнали минус 40 градуса в далекоизточна Якутия, съобщи министерството на извънредните ситуации, без да уточни броя на участниците в тези прояви.\r\nПрез 2017 г. в богоявленския обред участваха над два милиона хора в Русия.\r\nТАСС уточнява, че не става дума за църковен ритуал, а за народен обичай, на който Руската православна църква гледа благосклонно, ако хората се отнасят към него с благоговение и нямат здравни противопоказания.\r\nТемпературите край езеро Селигер тази нощ не спадаха под минус 6-7 градуса, уточни пред журналисти прессекретарят на Путин Дмитрий Песков, цитиран от ТАСС. Той увери, че президентът изпълнява обреда вече от години. При все това Кремъл съобщава за пръв път, че Путин е участвал в него, макар той често да посещава православни храмове по време на църковни празници.\r\nВ Норилск - в Далечния север на федерацията, се вихреха снежни виелици и термометрите показваха минус 50, затова властите решиха да отменят ритуала и препоръчаха никой да не се къпе \"поради съображения за сигурност\", съобщи РИА Новости.\r\nВ съседните предимно православни страни - Украйна и Беларус, празникът също бе подобаващо отбелязан от много хора, информират местни медии.\r\nПравославната традиция повелява на Богоявление човек да се потопи във водата три пъти - в името на Отца, Сина и Светия дух. Ритуалът символизира кръщението на Исус Христос в р. Йордан. /БТА/", "date": "2018.01.19", "title": "Путин се потопи в ледените води за Богоявление"}
{"url": "https://www.dnes.bg/sofia/2018/01/19/otkriha-myrtyv-myj-na-okolovrystnoto-v-sofiia.365536", "text": "Мъж е открит мъртъв на Околовръстното шосе в София тази сутрин, съобщи БНР.\r\nНай-вероятно той е бил блъснат от автомобил, като водачът е напуснал мястото на инцидента. \r\nЗаради следствените действия преминаването в района е ограничено. Шофьорите могат да използват обходен маршрут през село Чепинци. Пътната полиция регулира движението.", "date": "2018.01.19", "title": "Откриха мъртъв мъж на Околовръстното в София"}
{"url": "https://www.dnes.bg/obshtestvo/2018/01/19/voenno-obuchenie-v-9-10-klas-pone-vednyj-sedmichno.365497", "text": "Гимназистите да минават още от септември по 50 часа военно обучение в рамките на учебната година. Това са договорили министерствата на отбраната и на образованието. Планът за въвеждането на повече военно обучение се пишел от експерти на двете министерства, пише .\r\nВ момента учениците от 9-и и 10-и клас преминават военно обучение, но само по 5 учебни часа в годината. Освен това тези часове са в рамките на часа на класния и реално учениците не придобивали почти никакви умения, твърдят военни.\r\nЗаради това часовете ще бъдат увеличени 10 пъти, освен това вече щели да се водят от специализирани преподаватели. В момента се пишели учебните програми за разширеното военно обучение.\r\nЗадължителното военно обучение в гимназия и въвеждането на доброволна казарма са записани в управленската програма на правителството. Засега обаче казармата се отлага поне за 2019 г., въпреки че вицепремиерът Красимир Каракачанов обяви, че е договорил подкрепата на премиера Бойко Борисов и парламента за приемането ѝ.\r\nЗа тази година в бюджета на Министерството на отбраната няма предвидени средства за въвеждане на казарма, обясниха оттам. Ясни били обаче принципите на доброволната служба.\r\nКандидатите да преминат през казарма ще получават заплата, но тя ще е доста по-ниска от тази на професионалните военни. Освен това те нямало да сключват договор. По желание след службата доброволците ще могат да се прехвърлят в професионалната армия. Надеждите на вицепремиера Каракачанов са такива войници да попълнят липсващите 5500 души в професионалната войска.\r\nЕкспертите подчертаха, че идеите още са в начален етап от разработката им. Не е изяснено на този етап дали доброволната казарма ще продължава 6 или 9 месеца.\r\nСлед като Красимир Каракачанов обяви намерението си обаче, срещу идеята му се обяви бившият министър на отбраната Велизар Шаламанов. Той нарече доброволната казарма опасна импровизация. “Армиите, които въвеждат ограничена “наборна” служба, първо са осигурили добро заплащане, ефективна подготовка и модерно оръжие на професионалната си армия, а и младежите им не си търсят образование и работа главно в чужбина”, написа той във Facebook.\r\nПаралелно със засиленото военно обучение в гимназията военните ще продължат да предлагат и доброволно военно обучение в центровете си в Плевен и Велико Търново.\r\nВ Плевен през бившето ШЗО за 2016 г. са минали на обучение два курса, единият от 45 души, а вторият от 60. Заради липса на пари през 2017 г. е имало само един курс, а за 2018 г. се планира да бъдат обучени 120 души.\r\nНа това военно обучение, което преминава за месец, може да се запише всеки българин, който е годен за военна служба и не е навършил 55 години. Обучението в Плевен е за хора със средно образование. Висшистите пък могат да преминат военно обучение във Велико Търново, където подготовката е двуседмична и се провежда във военния университет. \r\nИнтерес към тях имало главно от млади лекари, защото с военно обучение си намирали по-лесно работа в Германия, разказаха офицери.", "date": "2018.01.19", "title": "Военно обучение в 9-10 клас. Поне веднъж седмично!"}
{"url": "https://www.dnes.bg/zvezdi/2018/01/19/doli-partyn-na-72-legenda-na-kyntrito-i-kinoto.365430", "text": "\nНа 19 януари рожден ден празнува известната американска кънтри певица, композиторка и киноактриса Доли Партън. Родена през 1946 г. в Съвиървил, Тенеси, САЩ, тя се превръща една от големите звезди на кънтри музиката през 70-те години.\r\nТя има издадени близо 30 албума, като с песни като \"Джошуа\", \"Джолийн\" и \"Отново си тук\" тя печели огромна популярност сред почитателите на музиката, а филмът \"От 9 до 5\", в който участва заедно с Джейн Фонда, й носи световна известност.\r\nПрез 1994 г. излиза мемоарната й книга \"Доли: моят живот и други недовършени неща\".\r\n\r\nИзраства в голямо семейство, като има общо 11 братя и сестри. Като деца всичките те живеят в една стая.\r\nИма ирландско, шотландско и германско потекло.\r\nПървите й певчески изяви са в църква, където посещава и уроци по пеене.\r\nДебютира на сцената на \"Гранд Оул Опри\" едва на 13-годишна възраст.\r\nУчаства в сериала на \"Дисни\" \"Хана Монтана\", където изгрява звездата на Майли Сайръс. Всъщност Доли е кръстница на Майли.\r\nИма общо 26 хита, достигнали до №1 в \"Billboard\".\r\nДоли Партън е композитор на песента \"I Will Always Love You\", която в последствие с изпълнението на Уитни Хюстън превръща в хит.\r\nЗастраховала е гърдите си за 600 000 долара.\r\nПървата клонирана овца в света е кръстена на певицата – Доли.\r\nПрез 1999 година става член на Залата на славата на кънтри музиката.", "date": "2018.01.19", "title": "Доли Партън на 72: Легенда на кънтрито и киното"}
{"url": "https://www.dnes.bg/notifikacii/2018/01/19/kola-blysna-peshehodci-v-rio-de-janeiro-ubi-bebe.365498", "text": "Бебе загина и 17 души бяха ранени, когато кола изскочи инцидентно на тротоар на известната крайбрежна улица до плажа Копакабана в Рио де Жанейро, съобщиха властите, цитирани от Франс прес.\r\nВодачът \"е загубил контрола върху автомобила си, качил се е на тротоара и е ранил 11 души\", съобщи първо говорител на военната полиция в Рио, като изключи хипотезата за атентат.\r\nЗдравните власти в бразилския град след това съобщиха, че деветмесечно момиченце е загинало и общият брой на ранените е 17.\r\n\"Водачът обясни в полицейския комисариат, че е получил епилептична криза. В колата му бяха намерени лекарства за епилептици\", каза полицейският източник.\r\n\"Полицията разследва случая, но очевидно не става дума за терористична атака\", добави той.\r\n /БТА/\r\n ", "date": "2018.01.19", "title": "Кола блъсна пешеходци в Рио де Жанейро, уби бебе"}
{"url": "https://www.dnes.bg/notifikacii/2018/01/19/parij-i-london-rozetskiiat-kamyk-za-goblena-ot-baio.365501", "text": "Скелетът на коня на Наполеон и прочутият Розетски камък са сред артефактите, които са възможни обекти за размяна на културни ценности, в случай, че Франция даде на заем историческия \"Гоблен от Байо\" на Великобритания, според в. \"Таймс\", цитиран от ДПА.\r\nСкелетът на коня от битката при Маренго е сред \"хедлайнерите\", които биха могли да бъдат отпуснати на заем на Франция в замяна на гоблена. \r\nБританският музей в Лондон, където се съхранява Розетският камък, е най-вероятното място, където ще бъде изложен \"Гобленът от Байо\", според медията.\r\nИзданието цитира анонимен източник от правителството, който казва, че Великобритания иска да осъществи \"обмен на забележителни културни артефакти\" с Франция.\r\nГобленът ще бъде даден на заем по програма за обмен на произведения на изкуството между двете държави. Той е дълъг 70 метра и не е напускал Франция през цялата си 950-годишна история.\r\nТочният му произход е неясен. Той е изложен в град Байо в северозападния регион Нормандия.\r\nПредставител на Елисейския дворец каза, че уговорката е потвърдена, но практически няма да се осъществи в следващите няколко години. Причината е, че предстои работа по произведението, за да се подсигури безопасното му транспортиране.\r\nИсторическата ценност няма да бъде изложена във Великобритания преди 2020 г.  /БТА/\r\n ", "date": "2018.01.19", "title": "Париж и Лондон: Розетският камък за \"Гоблена от Байо\""}
{"url": "https://www.dnes.bg/sofia/2018/01/19/uchastyci-ot-iujnata-dyga-obraboteni-protiv-zalediavane.365499", "text": "Екипите, ангажирани с почистването на София, през изминалата нощ са обработили със смеси против заледяване участъци от Южната дъга. \r\nОпесъчени са и пътищата в природен парк „Витоша“ – Драгалевци- Алеко и Бояна -Златни мостове, предаде \"Фокус\".\r\nГрадският транспорт се движи нормално.\r\n ", "date": "2018.01.19", "title": "Участъци от Южната дъга обработени против заледяване"}
{"url": "https://www.dnes.bg/notifikacii/2018/01/19/turciia-iska-zelena-svetlina-ot-rusiia-da-deistva-v-siriia.365502", "text": "Турция изпрати началника на генералния си щаб Хулуси Акар в Москва да поиска одобрението на Русия за военновъздушна кампания в контролирания от кюрди сирийски район Африн, съобщи Ройтерс.\r\nДамаск предупреди, че ще свали всеки турски самолет, който наруши сирийското въздушно пространство.\r\nТурският външен министър Мевлют Чавушоглу каза, че посещението на Акар е част от преговорите с Русия и Иран - основните поддръжници на сирийския президент Башар Асад - да позволят турски самолети да вземат участие в кампанията в Африн.\r\nТова до момента е най-ясният сигнал, че Турция планира преки военни действия срещу територията, контролирана от съюзените със САЩ кюрдски милиции в преломен момент за отношенията между Вашингтон и Анкара, посочи Ройтерс.\r\nАмериканският Държавен департамент призова Турция да се фокусира върху борбата с групировката \"Ислямска държава\" и да не атакува Африн, с което би открила нов фронт в сирийската гражданска война.\r\n\"Ще се намесим в Африн\", каза в ефира на телевизия Си Ен Ен тюрк външният министър на Турция Мевлют Чавушоглу и добави, че не очаква Русия да се противопостави на операцията там.\r\nТурция заплаши миналата седмица, че ще предприеме военни действия в отговор на плановете на САЩ да създадат 30-хилядно военно формирование, което да охранява териториите под кюрдски контрол източно от Африн.\r\nВашингтон се съюзи със сирийските кюрди, които бяха основните американски съюзници на терен в борбата срещу \"Ислямска държава\" през последните две години. Това вбеси Анкара, която смята кюрдските милиции \"Сили за защита на народа\" за клон на забраненото движение ПКК, водещо от десетилетия бунт срещу турската държава.\r\nПрезидентът Реджеп Тайип Ердоган нарече \"терористична армия\" граничните сили, които САЩ планират да сформират край границата с Турция, и се зарече да ги унищожи още в зародиш.\r\nТова е поредният проблем, който разваля отношенията между двете държави съюзнички в НАТО, отбеляза Ройтерс. Те са в конфликт заради отказа на САЩ да екстрадират обвинения за извършването на неуспешния опит за преврат в Турция духовник Фетхуллах Гюлен, както и заради делото срещу турски банкер за заобикаляне на санкциите срещу Иран, в чиито свидетелски показания фигурират имената на високопоставени турски представители.\r\nПрез последните дни Турция разположи танкове край границата със Сирия и Ердоган каза, че армията извършва артилерийски обстрел срещу кюрдските сили в Африн.\r\nПрез по-голямата част от продължаващата близо седем години гражданска война в Сирия Турция бе един от най-върлите противници на Асад и заедно със САЩ подпомагаше бунтовнически групировки, борещи се да го свалят от власт. След това обаче Турция започна да работи с поддръжниците на Асад - Русия и Иран, за ограничаване на сраженията между Асад и бунтовниците. Анкара обаче продължава да смята кюрдите за основна заплаха, отбеляза Ройтерс.\r\n /БТА/\r\n ", "date": "2018.01.19", "title": "Турция иска зелена светлина от Русия да действа в Сирия"}
{"url": "https://www.dnes.bg/world/2018/01/19/avstriia-zasilva-ohranata-po-granicite-si.365505", "text": "Новият австрийски министър на вътрешните работи Херберт Кикъл обяви създаването на нова структура за охрана на границите, за да не се позволява повторение на мигрантския наплив от 2015 г., предаде Франс прес.\r\n\"В никакъв случай не трябва да се повтаря 2015 година. Затова дадох инструкции за създаването на формирование за охрана на границите\", заяви 49-годишният Кикъл в интервю за в. \"Тиролер тагесцайтунг\".\r\nТова формирование може да бъде мобилизирано за \"подсигуряване на граничен пункт и извършване на проверки на самоличността\", добави той.\r\nСтотици хиляди хора преминаха през Австрия на път за Германия и други западноевропейски страни по време на мигрантската криза през 2015 година. Тогава Австрия също регистрира рекорден брой молби за убежище.\r\nКикъл, представител на крайнодясната Австрийска партия на свободата (АПС), предизвика преди дни полемика с предложението си кандидатите за убежище да бъдат настанявани \"концентрирано\" в специални центрове. Използваната от него дума породи асоциации с нацистките концентрационни лагери.\r\n /БТА/\r\n ", "date": "2018.01.19", "title": "Австрия засилва охраната по границите си"}
{"url": "https://www.dnes.bg/index/2018/01/19/receptata-dnes-pasta-s-maslini-i-chesyn.365410", "text": ":500 г маслини каламата или други мариновани, без костилки3 стръка пресен лук3 скилидки чесън1 червена чушка1-2 клончета магданоз2 супени лъжици зехтин (ако е необходимо прибавете повече) : Сложете в кухненски робот маслините, заедно с останалите съставки. Докато се смилат, на тънка струйка прибавете зехтина. Ако ползвате маслини, които не са мариновани, накрая по желание овкусете със сол и малко лимонов сок или оцет балсамико. Сервирайте с препечени филийки.", "date": "2018.01.19", "title": "Рецептата Dnes: Паста с маслини и чесън"}
{"url": "https://www.dnes.bg/notifikacii/2018/01/19/buriata-friderike-vze-nai-malko-10-jertvi-v-evropa.365507", "text": "Мощната буря \"Фридерике\", на места с пориви на вятъра от над 200 км/ч, отне вчера живота на най-малко десет души в четири страни в Европа, съобщи ДПА.\r\nСтихията предизвика на места сериозни смущения във въздушния и железопътния транспорт и взе жертви в Белгия, Холандия, Италия и Германия.\r\nВ Германия загинаха шестима души при инциденти, предизвикани от бурята, съобщи Франс прес. Петдесет и девет годишен мъж загина в къмпинга \"Емерих\" в Северен Рейн - Вестфалия, премазан от дърво, повалено от силния вятър. \r\nШофьор на камион на 68 години загина при катастрофа, а пожарникар загуби живота си по време на служба в същата провинция. Негов колега загина в Тюрингия.\r\nВ Бранденбург загина шофьор на камион при пътен инцидент, предизвикан от силния вятър. Водач на автомобил загуби контрол над колата си и се блъсна в тежкотоварен камион в Мекленбург - Предна Померания и също загуби живота си.\r\nВ Холандия паднали дървета убиха двама мъже по на 62 години в град Зволе и град Енсхеде. \r\nВ южните предградия на белгийската столица Брюксел една жена беше премазана от дърво, паднало върху колата й.\r\nВ Италия загина мъж, съборен от коня си от вятъра.\r\nГерманската железопътна компания \"Дойче бан\" съобщи, че железопътният транспорт в цялата страна е спрян заради бурята и че ще бъде подновен, след като железопътната мрежа бъде проверена дали е проходима и дали няма повреди. Компанията не бе предприемала такава мярка от 2007 г., когато бурята \"Кирил\" връхлетя страната.\r\nСлед като парализира железопътния трафик в западната част на първата икономика в Европа, \"Фридерике\" се запъти на изток с ветрове от над 130 км/ч, съобщиха метеорологичните служби. Някои влакове все пак тръгнаха отново вчера вечерта в Северозападна Германия, когато бурята попремина.\r\nВ Тюрингия бе отнесен покривът на училище, докато в него още имаше деца, но никой не пострада. В планинския масив Харц поривите достигаха 203 км/ч, нещо невиждано за Германия.\r\nПо-рано бурята, дошла от Северно море, предизвика смущения в Холандия и в Белгия. Спряно бе движението на високоскоростните влакове \"Талис\", свързващи Франция, Белгия, Холандия и Германия. Сутринта бяха отменени 320 полета на амстердамското летище \"Схипхол\", имаше анулирани полети и на летищата в германските градове Дюселдорф и Мюнхен.\r\nНа места лошото време предизвика хаос и при движението по пътищата. В Холандия вятърът преобърна 66 камиона, което предизвика на места чудовищни задръствания.\r\n /БТА/\r\n ", "date": "2018.01.19", "title": "Бурята \"Фридерике\" взе най-малко 10 жертви в Европа"}
{"url": "https://www.dnes.bg/za-da-se-razbirame/2018/01/19/bebetata-rodeni-prez-ianuari-lideri-kreativni-lichnosti.365480", "text": "Януари е месецът, в който почти всеки прави своите заключения за изминалата година и крои планове за настоящата. През януари най-често размишляваме за обещанията, които ще си дадем през новата година, както и за решенията, които ни предстоят.През януари се раждат едни от най-интересните личности според наблюденията на специалистите. Вижте някои интересни факти за бебетата, родени през януари.Бебетата, родени през януари са Козирози и Водолеи. На Козирозите се пада първата половина на месеца, а на водолеите, последната. Козирозите са известни с независимостта си, дисциплината и организираността. Те често са изключително добри лидери.Водолеите пък са много чувствителни и имат силен социален инстинкт.Януарските бебета имат две щастливи цветя – това са карамфилът и кокичето, които се появяват през този месец. Времето през януари е студено и мрачно, но въпреки него тези прекрасни цветя цъфтят именно тогава. Те се свързват с надеждата и красотата.Бебетата, родени през януари в бъдеще често стават чудесни професионалисти в сферата на креативните професии. Изследване от 2015 година показва, че родените през януари и февруари показват завидни умения в професии, свързани с решаването на проблеми и иновативните технологични решения.", "date": "2018.01.19", "title": "Бебетата, родени през януари – лидери,  креативни личности"}
{"url": "https://www.dnes.bg/notifikacii/2018/01/19/nai-setne-hrani-ot-koito-ne-pylneem.365482", "text": "Каква по-добра новина за всички, които обичат да си похапват! Мечтата да можем да се храним, без да се притесняваме за теглото си, се оказва реалност. Има няколко храни, които учените проучват задълбочено, и за които доказват, че няма как да прекалим с тях. Според специалистите можем да си позволим да консумираме колкото пожелаем количества от тези храни и това няма да повлияе негативно фигурата ни. Научните доказателства зад това твърдение произлизат от факта, че тези храни са богати на фибри и едновременно с това имат много нисък гликемичен индекс. Това им дава 2 предимства:Храните, отговарящи на тези изисквания, не са никак малко. В допълнение, повечето то тях са богати и на редица полезни вещества, които допълват здравословните им ползи.  ", "date": "2018.01.19", "title": "Най-сетне! Храни, от които не пълнеем!"}
{"url": "https://www.dnes.bg/notifikacii/2018/01/19/kyde-e-daniel-interpol-go-diri-v-dubai-a-toi-izdirva-bashta-si-sheih.365508", "text": "Интерпол обяви за издирване с жълта бюлетина Даниел Делчев, бивш участник в риалити формата Big Brother.Той е в неизвестност от 8 ноември 2017 г. Засега се знае, че 34-годишният мъж е заминал в Дубай, за да търси биологичния си баща.Опасенията на негови близки и приятели, изказани пред  са, че може да е отвлечен или вече да не е между живите.Даниел Анков Делчев доби популярност след участието си в риалити формата през 2008 г. Самият той разкри, че е израснал в дом за изоставени деца в Чирпан, където системно бил изнасилван.\"Мечтата ми е да намеря баща ми и ще го намеря\", заканваше се Дидо още във формата и твърдеше, че татко му най-вероятно е влиятелен човек в Дубай.Девет години по-късно брадърът предприел нужното, за да реализира плановете си. Според близките му голяма вина за необмислената крачка има неговата приятелка – Вилияна – българка, която 18 години е живяла в Арабските емирства.Тя била наясно с болната тема на Дидо, първоначално започнала да му показва снимки на Емира и да открива общи черти, след това му извадила нова лична карта и накрая го убедила да купи самолетни билети.Дидо заминал за Дубай с нея и свой приятел от Велико Търново, това издават близки до него. В момента и тримата са в неизвестност.Вилияна е спряла да поддържа контакт с близките си в България след Нова Година, тогава те потърсили съдействие от Интерпол. За съжаление единствените сигурни данни са, че мъжът и придружаващите го не са напускали Дубай.\"Дидо не познава баща си. Той е кръстен на майка си, Всъщност на него това му е емоционална слабост. Появиха се хора, които подклаждаха това внушение. Стигна се дотам, че той изпрати кръвни проби в Дубай след няколко дни му се обадиха да кажат, че той наистина има родствена връзка. Намесихме се, първия път се отказа да пътува, след две седмици каза: \"Искам да замина\", написа в социалните мрежи Силвия, близка на Даниел.Версията за богат татко шейх е повече от несъстоятелна, според повечето запознати с историята на Делчев. За това мнозина от тях повдигат друга тема, която би била причина той да замине, за да търси заможното си семейство.Хората дискутиращи темата във Facebook предполагат, че Даниел е страдал от психично разстройство, тъй като е нелогично да повярва на абсурдната история, скълъпена от Вилияна, а именно, че прилича на Емира и като нищо са една кръв.Изчезването му предизвика множество версии за това какво точно се е случило с него в Дубай. Според една от тях Даниел се е върнал тайно в България, но предпочита да страни от близките си.Той се укривал, защото дължал пари на много хора и това било причината да иска да се сдобие с нова самоличност.Каква обаче е истината тепърва предстои да се разбере.", "date": "2018.01.19", "title": "Къде е Даниел? Интерпол го дири в Дубай, а той издирва баща си – шейх!"}
{"url": "https://www.dnes.bg/notifikacii/2018/01/19/noviiat-premier-na-rumyniia-iran-i-pakistan-sa-v-es.365503", "text": "След поредната правителствена криза в Румъния страната вече има първата жена премиер. \r\nВ сряда управляващата Социалдемократическа партия (СДП) предложи, а президентът Клаус Йоханис прие кандидатурата на евродепутатката Виорика Дънчила да оглави правителството в Букурещ след оставката на Михай Тудосе.\r\n54-годишната Дънчила, която прави впечатление със своите златисторуси коси и костюми с национални шевици, застава начело на третото поредно правителство, откакто социалдемократите спечелиха изборите през декември 2016 г. \r\nОттогава два поредни кабинета паднаха заради вътрешни разногласия между издигнатите за министър-председатели и лидера на Социалдемократическата партия Ливиу Драгня. Самият той не успя да стане премиер заради съдебните разследвания срещу него, които доведоха до запорирането на негово имущество за 27 млн. евро.\r\nЩе успее ли сега първата жена начело на румънската изпълнителна власт да изведе страната от порочния кръг на зачестилите рокади във властта?\r\nВ сряда Ливиу Драгня обяви, че два пъти е направил грешки с премиерите - първо със Сорин Гриндяну, после с Михай Тудосе, но трети път няма да направи, пише .\r\nВиорика Дънчила е “уважавана евродепутатка в Брюксел, защото е цивилизована, неконфликтна и много комуникативна жена”, каза лидерът на СДП при представянето ѝ. Той посочи още, че нейните добри отношения с Европейската комисия ще са от полза на румънските власти, които поемат в началото на 2019 г. за първи път председателстото за Съвета на ЕС. \r\nНапоследък между Брюксел и Букурещ има напрежение заради опити за законодателни промени, които се тълкуват като отслабване на борбата с корупцията.\r\nВ. “Адевърул” припомни в четвъртък за огромен гаф на Виорика Дънчила в интервю през март 2017 г. Тогава тя заявила, че Пакистан и Иран са членове на ЕС. Интервюто било на английски език, а Дънчила отговаряла на румънски.\r\nПресата пише още, че една от неяснотите в биографията на Дънчила е това дали тя знае някакъв чужд език. Лидерът на СДП Ливиу Драгня твърди, че новата премиерка говори френски и английски. Според някои румънски медии имало нейни записи, където тя говори на английски. В. “Адевърул” обаче изразява съмнения в това.\r\nДънчила е смятана за много близка на лидера на социалдемократите Ливиу Драгня. Доскоро тя бе непозната на широката публика. \r\nОколо името ѝ започна да се шуми, когато през февруари миналата година избухнаха невижданите от падането на комунизма протести срещу корупцията в Румъния. Поводът бе опитът на управляващите социалдемократи да декриминализират с декрет някои форми на корупция и по-специално да въведат правилото, че отклоняването на средства до 40 хиляди евро не се смята за злоупотреба с власт. \r\nТогава Дънчила прати имейли до всичките 750 свои колеги в Европарламента, за да им обясни, че тревогите им около новото законодателство са необосновани. Огромното недоволство в страната обаче доведе до оттеглянето на скандалния законопроект.\r\nНовата румънска премиерка ще има 10 дни, за да представи състава и програмата на новия кабинет, който трябва да получи вот на доверие в парламента. Одобрението ѝ се смята за формалност, тъй като социалдемократите държат мнозинството в парламента.\r\nЛидерът на основната опозиционна сила в Румъния Лудовик Орбан обаче заяви, че Национално-либералната партия ще гласува против правителството на Дънчила и ще води разговори с всички народни представители в опит да попречи на утвърждаването на новото правителство на лявоцентристката коалиция. Според Орбан новата премиерка е “перфектният слуга” на лидера на социалдемократите Ливиу Драгня.\r\nПопулярността на румънския президент Клаус Йоханис спадна рязко, след като прие предложението на Социалдемократическата партия за номинирането на пищната блондинка. След като съобщи, че номинира Виорика Дънчила да състави новото правителство, Йоханис предизвика възмущение сред почитателите си в социалните мрежи. Появиха се стотици съобщения, в които пасивното отношение на президента е сравнено с “предателство”.\r\n ", "date": "2018.01.19", "title": "Новият премиер на Румъния: Иран и Пакистан са в ЕС!"}
{"url": "https://www.dnes.bg/notifikacii/2018/01/19/krasavecyt-pobedi-zviara-grisho-s-trudna-pobeda-v-jegata.365511", "text": "Григор Димитров постигна нова победа на Australian Open, след като трудно се справи с руснака и 32-и в света Андрей Рубльов след 6:3, 4:6, 6:4, 6:4.Така той се класира за 1/8-финалите на турнира и си го върна на младока за тежката загуба в последното издание на US Open.Aдската жега измъчи и двамата, като срещата бе изпълнена с доста грешки от страна и на двамата.В крайна сметка обаче характерът на Григор си каза думата и в спор за 1/4-финалите той ще срещне Ник Киргиос или Жо Вилфред Цонга..", "date": "2018.01.19", "title": "Красавецът победи Звяра: Гришо с трудна победа в жегата!"}
{"url": "https://www.dnes.bg/obshtestvo/2018/01/19/kym-dubai-puskat-i-detektivi-po-sledite-na-daniel.365524", "text": "\r\n                        \r\n                        \r\n                        \r\n                    Близките на Даниел Делчев събират пари, за да могат да наемат частен детектив, който да се включи в издирването на бившия брадър.Както Dnes.bg писа Интерпол вече обяви за издирване с жълта бюлетина участника в четвъртия сезон на риалити формата \"Big Brother\". Tой е в неизвестност от 8 ноември 2017 г. Засега се знае, че 34-годишният мъж е заминал в Дубай, за да търси биологичния си баща.Версиите, които се появиха, пък са най-различни. Някои предполагат, че се е укрил заради дългове, а друга версия е, че може да е станал част от донорската мафия.\nНеговите близки нямат връзка с него от началото на ноември. Делчев е обявен за издирване едва сега от негов бивш работодател. Според правилата на международната полиция роднини и работодатели могат да обявяват някого за издирване, но не и приятели. По информация на консулството ни в Дубай Даниел е влязъл в емирството, но не е излизал по официален път.Силвия Николова, негова близка обясни, че го е виждала 2 часа преди да замине.\"Изпрати снимки от Дубай, а няколко часа след това спря да отговаря на всякакви съобщения\", обясни Николова пред .Според Патриция Кирилова, която също е близка на Даниел Делчев, той е заминал, защото жена на име Виляна Янкова го е убедила, като му е казала, че ще му помогне да открие биологичния си баща.\"Той даде кръвни проби, които тя изпрати в Дубай и тя му обясни, че има контакти със семейството на емира ,с хора от полицията и от други кръгове. След три дни тя му каза, че наистина биологичният му баща е в Дубай и той е от семейството на емира\", обясни Кирилова.Рени Янкова, майка на Виляна Янкова пък каза за Bulgaria ON AIR, че дъщеря ѝ също е изчезнала и че няма представа, че е ходила в Дубай.", "date": "2018.01.19", "title": "Към Дубай: Пускат и детективи по следите на Даниел "}
{"url": "https://www.dnes.bg/televizia/2018/01/19/vremeto-on-air-s-nova-viziia-klimatolozi-vodeshti.365535", "text": "стартира нова нестандартна, аналитична и увлекателна прогноза за времето от 22 януари. Към екипа на телевизията се присъединяват климатолозите доц. Георги Рачев и Симеон Матев.Те ще представят обстойна информация не само за времето през седмицата и уикенда, но ще дават и подробни анализи за природните явления и бедствия по целия свят.\r\nОт понеделник до неделя прогнозата ще представят и водещите Йоана Недева и Виолета Манчева.\r\n\"Екипът, с който работиш е много важен, защото професионалната среда, в която ще започнеш да градиш кариера стои в основата и определя бъдещето ти\", сподели в студиото на \"България сутрин\" Виолета Манчева.\r\nЙоана трупа опит в телевизията повече от 4 години. Тя е добре позната на зрителите като водеща на прогнозата за времето и репортер в Bulgaria ON AIR.\r\n ", "date": "2018.01.19", "title": "Времето ON AIR – с нова визия, климатолози, водещи"}
{"url": "https://www.dnes.bg/notifikacii/2018/01/19/prof-kantardjiev-asansioryt-e-inkubator-na-virusi.365525", "text": "\"Асансьорите са инкубатори на вируси, да се използват стълбите\" - предупреди проф. Тодор Кантарджиев, директор на Националния център по заразни и паразитни болести.Той поясни, че в тясно и затворено помещение вирусите живеят най-дълго. И за да предотвратим заразяване с грип, който заплашва здравето ни в момента, при възможност да се пренасочим към катеренето на стълби в сградите, където живеем, работим, учим...Или да носим предпазни маски, които са превенция и при пътуване в градския транспорт. Честото проветряване на помещенията също е задължително, за да гоним вирусите.Засега преобладава грипният щам \"Ямагата\", което е изненадващ факт, но проф. Кантарджиев смята, че \"Мичиган\" и \"Хонконг\" ще вземат превес в разпространяващата се епидемия.\"84% при положителните резултати са група Б - обави той. - Всичките, с изключение на четири, са \"Ямагата\", което го има във ваксиналния щам във ваксината, приложена в нашата страна. При вирусите от група Б усложненията засягат централната нервна система\", каза той пред БНТ.Той съобщи още, че вчера, 18 януари, Националната референтна лаборатория на Центъра доказала в четири проби, взети от четирима тежко болни пациенти от област Сливен, вирус група Б \"Виктория\". От 300 изследвани проби има 100 положителни резултата, което говори за епидемично разпространение на вируса в българското общество, категоричен е проф. Кантарджиев, който предупреждава, че със завишена заболеваемост засега са София, Пловдив, Благоевград, Сливен и Бургас. В тези градове и области трябва да се следят инструкциите на Центъра по заразни и паразитни болести. ", "date": "2018.01.19", "title": "Проф. Кантарджиев: Асансьорът е инкубатор на вируси!"}
{"url": "https://www.dnes.bg/bulgaria/2018/01/19/i-blagoevgrad-klekna-pred-gripa-epidemiia-ot-22-ianuari.365539", "text": "Грипна епидемия от 22 януари - понеделник, е обявена в община Благоевград. Това съобщи доктор Веселка Мончева - директор отдел \"Надзор на заразните болести\" в РЗИ - Благоевград.\n\n\n\"Заболелите от грип в Благоевград достигнаха епидемични стойности - 381 на 10 00 души, в резултат на което обявяваме епидемия с всички забранителни мерки: забраняват се плановите операции и свижданията в болниците, спират се детските и женските консултации, както и профилактичните прегледи. Учениците от 22 до 24 януари включително излизат в грипна ваканция. Това е само за община Благоевград. Детските градини продължават да работят, като само здрави деца ще посещават заведенията\", каза доктор Мончева, цитирана от БТА.От РЗИ-Благоевград отчитат постепенно покачване на заболеваемостта от грип в Петрич, в другите по-големи градове на областта ситуацията е спокойна.Грипна ваканция до днес включително е обявена и в Перник, а в Пазарджик - от петък до вторник. Вчера и там беше обявена епидемия, след като проверка на здравните служби е показала, че 30% от учениците са болни.Висока заболеваемост има още в областите Пловдив, Стара Загора, Габрово, София-област, Русе и Силистра. ", "date": "2018.01.19", "title": "И Благоевград клекна пред грипа, епидемия от 22 януари"}
{"url": "https://www.dnes.bg/politika/2018/01/19/za-rechta-na-borisov-v-strasburg-dylgo-shte-se-pomni.365527", "text": "\r\n                        \r\n                        \r\n                        \r\n                    Успя ли България да спечели доверието на Европа след представянето на премиера Бойко Борисов в Страсбург?\r\n\"Българските журналисти в Страсбург се фокусираха върху вътрешната политика. Разбираемо, тъй като в страната ни нещата врат и кипят. По време на речта на Борисов и евродепутатите обърнаха внимание на случващото се в държавата ни. Поинтересуваха се от парк \"Пирин\" и Истанбулската конвенция\", разказа журналистът и специален пратеник на  във Франция Мартина Ганчева.\n\n\n\nТя сподели, че отзивите след речта на министър-председателя са били на 90% позитивни, като само \"Зелените\" са реагирали остро. Всички бяха категорични, че това е една страхотна реч, че Борисов много ясно знае как да си поиска и умело стопява дистанцията, обясни тя пред \"България сутрин\".\r\n\"През този ден нямаше критики и дълго време ще се помни и говори за речта. Юнкер отново прегърна Борисов с мечешка прегръдка и здраво ръкостискане. Но не такива бяха отношенията с Таяни. Вероятно той се изнерви, тъй като протоколът се наруши – на подобен форум не се коментира вътрешна политика\", подчерта Ганчева.\r\nПо време на речта си в Страсбург Бойко Борисов каза, че България ще ратифицира Истанбулската конвенция.\r\n\"Истината е, че евродепутатите, които ни посрещнаха в Страсбург, организираха затворена пресконференция. Те споделиха своите притеснения и бяха озадачени, че в България много се спекулира с тази конвенция. Те предложиха да се проведе мащабна медийна кампания в страната ни, за да се обясни, че ние просто сме се загубили в превода. Предстои изцяло нов превод на Истанбулската конвенция на български. Тя няма нищо общо с еднополовите бракове\", заключи гостът в студиото.\r\n ", "date": "2018.01.19", "title": "За речта на Борисов в Страсбург: Дълго ще се помни!"}
{"url": "https://www.dnes.bg/obrazovanie/2018/01/19/dnes-161-uchilishta-v-stranata-ostanaha-zatvoreni.365542", "text": "Поради повреди в отоплителната инсталация, прекъснато електрозахранване и висока заболеваемост в 161 училища в страната няма да има учебни занятия днес, съобщиха от Министерството на образованието и науката.40 училища в област Перник все още е преустановен учебният процес на 19 януари поради обявената грипна епидемия. В област Пазарджик всичките 116 училища ще са в грипна ваканция от 19 до 24 януари.В Средното училище \"Васил Левски\" в град Опака, област Търговище, няма да се учи от 19 до 24 януари поради висока заболеваемост от грип.В Основното училище \"Цанко Церковски\" в село Средище, област Силистра, днес няма да има учебни занятия по предписание на РИОКОЗ- Силистра.В Средното училище \"Васил Воденичарски\" в село Хайредин, област Враца, няма да се учи от 19 до 22 януари поради висока заболеваемост на учениците.На 19 януари са прекратени учебните занятия в Средното училище \"Отец Паисий\" в град Куклен, област Пловдив, поради ремонт на отоплителната инсталация.В Основното училище \"Иван Вазов\" в Кюстендил днес са преустановени учебните занятия поради прекъснато електричество.\r\n ", "date": "2018.01.19", "title": "Днес: 161 училища в страната останаха затворени"}
{"url": "https://www.dnes.bg/tenis/2018/01/19/grisho-sled-rubliov-namiram-nachin-da-pobedia-dovolen-sym.365531", "text": "Григор Димитров се класира на 1/8-финал на Australian Open, след като надигра Андрей Рубльов. В интервю след мача полуфиналистът от миналата година отчете, че тежките условия на кората не са му оказали влияние, което е добър знак за физическото му състояние.\n\"За мен това са най-важните мачове – когато нещата не вървят, да намирам начин да победя. Той е невероятен играч, знаех какво да очаквам и какво да направя, но някои аспекти от играта ми просто не работеха. Доволен съм обаче, че спечелих мача\", каза световният №3.\"Дори сега отивам да отработя някои неща, физически се чувствам добре. Жегата въобще не ме изплаши днес, което е добър знак. Просто трябваше да остана спокоен и целенасочен. Трябваше да си пестя енергията, мачът бе дълъг, продължи над 3 часа\", допълни още първата ни ракета.Григор бе попитан и за уроците, които е научил от успешната 2017-а: \"Много добър въпрос. Продължих да правя това, което правя. Не промених нищо специфично. С хората от екипа сме си много близки и се опитваме да работим върху нещата, от които имаме нужда. Понякога самият процес помага. Аз започнах силно през януари и продължих. Мисля, че е много важно в началото на годината да имаш добри мачове и да изградиш увереност. С всеки следващ турнир влизаш в различен ритъм и работиш върху различни неща. В края на годината всичко си дойде на мястото\".За Григор предстои мач срещу Ник Кирьос или Джо-Вилфрид Цонга.\"Ще гледам този мач от ледената вана. Двама невероятни играчи. Кирьос играе невероятно и е у дома. Джо се е доказал тук. Ще видим атрактивен тенис и двамата сервират добре и сигурно ще опре до няколко точки\", прогнозира Димитров.", "date": "2018.01.19", "title": "Гришо след Рубльов: Намирам начин да победя, доволен съм"}
{"url": "https://www.dnes.bg/stranata/2018/01/19/shofior-prati-potroshen-peshehodec-v-bolnica.365528", "text": "68-годишен шофьор прати набор в болница. Пешеходецът, който е на 67 години, пострадал при пътен инцидент във Велико Търново.Произшествието е станало вчера около 10:30 ч. на ул. \"Симеон Велики\". По първоначална информация лек автомобил \"Ауди\", управляван от 68-годишния М. М. от с. Никюп при маневра на заден ход е блъснал движещия се зад автомобила пешеходец.Възрастният мъж е откаран с фрактура на подбедрица във великотърновската болница, където е настанен за лечение, съобщи \"\".Водачът е изпробван за употреба на алкохол, пробата е отрицателна.Причините за пътния инцидент са в процес на изясняване. По случая е започнато досъдебно производство\r\n ", "date": "2018.01.19", "title": "Шофьор прати потрошен пешеходец в болница"}
{"url": "https://www.dnes.bg/obshtestvo/2018/01/19/kandidat-osinoviteli-mnogo-no-s-pretencii-bylgarche-da-e.365529", "text": "Кандидат осиновителите у нас са много, а осиновените – малко. Причината: претенциите детето да е българче, да е бебе, да е здраво. И така в крайна сметка хората, които искат да имат дете чакат с години, за да го намерят, а децата изоставени от родителите си, не намират ново семейство.\r\nПо данни на Агенцията за социално подпомагане през 2015 г. са осиновени 618 деца, през 2016 г.  556, а от януари до октомври миналата година – 470.\r\nКритериите при осиновяване са личните предпочитания на семейството към определено дете и редът на вписването им в регистъра, обяснява социалният министър Бисер Петков в писмен отговор на депутатски въпрос.\r\nТой допълва, че повечето от кандидат осиновителите искат да вземат малко дете, най-често бебе, което да е в чудесно здраве, да няма фамилна обремененост, както и да е от български или смесен произход, но без ясно изразени черти на определен етнос, например ромски.\r\nТова определено затруднява процеса по осиновяване още повече, защото в регистъра за чакащи новото си семейство деца от 2 208, 1 148 са здрави, а останалите 1060 са с увреждания.\r\nВъпреки че явно изоставените деца много трудно намират ново семейство, Бисер Петков се хвали с добри резултатите за извеждането на малчуганите от сиропиталищата.\r\nОт 2010 г., когато стартира програмата за деинституализация, броят на децата в социалните домове е намалят с 87%.\r\nПреди седем години малчуганите, оставени на грижата на държавата в специалните институции е бил 7 587. До октомври миналата година той е бил сведен до 948. Домовете пък са редуцирани от 137 до 36.\r\nОт 2010 година са закрити 101 специализирани институции – всички за деца с увреждания, 60 за деца без родителски грижи,16 за медико-социални грижи, които са под контрола на здравното министерство.\r\n\"Реформата за грижата на децата е свързана не само със закриването на домовете, но и с оказване на помощ на семействата,така че да не стигат до крайното решение да изоставят малчуганите\", допълва министърът.\r\nСпоред него вече е променена една от най-негативните тенденции за грижа на деца в миналото, а именно мнозинството от тях да се отглеждат в домове. През 2010 г. процентът им е бил 80, а през миналата вече половината от тях са в семейна среда. За тази цел има 340 социални услуги.\r\nВъпреки това още в началото на деиституциализацията като проблем е очертано неравномерното географско разпределение на социалните услуги.\r\nТака че през 2016 г. държавата се е заела да оправи нещата с актуализация на плана до 2025.\r\nДотогава трябва да бъдат закрити абсолютни всички домове, да се доразвият социалните услуги, приемната грижа, подкрепата на семействата в риск.\r\nАктуализирания план предвижда се разкрият нови 147 социални услуги – 23 центъра за обществена подкрепа, 27 дневни за деца с увреждания, 17 за подкрепа на деца с тежки множествени увреждания и техните семейства, 10 центъра от семеен тип за деца, 28 преходни жилища на деца от 15 до 18 години, 17 наблюдавани жилища за младежи от 18 до 21 години.", "date": "2018.01.19", "title": "Кандидат осиновители – много, но с претенции: Българче да е!"}
{"url": "https://www.dnes.bg/stranata/2018/01/19/pylen-obrat-s-valeji-ot-sniag-zimata-se-vryshta-prez-uikenda.365533", "text": "След бурния четвъртък и слънчевия петък се задава мрачен и студен уикенд.Събота и неделя ще върнат зимата с пълна сила, сочи средносрочната прогноза за времето.Средиземноморският циклон, който ще обърне времето през почивните дни, започва да се формира още днес. Той ще доведе до валежи в цялата страна в събота - в по-ниските части от дъжд, по високите полета от сняг.\n\nСлед кратко прекъсване на валежите, в неделя нов циклон ще премине през Балканите, който ще окаже по-сериозно влияние на времето у нас.Отново ще започнат валежи - в началото от дъжд в по-ниските части, в планините от сняг.В късния следобед в неделя и нощта срещу понеделник на много места ще вали сняг и ще се образува снежна покривка.През новата седмица ще се усили североизточният вятър.В понеделник и вторник следващата седмица ще бъде предимно облачно с превалявания от сняг. Температурите няма да са много ниски, твърдят синоптиците пред \"Дарик\".Сутрешните ще бъдат отрицателни между -5 и -6 градуса. На местата със снежна покривка ще бъдат малко по-ниски, през деня - около и малко над 0 градуса.", "date": "2018.01.19", "title": "Пълен обрат: С валежи от сняг зимата се връща през уикенда"}
{"url": "https://www.dnes.bg/sofia/2018/01/19/izdirvaniiat-za-grabej-v-liulin-mramorskiia-se-predade.365553", "text": "Издирваният за грабеж Красимир Пешев-Мраморския сам се предаде в СДВР, съобщи \"\".\n\n\nТой е обвинен, че заедно със Стоян Дългия, Николай Понти и неизвестен техен съучастник на 11 демекври е участвал в обир на каса в столичния кв. \"Люлин\".При обира Дългия и Понти бяха задържани минути след грабежа, а Мраморския и четвъртият в групата избягаха.\r\nПешев дори ранил с колата си полицай, който се опитал да го задържи. За щастие, криминалистът не е пострадал сериозно.", "date": "2018.01.19", "title": "Издирваният за грабеж в \"Люлин\" – Мраморския се предаде!"}
{"url": "https://www.dnes.bg/muzika/2018/01/19/neumorima-madona-s-nov-album-i-s-kup-turneta.365537", "text": "\"Толкова е хубаво да твориш отново нова музика!\" - гласи надпис към снимка, която Мадона пусна в Instagram.На кадъра певицата е с микрофон, освен това тя е забелязана да напуска лондонско звукозаписно студио, съобщава БТА.През декември миналата година Кралицата на попа обяви, че ще предприеме ново турне през 2018 г.Последните 13 месеца 59-годишната звезда живееше в Лисабон, където 12-годишният й син Дейвид тренира в детската школа на Бенфика.\r\nТурнето на Мадона Rebel Heart World Tour от 2016 г., което приключи в град Сидни през месец март, предшества заявените от нея нови изяви през настоящата година.", "date": "2018.01.19", "title": "Неуморима! Мадона с нов албум и с куп турнета"}
{"url": "https://www.dnes.bg/eu/2018/01/19/turciia-iska-pylnopravno-chlenstvo-v-es-obvyrza-go-s-migrantite.365538", "text": "Турция би отхвърлила всяко предложение за партньорство с ЕС различно от пълноправното членство, заяви турският министър за отношенията с ЕС. Той предупреди, че сегашната ситуация не дава основания на Турция да запази споразумението си с блока за възпиране на миграцията, предаде Ройтерс.\r\n\"Привилегировано партньорство или друг подобен подход - не приемаме нищо такова сериозно. На Турция не може да се предлага подобно нещо\", заяви в интервю за Ройтерс Йомер Челик.\r\n\"Както и да бъде наречено, привилегировано партньорство или сътрудничество срещу тероризма, подобно предложение няма дори да бъде разгледано от Турция\", добави министърът.\r\nФренският президент Еманюел Макрон заяви преди две седмици, че развитията в Турция не позволяват напредък по пътя й към евроинтеграция, продължаващ от десетилетия, припомня агенцията. Той посочи, че дискусиите трябва да сменят фокуса си, като спомена за възможността за някакъв вид партньорство за Турция.\r\nЧелик заяви, че ЕС не спазва всички договорености от споразумението за овладяване на миграцията към Европа, сключено с Турция, на която в замяна бяха предоставени 3 милиарда евро финансова помощ за бежанците.\r\nНа практика няма причина за Турция да продължава да е в сила това споразумение, каза Челик, цитиран от БТА.\r\n ", "date": "2018.01.19", "title": "Турция иска пълноправно членство в ЕС, обвърза го с мигрантите "}
{"url": "https://www.dnes.bg/politika/2018/01/19/deputatite-bistriat-e-upravlenie-kolko-pari-sa-otishli.365540", "text": "Какво е електронно управление, работи ли то и колко пари са изразходвани за него... Тези въпроси депутатите дебатираха близо 2 часа по време на разискването за политиката за изграждане на електронно управление, поискано от БСП.\r\nОт левицата обвиняват, че са похарчени милиони левове, а практическият резултат е под очакванията. Управляващите пък контрираха, че имат стратегия, пътна карта и архитектура на е-управлението.\r\nВ крайна сметка депутатите решиха вицепремиерът Томислав Дончев до края на март да представи пред Народното събрание доклад за текущото състояние на електронното управление. От БСП настояваха да се създаде временна парламентарна комисия, която да направи пълен преглед на изразходваното и цялостен анализ на причините, довели до масово разхищение на средства. Това предложение обаче бе отхвърлено от мнозинството.\r\nУправляващите са убедени, че няма нужда от подобна комисия, тъй като има изградена стратегия за е-управлението. Според социалистите обаче няма видими резултати от похарчените милиони за проекти, които администрацията не използва и няма намерение на използва.\r\n\"Министрите не знаят какво е е-управление. Затова искаме комисията да разбере колко пари са изхарчени за е-управление, колко за принтери, тонери, мобилни телефони. Всичко, което сте направили, е едно апаратче в НАП, Агенция \"Митници\" и Здравната каса, от което хората да си теглят билетчета на опашките\", настоя соцдепутатът Георги Свиленски.\r\nЧервеният Красимир Янков пък обвини, че управляващите разбират електронното управление с това да изпратят SMS на премиера.\r\nТома Биков от ГЕРБ контрира, че не е вярно, че нищо не е направено през годините и настоя, че има стратегия от 2010 г., която се е забавила по времето на Орешарски.\r\n\"Имаме стратегия, за какво ни е план. Е-управлението не означава закупуване на компютри. 200 млн. са изхарчени и това не е достатъчно\", отчете Биков и даде пример с Естония, която харчи 1% от бюджета си за електронно управление.\r\nВицепремиерът Томислав Дончев също потвърди, че една цялостна електронна система няма как да се случи без повече средства и настоя, че администрацията не може да се реформира сама себе си. Той изтъкна предмиствата на е-управлението и призова \"да положим усилия да използваме хартията само за изобразително изкуство\".", "date": "2018.01.19", "title": "Депутатите бистрят: е-управление, колко пари са отишли..."}
{"url": "https://www.dnes.bg/politika/2018/01/19/uchenicite-na-voenno-v-plovdiv-i-varna-sega-posle-v-cialata-strana.365556", "text": "Министърът на отбраната Красимир Каракачанов смята, че военното обучение в училищата може да започне експериментално в градовете, където има военни училища или големи гарнизони. Така ще се осигурят необходимите квалифицирани преподаватели, които да провеждат тези часове, обясни вицепремиерът.\n\n\n\n\n\"Това е възможно във Варна, Бургас, Търново, Пловдив, където могат да се предоставят подготвени кадри. А не да излезе някой, който преди 20-30 години е служил, да говори общи неща\", допълни Каракачанов и уточни, че от следващата година би могло военното обучение да започне и в цялата образователна система.\r\nТой коментира и идеята за доброволната военна служба и добави, че се работи по законопроект.\r\n\"Доброволната служба се отнася за онези граждани, които имат желание да служат и да получат военно обучение в срок от 6-9 месеца. Моето лично предложение е те след това да се ползват с определени предмиства - при постъпване на работа, при кандидатстване във висши учебни заведения\", обясни Каракачанов.\r\nВицепремиерът за пореден път се обяви против приемането на Истанбулската конвенция. По думите му тя трябва да бъде обсъждана освен със специализирани НПО-та, които защитават различните, и с онези кръгове в обществото, които имат по-патриархални възгледи.\r\n\"Не може докато светът се тресе от проблеми, ние в Европа да си измисляме проблеми, които ни разединяват и разконцентрират - трети пол, 12-ти пол, аз не мога да се сетя за повече от два, но вероятно не ми стига образованието\", коментира Каракачанов.\r\nТой настоя, че друг превод на Истанбулската конвенция не би решил нищо.\r\n\"В българското законодателство и публичната практика терминът \"джендър\" не съществува и затова на някои места се превежда като \"пол\". Като направим коректния превод, ще станат нещата още по-интересни, да не кажа неприятни\", заключи той.", "date": "2018.01.19", "title": "Учениците на военно – в Пловдив и Варна сега, после в цялата страна!"}
{"url": "https://www.dnes.bg/index/2018/01/19/tainata-na-istinskiia-sladoled-v-okolosvetsko.365603", "text": "\r\n                        \r\n                        \r\n                        \r\n                    Въпреки че завършва комуникации и дигитални медии в Италия, Савина Николова решава да остане в хранителния сектор и да прави занаятчийски сладолед от натурални продукти.Пред \"ОколоСветско\" на Bulgaria ON AIR тя разказва историята си и ще ни разкрие тайната на истинския сладолед.\r\n ", "date": "2018.01.19", "title": "Тайната на истинския сладолед - в \"ОколоСветско\""}
{"url": "https://www.dnes.bg/obshtestvo/2018/01/19/da-zavyrshish-s-otlichie-medicina-da-ostanesh-v-bylgariia-zashto.365554", "text": "\r\n                        \r\n                        \r\n                        \r\n                    Над 400 студенти по медицина днес получиха своите дипломи. Сред завършващите медици има и пълни отличници. \r\nЕдин от тях е и  Васил Боянов. Завършва гимназия с пълно отличие, а днес е носител на наградата Златен Хипократ.\"Изисква много жертви, много лишения, висока мотивация, амбиции\", разказва той за наградата пред Освен че иска да открие нови методи за лечение, бъдещият лекар иска да остане в България.\"Тук са всички мои приятели\", казва той и се зарича по време на работа да се води от моралните принципи.Още в репортажа на Милена Енчева и оператора Петър Хамамджиев.\r\n ", "date": "2018.01.19", "title": "Да завършиш с отличие медицина, да останеш в България. Защо?"}
{"url": "https://www.dnes.bg/notifikacii/2018/01/19/policiiata-otnovo-vleze-v-mu-zaradi-priem-po-vtoriia-nachin.365606", "text": "Полиция е запечатала кабинетите на ръководители и административни служители на Медицинския университет в София, съобщи bTV. \n\n", "date": "2018.01.19", "title": "Полицията отново влезе в МУ заради прием по \"втория начин\" "}
{"url": "https://www.dnes.bg/mish-mash/2018/01/19/hyrkane-ribolov-vegetarianstvo-povod-za-razvod.365559", "text": "Хъркането, риболовът и вегетарианството са новите препъни камъни, които могат да доведат до развод в едно семейство. Така че не само популярните - изневяра, финансови проблеми и злоупотреба с алкохол могат да доведат до разрив между партньорите, пише в. \"Дейли експрес\", цитиран от БТА.\r\nЗа новите причини за развод изданието се позовава на проучване, направено във Великобритания по поръчка на правната фирма \"Горвинс\". Общият термин \"неприемливо поведение\", изтъкван като основание за разтрогване на брака, в наши дни е придобил съвсем различно измерение, отбелязва Никола Макинис от фирмата, поръчала проучването.\r\nКато основание за влошаване на семейните отношения и финализирането им в съда днес често се изтъкват мотиви като хъркане, пристрастяване към дадено хоби - риболов или колоездене, съществена промяна в начина на живот - всекидневни тренировки в залата за фитнес, вегетарианство или веганство, отказ от млечни продукти и глутен.\r\nНе липсват и хора, които стигат до развод заради това, че половинките им продължават да пушат по време на брака, говорят твърде често и твърде дълго по телефона или прекарват времето си в интернет.Неумението да се борави с пари, политическите възгледи, липсата на интимност или прекомерното желание за секс, неангажираността с отглеждането на децата, както и неблагодарността също са повод за раздяла.\r\nОт правната фирма разкриват, че дори са се сблъсквали със случаи, в които хора подават иск за разтрогване на брака си, защото брачните им партньори поставят родителите си пред тях.", "date": "2018.01.19", "title": "Хъркане, риболов, вегетарианство... повод за развод!"}
{"url": "https://www.dnes.bg/politika/2018/01/19/tol-taksa-vinetka-tri-pyti-poveche-pari-v-haznata.365560", "text": "Три пъти повече приходи очаква регионалният министър Николай Нанков от смесената система с тол такси и електронни винетки.\n\nПарите ще са основно от транзитно преминаващите товарни автомобили. Министърът обеща, че така ще има достатъчно приходи, за да се рехабилитират всички пътища.\"За последните 25 години има финансов недостиг за пътния сектор в страната, без значение от партийната окраска. Не само за строителство на нови пътни отсечки, а и за рехабилитацията на съществуващите републикански пътища\", обясни той.\"Когато говорим за рехабилитация на третокласни пътни отсечки виждаме какъв огромен проблем е това за държавата. Този проблем не е от днес или от вчера\", коментира Николай Нанков.\"Имаме обратнопропорционална тенденция на качеството на републиканския път и броя на тежките ПТП и жертви. При по-добър път, например в Ловеч участъка около Микре, при рехабилитиран и основно направен път, имаме тежък травматизъм в пъти, 7-8 пъти повече жертви\", обясни Николай Нанков. ", "date": "2018.01.19", "title": "Тол такса, винетка… три пъти повече пари в хазната"}
{"url": "https://www.dnes.bg/balkani/2018/01/19/ima-li-svetlina-v-tunela-za-imeto-na-makedoniia.365601", "text": "Политическите промени, които настъпиха в Скопие през миналата година, бяха приветствани в Гърция, тъй като предходното управление докара двустранните отношения до незавидно състояние. Новото правителство на Зоран Заев има желание да подобри отношенията си със съседите си, в това число и Гърция.Това посочи в ефира на  от Университет „Македония“ в Солун.\"Това води до оптимизъм, че спорът за името на Бившата югославска Република Македония, който е на дневен ред вече много години, ще бъде разрешен\", смята гостът в студиото.По думите на Христидис в моемента има прекрасна възможност спорът за името да бъде разрешен с оглед на желанието на Брюксел и Вашингтон за интеграция на Западните Балкани.", "date": "2018.01.19", "title": "Има ли светлина в тунела за името на Македония?"}
{"url": "https://www.dnes.bg/mish-mash/2018/01/19/3d-tatuirovki-koito-izglejdat-nerealno-dobre.365610", "text": "Да бъдеш добър татуист не е толкова лесно, колкото мнозина си мислят.Човек трябва да може да рисува, да държи ръката си стабилна и да има идеи за татуировка, които да отговарят на определени части на тялото.И ако сте на другия край на иглата и искате да получите татуировка, тогава вероятно ще имате определен стил или мотив в ума си.В края на краищата, както художникът, така и клиентът трябва да имат предвид, че татуировките са за цял живот – освен ако не искате да минете през болезнено лазерно отстраняване!Ако получите татуировка, като тези, които ще ви представим, този факт едва ли би ви смутил по някакъв начин, защото това са абсолютни произведения на изкуството. Те са толкова внушителни, че дори изглеждат нереално.Вижте за какво става дума в галерията на ", "date": "2018.01.19", "title": "3D татуировки, които изглеждат нереално добре"}
{"url": "https://www.dnes.bg/notifikacii/2018/01/19/razbihme-uankoin-banda-periala-virtualni-pari.365567", "text": "Разбита е международна група за пране на пари чрез виртуалната валута уанкойн. Специализираната прокуратура е участвала в международна операция за неутрализиране на мащабна пирамидална структура за измами с търговска цел, прогресивно набиране на клиенти и пране на пари чрез създаване и разпространение на виртуалнатата валута, съобщиха от институцията.Разследването е на базата на международна поръчка за правна помощ от германския град Билефелд. В работата по изпълнение на съдебната поръчка се включват и представители на Евроджъст и Европол.Искането на прокуратурата в Билефелд е за извършване на конкретни процесуално-следствени действия на територията на България спрямо българското търговско дружество \"Уан Нетуърк сървисиз\" ЕООД и свързаните с него лица, в т.ч. две българки с германско гражданство.\r\nРазследващите установяват местонахождението на сървърите в София и обслужващите ги фирми, използвани от международната престъпна организация.\r\nПрез януари 2017 г. са претърсени офисите на \"Уан Нетуърк сървисиз\", както и на 14 други дружества. Иззети са множество веществени доказателства, включително сървъри, до момента са разпитани 50 свидетели.\r\n\"OneCoin Ltd.\" е регистрирано в Обединените арабски емирства и действа чрез стотици свързани с него дружества на 4 континента. То въвежда разплащания с уанкойн (по подобие на криптовалутата биткойн). В Германия и в други държави разпространението на уанкойни е забранено. Според местните контролни органи уанкойните служат като платежно средство, чрез което се заобикаля местното законодателство, уреждащо платежните услуги.\r\nИма съмнения, че чрез схемата \"уанкойн“ може да се финансират организирани престъпни групи и терористични организации.\r\nБългарското дружество \"Уан Нетуърк сървисиз“ ЕООД е изпълнявало функциите на фактически търговски представител на \"OneCoin Ltd.\" и фактически дистрибутор на създадената от него виртуална валута.\r\nВ момента дейността на свързани с \"OneCoin Ltd.\" дружества се разследва още в Англия, Ирландия, Италия, САЩ, Канада, Украина, Литва, Латвия, Естония и много други държави.", "date": "2018.01.19", "title": "Разбихме уанкойн банда. Перяла виртуални пари"}
{"url": "https://www.dnes.bg/obshtestvo/2018/01/19/koga-teji-istoriiata-v-rechta-na-tusk-ili-ot-ustata-na-rodni-istorici.365577", "text": "На церемонията по тържественото откриване на българското председателство на ЕС председателят на Европейския съвет Доналд Туск каза нещо, което погали слуха на много българи с изказването си, че България е най-старата държава в Европа и че нейната армия не е загубила в битка нито едно свое бойно знаме.В свой анализ пред \"Труд\" историкът Божидар Димитров припомня, че това, което Туск събра в речта си, не е ново, не един път е излизало и в анализите на нашите историци.\n\"Много приятели ми се обадиха, свързаха се с мен и през интернет, с шеговития въпрос: \"кога успя да влезеш под кожата на Доналд Туск\", знаейки, че тези две истини аз ги разпространявам особено активно, а и не само аз, в публичното пространство\", допълва историкът.\r\nТова не са \"дивотии“, Доналд Туск е казал истината. Вярно, някои хора репликират, че все пак преди България е имало Римска империя. Да, това е вярно, но Доналд Туск и историците, с които се е посъветвал (които са западноевропейски или полски), имат предвид, че България е първата национална държава в Европа и по чийто път, много по-късно, чак през ХV век, тръгват всички други европейски държави. За какво става дума: Идеята, че България е най-старата държава в Европа не идва от български, а от западноевропейски историци.Още през 1975 г. именитият английски медиевист (специалист по средновековна история) Робърт Браунинг написа фундаменталната книга \"България и Византия, сравнителни паралели“, в която казва, че в двубоя между тези две държави са се откроили две различни концепции за уредбата на държавата и обществото. Византия, която между другото нарича себе си Римска империя, (името Византия е дадено от историците през последните 200-300 години, по най-старото име на столицата й, Константинопол – Византион), защитава така наречената \"универсална идея\". Която произтича от християнската религия, а именно \"Едно е Божието царство на небето, значи една и трябва да бъде проекцията му на Земята“.\r\nВизантия тръгва по този път – официално тя е Римска империя и проекция на Божието царство на Земята. Западът тръгва по същия път. Вождът на германското племе франки Карл Велики, след като покорява и разширява територията на малкото си кралство върху почти цяла Западна Европа, не се обявява за германски император. А драпа и успява, къде с подаръци, къде с малко насилие, да накара Папата да го короняса за император на… Римската империя. Която получава от историците името \"Свещена Римска империя“, именно, за да я различават от Византия.Тази идея се оказва доста устойчива и империята на Карл Велики, макар че след смъртта му се разделя на три кралства, всичките са обединени от фигурата на свещения римски император. Тази империя, според някои, съществува на книга до 1648 г., когато с Вестфалския мир й се слага край. Защото пречи на народите в Западна Европа да изграждат свои национални държави. А европейската политическа мисъл наблюдава много внимателно примера на България, която първа изгражда след 632 година една унитарна държава на един народ. Тази държава загива през 1018 година. Което според някои представители на западната мисъл е потвърждение, че националните държави нямат място на територията на Европа.Възкресението й обаче, през 1185 г., бързият й разцвет и превръщането й отново в регионална сила, кара западноевропейската политическа мисъл \"да се замисли“ по въпроса и започва, особено след Френската революция да изгражда национални държави. Този процес е постоянен, като голяма част от тях се появяват заедно с нашето повторно възкресение във втората половина на ХІХ век.Германия е обединена от Бисмарк в една държава, на базата на близо 300 немски \"държави“, съществуващи дотогава, чак през 1871 г. след Френско-пруската война. Италия също е обединена през този период, пак върху основата на десетки италиански \"държави“ като Флоренция, Генуа, Венеция и така нататък. Една от тези държавици, а именно Пиемонт, начело с Виктор-Емануил ІІ от Савойската династия и с помощта Гарибалди взема инициативата и така се създава италианската унитарна държава.\r\nТа, това е имал предвид Доналд Туск, не е \"моя измислица“. И той вероятно, като всеки уважаващ себе си европейски политик, заемащ толкова важен пост в Европейския съюз, има добър щат от специалисти по всички въпроси – от атомна енергия, до история.\r\nЩо се отнася до втория въпрос, който повдигна Доналд Туск – за знамената – много хора казват, \"аре стига бе, за петте войни, които сме водили, от които само две сме спечелили, не е ли падало българско бойно знаме в плен?“. Още повече, че знамената са много. Всички полкове, а те са над 80 през годините, имат знамена. Дружините – също. Как да е възможно, особено след Първата световна война, когато 100 000 войници на запад от Вардар трябва да сложат оръжие като заложници, да не са загубили знамената си! Ние разработваме система за опазване на бойното знаме, което е малко известно, още със Самарското знаме.Когато при последната атака срещу връх Шипка на 11 август 1877 г., знамето е свалено от пръта и заровено в земята на тайно място, което са знаели само двама души от опълченците. И знамето е извадено отново, чак след като последният щурм на турците е разгромен.\r\nВ съвременната българска държава, системата за опазване на знамето е предвиждала при невъзможност да се закопае или изгори, за да не пада в плен, офицерите и сержантите са го разкъсвали на ивици, и го увивали около тялото на един от тях под униформата. След това добре въоръжени със скорострелни пушки и пистолети, се опитвали да пробият път през обкръжението към други български части или назад към Стара България.След Солунското примирие, например, 100 000 човека е трябвало да се предадат. Те са имали десетки бойни знамена и разиграли малък спектакъл. Тъй като официално те не се водят пленници, а само заложници, българските офицери разговаряли с техните колеги, които са командвали корпуса на Антантата и са ги помолили да си изгорят знамената, по примера на руснаците, които на времето позволили същото на Наполеон. Французите се съгласили.Нашите войници били строени в каре и тържествено изгорили увитите в калъфи знамена, заедно с прътовете. Представете си каква е била изненадата на войниците, когато година по-късно, най-накрая освободени и пристигнали на гарата в София, видели да се веят техните бойни знамена. А офицерите просто ги били увили около телата си под униформите и така ги опазили и върнали в България. Един от тези, тогава младши офицер, е станалият по-късно известен писател Людмил Стоянов. Който е пребит през 1923 г. и пише тогава, \"какво пребиха, тялото, около което бе увито бойното знаме\" на неговия полк. Така са се опазвали бойните знамена и честта на българската армия.\r\nВ заключение обаче остава видно, че някои хора, страдащи от национална малоценност, не търпят такива факти, когато ги разказва български историк, а трябваше Доналд Туск да се появи тук, за да ни ги каже в очите. Надявам се, че вече никой няма да има съмнение в тези фундаментални истини за нашето минало, както и за много други, за които тепърва ще говорим.", "date": "2018.01.19", "title": "Кога тежи историята – в речта на Туск или от устата на родни историци?"}
{"url": "https://www.dnes.bg/sofia/2018/01/19/zaradi-predsedatelstvoto-ogranichen-dostyp-do-ndk-v-ponedelnik.365605", "text": "Достъпът до централната сграда на НДК ще е ограничен на 22 януари заради събитие на високо ниво (клас \"С\") от календара на Българското председателство на Съвета на ЕС, съобщават от НДК.\r\nЗатворени за посетителите до 15.00 ч. ще бъдат Литературният клуб \"Перото\" и Билетният център на НДК.\r\nПодобни ограничения ще бъдат в сила до юли 2018 г. за всички събития от клас \"А\" и \"С\" по време на Председателството. \r\nЗа улеснение на почитателите на културните събития НДК разкри целодневна билетна каса в кино \"Люмиер Лидл\", която ще работи в дните, в които достъпът до централната сграда ще бъде ограничен. \r\nНа разположение е и системата за онлайн резервация на билети - maniakino.com/npc_ws_pg_home.php.", "date": "2018.01.19", "title": "Заради председателството: Ограничен достъп до НДК в понеделник"}
{"url": "https://www.dnes.bg/notifikacii/2018/01/19/merkel-e-zatynala-v-problemi-no-pristiga-v-sofiia-zashto.365550", "text": "Меркел в момента е затънала до гуша в проблеми, затова посещението ѝ в София (20.1) едва ли е просто акт на любезност. Кои са очевидните и предполагаеми цели на тази визита? Коментар на Александър Андреев от \r\nОт началото на годината България пое председателството на Евросъюза, тъй че германският канцлер Ангела Меркел закономерно отива в българската столица, за да научи от първа ръка какви са приоритетите на това председателство и как правителството на Бойко Борисов смята да играе извънредно трудната си роля на координатор и посредник в един много напрегнат момент за ЕС. Така, приблизително, звучи официалното обяснение за кратката визита. Тя е по покана на Борисов, за когото появата на Ангела Меркел несъмнено е от голямо значение като жест лично към него и към страната.\r\nМеркел отива в София непосредствено след срещата си с френския премиер Еманюел Макрон и в самия апогей на опитите да се сформира широка коалиция в Берлин. С други думи, в момента тя си има достатъчно работа, да не кажем, че е затънала до гуша в проблеми. Тоест, посещението ѝ едва ли е само протоколно отскачане до столицата на поредния европредседател. И едва ли е единствено акт на любезност към най-големия ѝ почитател в Източна Европа. Има го и това, разбира се, но в пътната чанта на канцлера най-голямо място заемат европейските проблеми. \r\nМеркел реши да остане на политическата сцена най-вече, за да помогне на ЕС да се справи с тежките кризи, които го разтърсват вече години. И няма нужда да си пророк, за да се досетиш, че в София тя ще разговаря с българските си домакини именно за тях: за Brexit-а, за мигрантите и бежанците, за борбата срещу тероризма, за разлома между Западна и Източна Европа, за изтънелия бюджет на ЕС.\r\n\r\nНо в дневния ѝ ред със сигурност присъства и още една точка: балканските съседи на България. При това не само Западните Балкани, чието сближаване с ЕС българското председателство обяви за своя ключова цел. В сряда от дипломатически източници изтече новината, че в София може да бъде организирана среща на високо равнище между ЕС и Турция. Еврокомисията с половин уста опроверга тази новина, което навярно означава, че усилено се работи за такава среща и за подобряване на отношенията.\n\n\n\nА София е много подходяща като място и като посредник. В момента в отношенията между Германия и Турция, които бяха достигнали почти до точката на замръзване, се забелязва известно раздвижване и затопляне. От Берлин, от Анкара, но и от Брюксел отново идват положителни сигнали, че е възможно да бъде спряно и преосмислено „разминаването на галактиките\" ЕС и Турция.\r\n„\r\nЕдва ли е нужно да се повтаря, че европейците и турците в момента имат голяма нужда едни от други. ЕС разчита на Турция по проблема с бежанците и мигрантите, на Турция пък икономическите връзки с Европа са ѝ жизнено необходими. Да не говорим, че и едната, и другата страна искат да си сътрудничат в борбата срещу тероризма – както срещу остатъците от т. нар. „Ислямска държава” в Близкия изток, така и срещу джихадизма в Европа. \r\nОсвен това според непотвърдени информации на Ердоган никак не се е харесал фактът, че като европредседател България ще насърчава Западните Балкани, но не се ангажира с европейското бъдеще на Турция. На този фон е логично именно преди публикуването на поредните доклади за напредъка на страните-кандидатки за ЕС след около два месеца да се умува над възможните варианти за разговор между ЕС и цяла група балкански държави, в която влиза и Турция.\r\nДали България може да се окаже в центъра на един такъв процес? Много е вероятно в София Ангела Меркел да има едно наум по въпроса. Това, впрочем, е уникален шанс за България името ѝ да влезе с добро в новата история на Европа. Ако на една „Софийска среща\" се вземат наистина основополагащи решения по отношенията с Турция и със Западните Балкани, за миграционната политика и разширяването на ЕС в Югоизточна Европа, София ще остане като нарицателно в аналите – подобно на Лисабон, Копенхаген или Шенген.\r\n ", "date": "2018.01.19", "title": "Меркел е затънала в проблеми, но пристига в София. Защо?"}
