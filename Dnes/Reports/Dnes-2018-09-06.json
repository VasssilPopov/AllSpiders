{"url": "https://www.dnes.bg/politika/2018/09/06/vejdi-rashidov-neponosimostta-mejdu-horata-se-uvelichava.387139", "text": "На 6 септември България празнува обединението на Княжество България и Източна Румелия. То се случва през есента на 1885 г. и е координирано от Българския таен централен революционен комитет (БТЦРК).\n\r\nНа този ден народът отхвърля една несправедливост, наложена от Великите сили през юни 1878 г. Берлинският конгрес от 1878 г. разделя България на Княжество България и Източна Румелия. Останалото под османска власт българско население се стреми към обединяване с освободените българи.\n\r\n\"Съдинението прави силата\" пише на българския парламент. Новият политически сезон обаче започна с поредна порция раздори.\n\r\n\"Майстори сме на това да обливаме обществото с негативи и отрицание. Когато обаче няма граници, не е добре за никого\", коментира в студиото на \"Денят ON AIR\" председателят на парламентарната Комисия по културата и медиите Вежди Рашидов.\n                    \n                    \n                \r\nПо думите му за разединението на нацията към днешна дата са виновни както политиците, така и медиите.\n\r\n\"Всички ние спомагаме за това обществото да бъде нервно, непоносимостта между хората да се увеличава с всеки изминал ден все повече и повече. И като че ли това стана стил на живот, което е отвратително\", допълни още гостът.\n\r\nВъв връзка с борбата с войната по пътищата Вежди Рашидов отсече, че дори да бъдат направени и 1000 нови държавни органи, ако никой не се подчинява на законите, то те никога няма да проработят.\n\r\n\"Как не се научихме да изграждаме еталоните на нашето общество? От сутрин до вечер лидерът на БСП Корнелия Нинова говори за оставки. Всички страдаме заради ужасната трагедия, която се случи край Своге. Опозицията обаче прекали. Хората, които загинаха в катастрофата още не бяха погребани, когато се започна едно страшно говорене. Медиите от своя страна пък спомогнаха да се раздуе огромен скандал\", каза депутатът от ГЕРБ пред .", "date": "2018.09.06", "title": "Вежди Рашидов: Непоносимостта между хората се увеличава"}
{"url": "https://www.dnes.bg/notifikacii/2018/09/06/chetirima-ubiti-pri-strelba-v-banka-v-sinsinati.387133", "text": "Четири души са убити и поне още толкова са ранени при стрелба в банка в центъра на Синсинати, САЩ, съобщава Асошиейтед прес.\r\nУбит е и нападателят, но не е ясно дали се е самоубил или са го убили полицаите, пише БТА.", "date": "2018.09.06", "title": "Четирима убити при стрелба в банка в Синсинати"}
{"url": "https://www.dnes.bg/obshtestvo/2018/09/06/bylgarite-ne-ni-poslushaha-zashto-syedinenieto-razgnevi-tolkova-rusiia.387134", "text": "Само шест дни след обявяването на обединението между Княжество България и Източна Румелия император Александър Трети пише следното до началника на руския Генерален щаб генерал Обручев: \"Не одобрявам действията на българите. Те нас не ни послушаха, действаха тихомълком, съвети не искаха, нека сега сами да си сърбат попарата, която забъркаха. Според мен, докато княз Александър (Александър Батенберг - бел.ред.) продължава да се разпорежда със съдбата на българския народ, нашето вмешателство в българските работи е абсолютно невъзможно и безполезно. Заради последните действия на българите, които ние не одобряваме и за нас са нежелателни, би било непростимо и даже престъпно спрямо Русия да се караме и да водим война с Турция, а може би и с Европа. Ние трябва да имаме една-единствена главна цел - завладяването на Константинопол, за да се установим завинаги на Проливите и да знаем, че Константинопол винаги ще бъде в наши ръце. Това е в интерес на Русия и към това трябва да се стремим. Всичко останало, случващо се на Балканите, за нас е второстепенно. Стига сме се правили на интересни в ущърб на истинските интереси на Русия! Славяните сега са длъжни да служат на Русия, а не ние на тях!\".\n                    \n                    \n                \r\n\"Русия винаги търси признателност и послушание\"\n\r\nТози възглед на самодържеца вече е бил доведен до знанието на всички руски офицери, останали след Руско-турската война да обучават младата българска армия. Четири дни след Съединението военният министър на Княжеството Михаил Кантакузин, руски княз и генерал-майор, и подчинените му руски военнослужещи колективно напускат министерството и своите гарнизони. Така те оставят българската войска без професионално ръководство пред надигащата се опасност Османската империя да нахлуе в обединената българска държава под предлог, че Съединението нарушава Берлинския договор от 1878 година, пише \"\".\n\r\nПроблемът е, че към православните балкански държави Русия винаги е провеждала \"политика на чувствата\", казва в тази връзка историкът Андрей Пантев. \n\r\n\"Империята се държи крайно нетактично към тази част от Европа и именно това е причината за странно повтарящия се епизод в историята, при който всички държави на полуострова, получили руска помощ за своето освобождение, преминават през периоди на враждебност към Русия. Да не забравяме и популярното в руското общество предсказание на Достоевски, че тези, които Русия е освободила, щели да се обърнат срещу нея\", отбелязва Пантев.\n\r\n\"Във външната си политика Русия винаги търси благодарности, признателност и послушание, но това поле всъщност е подвластно единствено на интересите на отделните държави\", допълва мнението на колегата си историкът Христо Матанов. \n\r\nВ същото време обаче твърди, че първата пукнатина в българо-руските отношения се появява поне няколко години преди Русия демонстративно да загърби каузата за обединението на българите от двете страни на Стара планина. Княз Батенберг е бил любимец на убития през 1881 цар Александър Втори, но опитите да води независима от Русия политика му навличат омразата на крайно консервативния наследник Александър Трети. \n\r\nИзвършеното без консултации със Санкт Петербург Съединение само засилва неприязънта на самодържеца, който определено смята Княжеството за свой протекторат. Русия осъзнава, че от планирано предмостие за завземане на османската столица и Проливите, обединена България се превръща в сериозно препятствие. \n\r\n\"Решаваща роля за втвърдяването на руския негативизъм спрямо обединението на двете български държави изиграва и позицията на Великобритания, която недвусмислено подкрепя случилото се в Пловдив на 6 септември 1885 година. Руско-британското противоборство през 19 век върви по линията \"всичко, което Лондон подкрепя, се отхвърля от Санкт Петербург - и обратното\", обяснява Матанов.\n\r\n\"Обединена България е гроб за всичко сръбско\"\n\r\nПо-малко от два месеца след Съединението, на 2 ноември 1885 година, сръбският крал Милан Обренович напада западните предели на обединената българска държава - след като преди това е уведомил Виена. В същото време младата и неопитна българска армия очаква османската инвазия далеч на юг и на изток. \"Обединена България е гроб за всичко сръбско\" - така крал Милан обяснява пред император Франц Йосиф военната си интервенция.\n\r\nПо думите на проф. Пантев, Милан е просто \"балканската кукла на Австро-Унгария\" - с Виена той е подписал най-срамния договор в сръбската история. Историкът категорично отхвърля версията, че независимо от австроунгарската подкрепа, Сърбия не би посмяла да нападне своите източни съседи без консултации и позволение от Санкт Петербург. Пантев припомня, че именно австроунгарският военен аташе в София е заплашил българите да спрат незабавно победоносното си настъпление след превземането на Пирот, защото в противен случай щели да видят дулата на австроунгарската армия.\n\r\nОколо ненамесата на Русия в Сръбско-българската война са налице някои подозрителни обстоятелства, смята проф. Матанов. Например фактът, че Русия бързо изтегля офицерския си корпус след Съединението и не протестира пред Белград за безпричинното нападение в гръб срещу обединена България. \n\r\n\"Тя просто оставя \"българите да си сърбат попарата\", както се изразява Александър Трети. Но за всеобща изненада се оказва, че българите умеят и това в обстановка на невиждан национален подем\", припомня Матанов.\n\r\nСтрого секретно: истината за българо-руските отношения\n\r\nИсторикът обяснява, че истината за българо-руските отношения трудно може да се разбере, тъй като руските архиви си остават недостъпни за чуждестранни изследователи. \n\r\n\"Даже документи от 17 век все още не се дават за ползване, макар че официално това не е забранено. Наскоро наш колега се опита да види дневника на руския посланик в София от времето на Илинденско-Преображенското въстание от 1903 година, но му беше категорично отказано. Руснаците винаги са държали тяхното мнение по отношение на исторически събития да е единствено меродавното. Неслучайно много българи и днес споделят не българската, а руската гледна точка за общата ни история. Именно липсата на достъп до руските архиви е сред причините руската историография и понастоящем да произвежда митове и легенди под влияние на вътрешния политическия натиск\", заключава проф. Матанов.\r\n", "date": "2018.09.06", "title": "\"Българите не ни послушаха\". Защо Съединението разгневи толкова Русия?"}
{"url": "https://www.dnes.bg/stranata/2018/09/06/incident-v-zavod-za-hartiia-v-stamboliiski-dvama-raneni.387135", "text": "Двама работници са с тежки изгаряния след инцидент в завода за хартия в района на град Стамболийски, потвърдиха от Спешна помощ в Пловдив пред \"Фокус\".\r\nИнцидентът е станал вчера при рутинни ремонтни дейности на вакуумна изпарителна станция на територията на завода.\r\nПолучило се е изтичане на черна луга с много висока температура и двамата работници са пострадали. Те са настанени в Клиниката по изгаряния в Университетската болница \"Св. Георги\" в Пловдив.\r\nОрганизирано е било допълнително кръводаряване, за да бъдат извършени необходимите манипулации и животоспасяващи операции. \r\nОт Инспекцията по труда извършват проверка, която да установи дали са били спазени всички необходими изисквания за безопасност на труда и дали пострадалите са били с нужната екипировка.", "date": "2018.09.06", "title": "Инцидент в завод за хартия в Стамболийски - двама ранени"}
{"url": "https://www.dnes.bg/notifikacii/2018/09/06/britanec-prebi-invalid-v-hotel-v-slynchev-briag.387136", "text": "Британски турист е задържан в РПУ Несебър заради побой над инвалид в хотел в Слънчев бряг, съобщиха от МВР за \"\".\n\r\n\"Извършителят е задържан веднага, образували сме досъдебно производство под надзора на районната прокуратура. В рамките на 24-часовото му задържане ще бъде повдигнато обвинение. Нямам данни пострадалото лице да е приемано в болница\", каза директорът на ОД МВР Бургас старши комисар Калоян Калоянов. \n\r\nИнцидентът е станал на 5 септември вечерта в хотел, в който 27-годишният англичанин бил на почивка с  майка си. Пострадалият пък е турист от Шотландия, настанен в съседна стая, уточниха от полицията.\n                \n                \r\nКогато пияният, а най-вероятно и дрогиран англичанин, се прибирал към стаята си, видял мъж с бастун в коридора. Британецът явно объркал стаите и взел непознатия за крадец, затова започнал да го удря, разказаха разследващи.\n\r\n\"По случая се работи интензивно, иззети са видеозаписи от охранителни камери, разпитани са свидетели, назначени са експертизи\", казаха още от полицията. \n\r\nПоне половин дузина били очевидците на опитите за бягство на младия британец, който за да избегне арест, прескочил през терасите на хотела. \n\r\nТой обаче е бил задържан веднага след като се приземил на земята. Взета му е кръвна проба за алкохол и наркотици.", "date": "2018.09.06", "title": "Британец преби инвалид в хотел в Слънчев бряг"}
{"url": "https://www.dnes.bg/zvezdi/2018/09/06/komediant-se-gavri-sys-zvezdite-podigra-snimkite-im.387081", "text": "Гледайки профилите на известните личности в социалните мрежи, сигурно се чудите как те винаги изглеждат перфектно. Отговорът е много прост – имат си помощници като Photoshop.\r\nМного рядко може да видим видео или снимка на някоя известна личност без грим или определени филтри. Вече има различни онлайн редактори и приложения за мобилния телефон, с които и вие може да изглеждате като истинска звезда, стига да знаете как да ги използвате.\r\nДразнейки се на красивите модели от кориците на списанията, австралийският комедиант Селесте Барбър започва да прави забавни копия от фотосесии на хора от шоубизнеса. Тя нашумя през 2015 г. в Instagram, като в момента профилът ѝ има над 4,5 милиона последователи, сред които представители на семейство Кардашян.\r\n \r\nПопадайки на снимките, които Барбър тролва, много хора се вдъхновяват да направят подобни или да публикуват такива, които да не обработват по никакъв начин, за да запазят себе си. „Първоначалната ми идея не бе това. Просто исках хората да се посмеят на гърба на известните, но сега имам послание – да се харесват такива каквито са“, обяснява комедиантката.\r\n\r\n\r\n                    \n                    \n                 ", "date": "2018.09.06", "title": "Комедиант се гаври със звездите, подигра снимките им"}
{"url": "https://www.dnes.bg/mish-mash/2018/09/06/risk-i-ekstremni-useshtaniia-balkan-beast-momcheto-koeto-gleda-otvisoko.387137", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стратимир Георгиев се ражда във Варна, но дълги години живее в Канада. Започва живота си като повечето хора, според общоприетите стандарти, в офис, с работно време от 9:00 до 17:00 часа.\n\r\nНо много бързо разбира, че този начин на живот не е за него и започва да изкачва най-високите сгради и съоръжения в света.\n\r\n\"Най-високото място, което съм изкачвал, е един от небостъргачите в Дубай преди няколко години. Само въпрос на време е да изкача и 828-метровия Бурдж Халифа\", разказва той пред .\n\r\nСледват още Кайро, Перу, Барселона, Торонто, Берлин, Лондон, Лисабон и Мадейра. Завръщайки се в България, Стратимир Георгиев се превръща в Balkan Beast - един от най-следваните българи, любители на екстремното в Instagram.\n                    \n                    \n                \r\nТой обича да язди коне, гмурка се, кара мотори, но височините са неговата запазена марка. Местата, на които избира да се качва и снима, обикновено избира импровизирано и никога пренебрегвайки основния фактор - риска.\n\r\nНа въпроса, дали има място, което не е успял да изкачи, той отговаря, че това далеч не са най-високите сгради или съоръжения. Но рискът не си е струвал. Защото няма място, което да заслужава един човешки живот.\n\r\nСтратимир коментира и тенденцията все повече деца да си качват екстремни селфита от опасни места.\n\r\n\"Всеки човек, особено в детските си години, е правил недотам разумни неща. Тогава обаче не е имало интернет, който сега дава публичност на тези изяви. Децата, които могат да гледат мен, могат да видят и много други потенциално опасни неща в социалните мрежи. Всичко е въпрос на възпитание\", казва той като призовава всички деца и родители да се записват на различни професионални курсове, за да развият у себе си най-важното качество – чувството за самосъхранение.\n\r\nА максимата, която следва, е, че всеки човек е свободен да прави това, което иска, стига да не наранява околните. \n\r\nПовече за Balkan Beast вижте в репортажа на репортера Божила Симова, оператора Стоян Митев и монтажиста Мирослав Димов.", "date": "2018.09.06", "title": "Риск и екстремни усещания: Balkan Beast - момчето, което гледа отвисоко"}
{"url": "https://www.dnes.bg/notifikacii/2018/09/06/zemetresenie-s-magnitud-7-8-v-tihiia-okean-krai-fidji.387138", "text": "Земетресение с магнитуд 7,8 бе регистрирано в Тихия океан на дълбочина 608 км и на 105 км източно от столицата на Фиджи Сува, съобщи Геофизическият център на САЩ, цитиран от Ройтерс.\r\nТихоокеанският център за предупреждения за цунами заяви, че няма заплаха от цунами за Хавай.\r\nНовозеландската гражданска защита заяви, че няма заплаха от цунами и за Нова Зеландия. ", "date": "2018.09.06", "title": "Земетресение с магнитуд 7,8 в Тихия океан край Фиджи"}
{"url": "https://www.dnes.bg/stranata/2018/09/06/v-denia-na-syedinenieto-protest-v-centyra-na-plovdiv.387140", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Денят на Съединението се оказа и повод за разединение. Докато в цялата страна хората празнуваха, в Пловдив около 300 души се събраха на протест срещу управлението в държавата.\r\nУчастниците в демонстрацията излязоха в центъра на града и се обявиха за лустрация на трите власти, съд за прехода, смяна на системата на управление на България и избори в държавата чрез Велико Народно събрание, предава Bulgaria ON AIR.\r\nСъбитието се организираше в социалните мрежи, а инициаторите избраха именно деня на 133-ата годишнина от Съединението на България, за да изразят недоволството си.\r\n ", "date": "2018.09.06", "title": "В деня на Съединението: Протест в центъра на Пловдив"}
{"url": "https://www.dnes.bg/zvezdi/2018/09/06/po-jenstvena-ot-vsiakoga-keit-mos-na-koricata-na-vogue.387082", "text": "Колко корици за Vogue има в кариерата си Кейт Мос отдавна никой не брои, но впечатляващ факт е, че всяка като че е по-добра от предишните. \r\nЗа септемврийското издание на Модната Библия, супермоделът отново застава най-отпред, за да ни пренесе в света на красотата и да ни развие теорията си за женствеността.\r\n \r\nНовият брой на Vogue Paris ни потапя в ретро вдъхновението и ни поднася заснета история, която малко ни напомня за Мерилин Монро.\r\n \r\nРусият къс боб на Кейт Мос е допълващата нишка с фееричните тоалети, сред които рокля в принт на полка точки от последните предложения на Mulberry.\r\n \r\nЗа допълващата фотосесия супермоделът се явява в нежни, жествени и много чувствени визии, сред които описващи тялото рокли, луксозни плетки и поли тип \"молив\".\r\n \r\nВсички кадри от фотосесията можете да разгледате в \r\n ", "date": "2018.09.06", "title": "По-женствена от всякога! Кейт Мос на корицата на Vogue"}
{"url": "https://www.dnes.bg/politika/2018/09/06/cvetanov-syedinenieto-e-poslanie-i-kym-semeistvoto.387122", "text": "Ако бъдем разединени, ако едната страна се противопостави на другата, това означава, че ставаме много по-слаби като нация и като държава. Съединението не трябва да го възприемаме само като съединение на тези, които спорят днес в обществено-политическия живот, Съединението трябва да бъде послание към семейството на първо място. Защото, ако ние можем да се обединим в семейството си, ще можем да бъдем много по-миролюбиви, по-отзивчиви, много по-всеотдайни в обществените си дела, които правим ежедневно. Това заяви в Пловдив зам.-председателят на ГЕРБ Цветан Цветанов. \n\r\nТой присъства на тържествения молебен по случай величавото събитие и празника на града, който бе отслужен от пловдивския владика Николай в църквата \"Св. Богородица\", пише \"24 часа\".\n                    \n                    \n                \r\n\"Княжество България и Източна Румелия са съединени исторически. Но в съвременното наше общество сме допуснали духа на разединението да завладее душите ни, семействата ни, народа ни. Ако едно царство се раздели надве и едната се противопоставя на другата, то ще се самоунищожи\", заяви в словото си дядо Николай. \n\r\nДумите му чуха събраните в храма политици и малцина граждани. Сред тях бяха и шефът на парламента Цвета Караянчева, областният управител на Пловдив Здравко Димитров, кметът Иван Тотев, депутати, районни кметове.\n\r\n\"Където и да сме по света, трябва да бъдем обединени и да се чувстваме българи\", каза Цвета Караянчева. \n\r\nКметът Иван Тотев подчерта, че обединени можем да постигнем всичко, а Пловдив, който отбелязва празника си днес, е в сърцето на този процес още от Възраждането.  \n\r\n\"Нека не си спомняме за Съединението само на 6 септември\", призова Тотев. \n\r\nЗаедно с Цвета Караянчева, Цветан Цветанов, Менда Стоянова, депутати и представители на местната власт той поднесе цветя на паметника на Захари Стоянов.", "date": "2018.09.06", "title": "Цветанов: Съединението е послание и към семейството"}
{"url": "https://www.dnes.bg/notifikacii/2018/09/06/kmetyt-na-karnobat-sinyt-mi-ne-poznava-miniu-staikov.387123", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Кметът на Карнобат Георги Димитров отрече синът му да се познава със собственика на \"Винпром Карнобат\" Миню Стайков. \n\n\n\r\nСинът на Георги Димитров - Иван, притежава сградата, където е била незаконната фабрика за цигари, разбита при акцията на ГДБОП през юли. Проверява се дали чрез нея не са били изпрани над 70 милиона лева от фирми на Миню Стайков.\r\nКметът на Карнобат е категоричен, че синът му Иван Димитров е отдавал помещението под наем. А пред разследващите била представена цялата документация.\r\nПостройката била закупена именно от Георги Димитров, но след като станал кмет през 2007 година, той я прехвърлил на сина си, пише Bulgaria ON AIR.", "date": "2018.09.06", "title": "Кметът на Карнобат: Синът ми не познава Миню Стайков!"}
{"url": "https://www.dnes.bg/stranata/2018/09/06/70-godishna-postrada-tejko-padna-ot-balkona-si.387124", "text": "70-годишна жена e в тежко състояние, с опасност за живота, след като е паднала от балкона си на четвъртия етаж в Силистра.\r\nПричината е, че парапетът на терасата й се срутил, съобщава БНТ.\r\nБлизки коментират, че или е забравила, или не е знаела, че не трябва да се подпира на парапета на балкона, тъй като не е бил укрепен. \r\nБила е нарушена целостта на връзката между него и съседната тераса. \r\nБлокът е на близо 40 години. Преди няколко месеца други две тераси, на същия блок, са се срутили, за щастие без да има пострадали.", "date": "2018.09.06", "title": "70-годишна пострада тежко, падна от балкона си"}
{"url": "https://www.dnes.bg/notifikacii/2018/09/06/imami-v-turciia-skandaliziraha-momichetata-mogat-da-se-jeniat-na-9.386997", "text": "Ислямски учени твърдят, че половата зрялост при момчетата се достига на 12 години, а при момичетата - на 9 години. От тази възраст те можели да се женят и без разрешение. В Турция наскоро нашумя един скандален случай.\n\r\nФотографът Онур Албайрак снима сватби от 17 години насам, пише „Шпигел“ и представя героя на историята като симпатичен и уравновесен човек, който вдъхва доверие. Случката, в която е замесен, е следната. Албайрак трябвало да снима сватбено тържество в природния парк \"Тургут Йозал\", разположен недалеч от анадолския град Малатия. \n\r\nОще в началото на снимките обаче фотографът забелязва, че невестата гледа тъжно и цялата трепери от страх. Въпросът на колко е години явно я хвърля в смут. Онур Албайрак се обръща към жениха и му казва: \"Не снимам малолетни булки, това е мой принцип. Потърсете си друг фотограф\". След повторния му твърд отказ женихът агресивно се нахвърля срещу него. Онур Албайрак оставя настрана фотоапарата и му разбива носа, скицира случилото се \"Шпигел\" според публикации в турските медии. \n                \n                \r\nВ Република Турция, която по конституция е светска държава, 15 на сто от момичетата биват омъжени, преди да навършат 18 години, а 1% - и без да са навършили 15 години, отбелязва по-нататък изданието, цитирано от . И пояснява, че става дума за религиозни бракове, защото гражданските бракове в Турция са възможни едва след навършване на 18-та година. \n\r\nПроблемът е, че духовните лица, които сключват браковете, съвсем не са някакви тайно действащи фанатици, а имами, чиято дейност се финансира и контролира от държавата. Турската дирекция по вероизповеданията - \"Дианет\" - разполага с над 100 хиляди служители и бюджет от един милиард евро.\n\r\nВ официално издадения в началото на годината религиозен наръчник изрично се посочва, че, според ислямските учени най-ниската възрастова граница на полова зрялост при момчетата е 12 години, а при момичетата - 9 години. От тази възраст нататък момчетата и момичетата носели пълна отговорност в юридически, религиозен и сексуален смисъл – с други думи, те могат да се женят и без съгласието на родителите.\n\r\n\n\r\nТези тълкувания предизвикаха вълна от протести в Турция, така че в крайна сметка се наложи авторите на наръчника да го свалят от интернет. Но кучетата си лаят, а керванът си върви… За децата, които биват омъжвани или женени още съвсем невръстни, всичко това остана без последствия. В Турция детските бракове си остават възможни. След като фотографът Онур Албайрак намери смелост публично да застане срещу тази порочна практика, в очите на мнозина той се превърна в герой, посочва \"Шпигел\".\n\r\nВсъщност, героичната намеса на фотографа така и не успя да предотврати сватбата на 15-годишното момиче. Сватбената двойка просто останала без снимки от парка „Тургут Йозал\". \"Пак така бих постъпил, ако трябва. Да се сключват бракове с  деца означава да се издевателства над малолетни\", пише във Facebook два дни след случая Онур Албайрак, цитиран от \"Шпигел\". След произшествието в парка обаче негови приятели дни наред охранявали ателието му, за да го защитят от евентуални нападения.\n\r\nВъв Facebook фотографът беше отправил и призиви към турските шивачи да не шият сватбени костюми за малолетни, а турските фризьори - да не правят сватбените прически на малолетни булки. \"Фактът, че си затваряме очите, е най-големият ни враг и той е толкова голям, че трудно ще го преборим\", пише Онур Албайрак.\n\r\nМеждувременно обаче той е замлъкнал. Изтрил е всички постинги по случая от профила си във Facebook. И не дава интервюта - твърди, че вече нямал нищо общо със случая. \"Знае се, че е разпитван от полицията. И по всичко личи, че някой е отвърнал на удара\", заключава сп. Шпигел\".\r\n \r\n", "date": "2018.09.06", "title": "Имами в Турция скандализираха: Момичетата могат да се женят на 9!"}
{"url": "https://www.dnes.bg/zvezdi/2018/09/06/vokalistkata-na-the-cranberries-se-udavila-vyv-vanata-si.387125", "text": "Вокалитската на ирландската рок група \"Кранберис\" Долорес О'Риърдън се е удавила във ваната след алкохолно опиянение, установиха съдебните медици в Уестминстър, цитирани от Би Би Си.\r\nПопулярната изпълнителка беше открита мъртва на 15 януари тази година във вана в лондонския хотел \"Хилтън\" на улица \"Парк лейн\". Както отбелязват специалистите, по тялото на О'Риърдън не били намерени следи от насилие, пише БТА.\r\nПо данни на Би Би Си певицата е страдала от биполярно афективно разстройство.\r\n46-годишната ирландска певица бе в Лондон, за да запише кавър на хита \"Zombie\" на \"Кранберис\" заедно с лосанджелиската рок банда \"Бад улвс\".\r\n ", "date": "2018.09.06", "title": "Вокалистката на The Cranberries се удавила във ваната си"}
{"url": "https://www.dnes.bg/stranata/2018/09/06/chovek-postrada-tejko-pri-katastrofa-na-pytia-lom-montana.387126", "text": "Един човек е тежко пострадал при катастрофа на пътя Лом-Монтана, съобщиха от МВР за \"Фокус\". \r\nКатастрофата е между два леки автомобила. \r\nСигналът за нея е подаден преди около 14.00 ч.", "date": "2018.09.06", "title": "Човек пострада тежко при катастрофа на пътя Лом-Монтана"}
{"url": "https://www.dnes.bg/stranata/2018/09/06/belashtica-protestira-sreshtu-dve-mramorni-karieri.387116", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНад 100 жители на Белащица излязоха на протест срещу двете кариери над селото. Поводът за недоволството им е инвестиционно намерение на предприятие, добиващо мрамор за трошен камък над населеното място.\n\r\nНедоволни жители от 7 населени места направиха шествие от Белащица до Околовръстния път на Пловдив и блокираха шосето, съобщи . Те се обявиха срещу разширяването на кариерата и се оплакват от прах и разбити от камионите пътища.\n\r\nПо данни на местния личен лекар, за последните 10 години в селото има бум на респираторни заболявания, които били най-видими при децата. Хората настояват след изтичането на концесионния договор през 2021 година, той да не бъде подновяван.\n                    \n                    \n                \r\nВ същото време от компанията са заявили намерение да копаят на площ от нови 50 декара, за да добиват инертни материали.\n\r\nПредстои Регионалната инспекция по опазване на околната среда и водите да реши дали разширяването на кариерата има нужда от екологична оценка.\r\n ", "date": "2018.09.06", "title": "Белащица протестира срещу две мраморни кариери"}
{"url": "https://www.dnes.bg/cars/2018/09/06/izkustven-intelekt-zad-volana-tesla-model-3-spasi-chovek.387119", "text": " Изкуственият интелект, с който са оборудвани електромобилите на Tesla, често бе критикуван в медиите за грешките, които допуска. Оказва се обаче, че системата Autopilot наистина може да измъкне автомобила и неговия водач от опасна ситуация и по този начин дори да спаси човешки живот.\n\r\nНа един от каналите в YouTube, посветен на автомобилите Tesla, се появи именно такова видео. В него собственик на Tesla Model 3 разказва за пътен инцидент, като показва и видеозапис от него. Ясно се вижда, как електромобилът се движи по прав участък на пътя, когато е засечен от Toyota Yaris. Малката японска кола се вмъква между два автомобила, като според водача на Tesla-та, само бързите действия на електронната система предотвратяват катастрофа.\n                    \n                    \n                \r\nСтудиото Crash Animation Studios се е заинтересувало от случая и пусна в интернет собствено видео, в което с помощта на компютърна графика анализира инцидента. Според анализаторите от студиото, Model 3 се движи със 100 км/ч, а скоростта на Toyota Yaris е около 130 км/ч.\n\r\nТвърди се, че в тази ситуация инцидентът е избегнат само заради автопилота на електромобила. Електронната система реагира за 0,4 секунди и успява да осигури разстояние между двете коли от половин метър. В случая човек би реагирал най-малко за секунда, което със сигурност ще доведе до катастрофа. А при тази висока скорост последствията от може да бъдат фатални.\n\r\n\r\n ", "date": "2018.09.06", "title": "Изкуствен интелект зад волана: Tesla Model 3 спаси човек"}
{"url": "https://www.dnes.bg/business/2018/09/06/sled-sedmici-stremglav-skok-bitkoinyt-trygna-nadolu.387117", "text": "Биткойнът и други основни криптовалути поевтиняха силно след седмици на стабилни повишения на курсовете им, сочат данни за търговията днес, предаде ДПА.\r\nКурсът на биткойна спадна с близо 9,5 на сто до 6253 долара днес, след като вчера отчете поевтиняване с около 7 на сто, според люксембургската платформа за търговия с биткойни Bitstamp.\r\nДруги основни криптовалути, сред които Ethereum, XRP и EOS, също отчетоха значителни загуби.\r\nСпоред уебсайта на Coinmarketcap, всички 1900 криптовалути са спаднали от 240 милиарда долара в сряда до около 202 милиарда долара днес, пише БТА.\r\nПричината за срива засега не е ясна, но новината, че Goldman Sachs се отказва от платформа за търговия с криптовалути със сигурност е допринесла за такова развитие, отбелязва ДПА.\r\nБиткойнът продължава да се търгува по-скъпо, отколкото през миналата година по същото време, но остава далеч под най-високите си нива от декември 2017 година, когато струваше около 20 000 долара.", "date": "2018.09.06", "title": "След седмици стремглав скок биткойнът тръгна надолу"}
{"url": "https://www.dnes.bg/stranata/2018/09/06/sled-buria-mylniia-podpali-dom-v-gorna-oriahovica.387118", "text": "Мълния е предизвикала пожар в апартамент в Горна Оряховица по време на разразилата се силна гръмотевична буря с пороен дъжд в сряда вечерта, съобщиха от пожарната във Велико Търново.\r\nСигналът за пожара в жилище на ул.\"Родопи\" е получен в 18.27 ч. в Оперативен център Велико Търново  от тел.112 . Веднага на мястото пристигнал специализиран автомобил с трима огнеборци, които овладели стихията.\r\nОгънят обаче е унищожил обзавеждане, техника, има опушени 100 кв.м стени.\r\n Според данни на живущи в блока, непосредствено преди пожара сградата е била поразена от мълния.", "date": "2018.09.06", "title": "След буря: Мълния подпали дом в Горна Оряховица"}
{"url": "https://www.dnes.bg/rusia/2018/09/06/velikobritaniia-obvini-putin-za-napadeniiata-s-novichok.387120", "text": "Британският министър по въпросите на сигурността Бен Уолъс обвини руския президент Владимир Путин, че е отговорен за нападението с \"Новичок\", извършено през март срещу бившия руски шпионин Сергей Скрипал и неговата дъщеря в Англия, предадоха Франс прес и БТА.\n\n\n\n\r\n\"В крайна сметка, разбира се, той е отговорен, той е ръководителят на държавата\", каза Уолъс в ефира на \"Би Би Си радио 4\".\n\r\nВчера британската премиерка Тереза Мей обвини руското военно разузнаване (ГРУ), че стои зад покушението.\n\r\n\"В края на краищата е (отговорен), имайки предвид, че той е президентът на Руската федерация и че неговото правителство контролира, финансира и ръководи военното разузнаване\", добави Уолъс.\n                    \n                    \n                \r\nСпоред Лондон атаката е дело на двама агенти на ГРУ, идентифицирани от британската полиция като руските граждани Александър Петров и Руслан Боширов. Полицията смята тези имена за псевдоними. Издадена е заповед за арест на двамата. ", "date": "2018.09.06", "title": "Великобритания обвини Путин за нападенията с Новичок"}
{"url": "https://www.dnes.bg/index/2018/09/06/receptata-dnes-patladjan-kebap.387068", "text": " Почивният ден е време за глезене с вкусотии. Ако искате да си приготвите ястие за обяд, което е с месо, пробвайте рецептата за патладжан кебап. \r\n \r\n\r\n \r\n- 4-5 средно големи патладжана\r\n \r\n- 1 кг мляно месо от свинска плешка или телешко\r\n \r\n- 250 г моцарела или кашкавал\r\n \r\n- 1 консерва (500 мл) домати\r\n \r\n- 2 яйца\r\n \r\n- подправка за кайма\r\n \r\nИзмиваме патладжаните, надупчваме ги на две-три места с нож и ги слагаме да се пекат. Обелваме изпечените патладжани и ги оставяме да изстинат. Правим разрези в патладжаните и слагаме моцарела.\r\n \r\nОмесваме каймата с две яйца и подправките. Аз ползвам тази ориенталска подправка.\r\n \r\nВърху парче стреч фолио поставяме част от каймата, разстиламе я и слагаме отгоре патладжана. Навиваме като бонбон, така че каймата да обгърне патладжана отвсякъде.\r\n \r\nВ тавата наливаме доматите и отгоре подреждаме обвитите с кайма патладжани.\r\n \r\nЗапичаме за 40 минути в загрята на 200 градуса фурна.\r\n \r\nПоръсваме обилно с пресен магданоз и сервираме.\r\n \r\nИзточник: \r\n \r\n", "date": "2018.09.06", "title": "Рецептата Dnes: Патладжан кебап "}
{"url": "https://www.dnes.bg/akoshtete-vqrvaite/2018/09/06/sama-jena-na-restorant-v-indoneziia-niama-da-i-servirat.387121", "text": "Окръг в управляваната по законите на шериата автономна индонезийска провинция Ачех беше критикуван заради разпореждане ресторантите да не обслужват непридружени жени след 21 ч. и да забраняват на хора от различен пол, които не са роднини, да седят на една маса, предаде ДПА.\n\r\nЦиркулярното писмо, изпратено от ръководителя на окръга Бирен на 30 август, забранява също собствениците на ресторанти да наемат лесбийки, гейове, бисексуални и транссексуални.\n\r\nРазпореждането веднага беше осъдено от много индонезийци, включително и от местни жители в Ачех, след като във вторник се появи в социалните медии.\n\r\n\"Наредбата ограничава движението на жени на публични места\", каза Кауцар Юс, член на законодателния съвет в Ачех, избран от Бирен.\n                    \n                    \n                \r\n\"Като представител на Бирен, се срамувам, че Бирен, който винаги е бил космополитен, става консервативен и губи блясъка си заради тези нелепи наредби\", каза той.\n\r\nРъководителят на управлението на шериата в Бирен, Джуфливан, защити разпореждането и каза, че присъствието на непридружени жени в кафене може да създаде негативни усещания.\n\r\n\"Правителството на Бирен няма да е безразсъдно и да въведе изцяло разпореждането\", каза Джуфливан за местния всекидневник \"Серамби\".\n\r\n\"Продължаваме да наблюдаваме и да приемаме информация от всички страни, така че собствениците на заведения да може постепенно да се приспособят\", добави той.\n\r\nАчех е единствената индонезийска провинция, в която е позволен шериатът като част от усилията на централното правителство да успокои стремежа й към независимост, отбелязва агенцията.\n\r\nХазартът, продажбата и консумацията на алкохол, както и извънбрачният секс се наказват с бой с пръчки.\r\n/БТА/", "date": "2018.09.06", "title": "Сама жена на ресторант? В Индонезия няма да й сервират!"}
{"url": "https://www.dnes.bg/obshtestvo/2018/09/06/nai-goliamata-koncertna-zala-v-plovdiv-v-razruha-sviriat-samo-kapkite.387127", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Най-голямата концертна зала в Пловдив тъне в разруха. Освен това Пловдивската опера е принудена да обикаля чужди сцени, само и само, за да има къде артистите да репетират и да показват своето творчество.\n\r\nКонцертната зала е в окаяно състояние. Покривът тече от всички страни, а в кофи се събира водата, която се стича от тавана на залата. Мазилката пада, къртят се дървените плоскости, а миризмата в залата е ужасяваща.\n\r\n\"От много време сградата е оставена да се руши. И това се случва в една бъдеща Европейска столица на културата, в която концертната зала е в ужасяващо състояние. Няма резултат от многократните жалби, подавани до различни институции. Операта няма къде да репетира и да изнася своите концерти\", разказа пред  Мариана Чолакова - член на фондация \"Дом за Пловдивската опера\".\n                    \n                    \n                \r\nПо думите ѝ ако операта иска да изнесе концерт, то намира зала доста трудно.\n\r\n\"Използваме възможностите на Дома на културата. Там обаче сме с много други наематели. Залата се ползва и от други театри и други култрни институции. Това не е място за висококачествени концерти. През лятото се възползвахме от Античния театър\", обясни още тя.\n\r\nИнж. Любозар Фратев, който е председател на фондацията \"Дом за Пловдивската опера\", подчерта, че неколкократно са писани писма до Министерството на културата, а преди няколко месеца е била проведена и среща с министър Банов, която е завършила с обещание за ремонт, но до ден днешен залата тъне в разруха.\n\r\n\"Проведени са 2 конкурса и повече от 3 месеца не е определен проектант. Чуват се оправдания, има едно бавене и една пълна незаинтересованост\", допълни той.", "date": "2018.09.06", "title": "Най-голямата концертна зала в Пловдив - в разруха. \"Свирят\" само капките..."}
{"url": "https://www.dnes.bg/notifikacii/2018/09/06/kremyl-nedopustimo-e-da-byde-obviniavana-rusiia-za-skripal.387128", "text": "Кремъл смята за недопустимо да бъдат обвинявани руските власти, че са отговорни за отравянето през март в английския град Солсбъри на бившия двоен руски агент Сергей Скрипал и на дъщеря му Юлия, предаде Франс прес, цитирана от БТА.\n\n\n\n\r\nГоворителят Дмитрий Песков заяви днес, че нито висшето ръководство в Русия, нито по-ниските ешелони на властта имат каквото и да било общо със случилото се в Солсбъри.\n\r\nЛондон обвини днес руския президент Владимир Путин, че е отговорен за отравянето на Скрипалови. Вчера премиерът Тереза Мей заяви пред британския парламент, че атаката е била извършена от двама агенти на руското военно разузнаване.\n                \n                \r\n\"Многократно заявихме и пак ще кажем: Русия никога не е имала нищо общо със събитията в Солсбъри. Русия не е замесена по никакъв начин в тях\", заяви Песков.\n\r\nБританската полиция каза вчера, че е издала заповеди за арест на двама руски граждани, заподозрени, че са свързани с отравянето, и разпространи техни снимки.\n\r\n\"За да проверим тяхната самоличност, за да имаме юридическо основание да го направим, се нуждаем от официално искане от британска страна\", припомни Песков. \"Изявления пред парламента не заменят и не могат да заменят това искане\", подчерта той. ", "date": "2018.09.06", "title": "Кремъл: Недопустимо е да бъде обвинявана Русия за Скрипал"}
{"url": "https://www.dnes.bg/temida/2018/09/06/miniu-staikov-sinyt-mu-i-oshte-shestima-s-obvineniia.387129", "text": "Собственикът на Винпром Карнобат Миню Стайков, синът му - Стайко и още шестима души са обвинени за участие в организирана престъпна група за продажба на акцизни стоки без бандерол, извършване на данъчни престъпления и пране на пари, съобщиха от Специализираната прокуратура. \n\n\n\n\n\r\nТе остават в ареста за 72 часа.\n\r\nВ съобщението се посочва, че четирима от задържаните имат и обвинения за вторични престъпления - един от тях - за избягване плащането на ДДС и възстановяване на неследващ се данъчен кредит в размер на малко над 1  милион лева, а други трима  - за държане на акцизни стоки без бандерол в големи размери.  \n                    \n                    \n                \r\nПоследните трима най-вероятно са свързани с фабриката за незаконни цигари в Карнобат, за която вчера стана ясно, че е била открита през юли, но тогава стратегически прокуратурата не е поддигнала обвинения, пише БНР.\n\r\nВръзка с тази цигарената фабрика, генералила милиони печалба, има Иван Димитров, син на кмета на Карнобат - той е неин собственик, но пред разследващи казал, че не е знаел какво правят наемателите му.", "date": "2018.09.06", "title": "Миню Стайков, синът му и още шестима - с обвинения"}
{"url": "https://www.dnes.bg/za-da-se-razbirame/2018/09/06/5-malki-taini-za-poveche-shtastie.387067", "text": "Да бъдем благодарни, да намираме начин да се забавляваме, да се заобикаляме с позитивно настроени хора... Това са само малка част от нещата, които ни помагат да изградим лично щастие. Колкото и да не ви се вярва, ние контролираме собственото си щастие.\r\nВсеки има своите малки тайни, които му помагат да се чувства добре, но не би ви ги казал. Тъй като щастието трябва да се споделя, ние споделяме 5 тайни за повече щастие.\r\n\r\nЧовешката мисъл е много мощна. Нашите думи, нагласи и действия, са резултат на мислите ни. Ние избираме дали да позволим на себе си да бъдем негативно настроени, когато оставяме спиралата на ума извън контрол.\r\nНо можем да направим избора да разкрием щастието и радостта, които вече съществуват в нас. Не е нужно да го търсим, просто трябва да го извадим на повърхността.\r\n\r\nКое ви прави щастливи? Може да изброите много неща и пак няма да знаете напълно отговора на този въпрос. Живеем във време, в което непрекъснато се опитваме да се доказваме на другите, да следваме разбирания поставени от обществото, много от тях вече остарели. Много хора вярват, че материалното е това, което ги прави щастливи. Дали?\r\nНамерете си някое приятно местенце и останете за няколко минути сами със себе си. Разсъждавайте над това кои сте вие, какво дълбоко вътре във вас ви кара да сте удовлетворени. Отговорите може и да ви изненадат.\r\n", "date": "2018.09.06", "title": "5 малки тайни за повече щастие"}
{"url": "https://www.dnes.bg/stranata/2018/09/06/v-petyk-slynchevo-vreme-na-mesta-shte-prevali.387130", "text": "През нощта над по-голямата част от страната ще е предимно ясно. Утре ще преобладава слънчево време с временни увеличения на облачността, по-значителни в източните и планинските райони. Там на места ще има краткотрайни валежи от дъжд и гръмотевици. \n\r\nЩе продължи да духа слаб до умерен вятър от запад-северозапад. Максималните температури ще бъдат 26-31 градуса, за София - около 26 градуса. Такава е прогнозата според НИМХ към БАН, цитирана от БТА.\n\r\nПо Черноморието ще е предимно слънчево, с временни увеличения на облачността. След обяд на места ще превали и прегърми. \r\nЩе духа до умерен предимно западен вятър. Максималните температури ще бъдат между 26 и 28 градуса. Температурата на морската вода ще бъде 26-27 градуса; вълнението на морето - 1-2 бала.\n                    \n                    \n                \r\nВ планините ще има променлива облачност и на отделни места, главно в Източните Родопи ще превали краткотраен дъжд. \n\r\nЩе духа умерен северозападен вятър. Максималната температура на височина 1200 м ще бъде около 19 градуса, на 2000 м - около 12 градуса.", "date": "2018.09.06", "title": "В петък - слънчево време, на места ще превали"}
{"url": "https://www.dnes.bg/balkani/2018/09/06/stoltenberg-v-skopie-niama-chlenstvo-v-nato-bez-dogovor.387131", "text": "Генералният секретар на НАТО Йенс Столтенберг заяви днес в Скопие, че алиансът няма да приеме Република Македония без финализиране на договора със съседна Гърция за промяна на името на бившата югославска република, предаде Асошиейтед прес, цитирана от БТА.\n\n\n\r\nСтолтенберг се срещна днес с македонския премиер Зоран Заев и му засвидетелства подкрепа за неговата кампания за предстоящия референдум за името на 30 септември.\n\r\n\"Вратата на НАТО е отворена, използвайте шанса на 30 септември\", заяви Столтенберг на пресконференция със Заев.\n\r\nГенералният секретар призова македонците да излязат масово да гласуват \"за членство в международната общност с всички предимства, което то дава на страната\", предаде агенция МИА.\n                    \n                    \n                \r\n\"Ако приемете споразумението за името, ние ще можем да подпишем протокола за присъединяване още тази зима. Ще имаме министерска среща през февруари и на нея вашият министър на отбраната ще може да седи на масата наравно с всички останали\", заяви Столтенберг, цитиран от ТАСС.\n\r\nСпоред постигнатото споразумение с Гърция бившата югославска република ще се преименува на Република Северна Македония, за да разсее притесненията на Гърция, че има претенции за територията на едноименната гръцка област или за античното наследство на Гърция.\n\r\nЗападните лидери също подкрепиха кампанията за положителен вот на референдума за името. Австрийският канцлер Себастиан Курц и германският канцлер Ангела Меркел също планират да посетят Скопие в петък и събота.", "date": "2018.09.06", "title": "Столтенберг в Скопие: Няма членство в НАТО без договор"}
{"url": "https://www.dnes.bg/notifikacii/2018/09/06/trymp-blagodari-na-kim-chen-un-za-nepokolebimoto-mu-doverie.387132", "text": "Президентът на САЩ Доналд Тръмп благодари днес на севернокорейския лидер Ким Чен-ун за \"непоколебимото му доверие\" в него, като изрази своята увереност, че двамата заедно ще намерят начин да завършат успешно преговорите за денуклеаризацията, предаде Франс прес, цитирана от БТА.\r\n\"Благодаря, председателю Ким. Ще свършим това заедно\", писа Тръмп в Туитър.\r\nВчера Ким се срещна в Пхенян с южнокорейския пратеник Чун Юи-йон - съветник по националната сигурност на президента Мун Дже-ин, и му предаде послание от него. \r\nНа срещата Ким изразил надежда за значително подобряване на отношенията със САЩ в близките години. \r\nКакто самият Чун каза по-късно, севернокорейският лидер казал, че \"вярва на президента на САЩ Тръмп и се надява, че по време на първия му президентски мандат двете страни ще успеят да преодолеят 70-те години враждебност и да осъществят денуклеаризация на Корейския полуостров\". ", "date": "2018.09.06", "title": "Тръмп благодари на Ким Чен Ун за \"непоколебимото му доверие\""}
{"url": "https://www.dnes.bg/obshtestvo/2018/09/06/pametnik-na-mahatma-gandi-otkriha-ram-i-radev.387113", "text": "\n\r\nПрезидентът Румен Радев и индийският му колега Рам Нат Ковинд откриха в Южния парк в столицата паметник на водача на индийското движение за независимост Махатма Ганди.\n\r\nМодерна Индия и днес се ръководи в изграждането на съвременната държава от заветите на Махатма Ганди, каза при откриването Румен Радев. Апостол на ненасилието, идеолог на независимостта на Индия Махатма Ганди е известен като великата душа, посочи президентът. По думите му той е моралният компас на индийците, благодарение на който днес Индия е най-голямата плуралистична демокрация в света.\n\n\r\nВ днешния празничен ден, в който отбелязваме 133-ата годишнина от съединението на България за мен е чест да присъствам на още един празник - откриване на паметник на Махатма Ганди, каза президентът. По думите му мирният подвиг на Махатма Ганди, неговата любов към родината символично се родеят с делото на нашите смели борци за единна България. \n                    \n                    \n                \r\nПосланията на Махатма Ганди за мир, за ненасилие, за любов между хората, неговият призив ние да носим промяната, към която се стремим, му отрежда достойното място сред едни от най-светлите мислители и хуманисти, посочи Румен Радев. По думите му в България неговото дело е широко известно и дълбоко уважавано. Неговите идеи и учения съдържат универсални ценности, карат ни да бъдем по-добри, да търсим доброто за света, каза президентът.\n\r\nИндийският държавен глава Рам Нат Ковинд благодари на всички, които са допринесли за откриването на паметник на Махатма Ганди в София. Дълбоко благодарен съм на българския народ, че е отредил това вечно място и дом за паметник на Махатма Ганди, заяви той. В днешните времена на раздор, необуздано насили, на разруха мислите и ценности на Махатма Ганди са още по-актуални, отбеляза индийският президент. Той заяви, че това е изключително вълнуващ момент за него, защото има възможност да отдаде почит на бащата на индийската нация и апостол на мира и ненасилието. \n\r\nПо думите му животът и моралните устои на Махатма Ганди са послужили за вдъхновение на мнозина, като Нелсън Мандела и Мартин Лутер Кинг. По думите на Рам Нат Ковинд Махатма Ганди има силна връзка с България, негов близък приятел е българският художник Борис Георгиев. Индийският президент заяви, че днес е свят ден за българския народ и го поздрави по повод Съединението.\n\r\nРам Нат Ковинд подари на българския си колега книга на Махатма Ганди, писана по време на пътуването му от Лондон към Южна Африка през 1909 г.\n\r\nАвтор на паметника на Махатма Ганди е българският скулптор Иван Русев.", "date": "2018.09.06", "title": "Паметник на Махатма Ганди откриха Рам и Радев"}
{"url": "https://www.dnes.bg/notifikacii/2018/09/06/moshten-trus-na-ostrov-hokaido-v-iaponiia-vze-osem-jertvi.387109", "text": "Силно земетресение удари вчера японския остров Хокайдо и взе най-малко осем жертви. Първоначално беше съобщено за по-малко жертви, но броят нарасна на осем, след като в развалините на къща в планинското селище Ацума бяха открити още пет трупа, съобщи Франс прес, като цитира телевизия NHK.\n\r\nТрусът с магнитуд 6,7 стана в 3,12 ч. местно време днес. Епицентърът бе в окръг Ибури, на дълбочина 37 километра на остров Хокайдо.\n\r\nТрусът е предизвикал разрушения и свлачища в населени места на острова. Към канцеларията на премиера Шиндзо Абе е създаден кризисен щаб. 25 000 военни от силите за самоотбрана са пратени за ликвидиране на последиците от труса.\n\r\n39 души се водят за изчезнали в град Ацума. Там трусът е предизвикал свлачище, което е погребало къщи и пътища, предаде Франс прес. Кадри, направени от въздуха, показват, че планините са буквално разцепени на две от внушителни свличания на кални маси, изтръгнали дървета и погълнали сгради. Пожарникарите евакуират хората от района с хеликоптери.\n                \n                \r\nЗеметресението предизвика и спиране на тока из целия остров Хокайдо. Близо 3 милиона домакинства останаха на тъмно. Избухнаха и няколко пожара.\n\r\nСпирането на тока стана причина и атомната централа Томари да изгуби външното си захранване и да се наложи трите реактора да бъдат охлаждани с помощта на система за аварийно захранване. Централата не работи от 2011 г., от аварията в централата Фукушима.\n\r\nЗаради труса бяха отменени над 200 полета и бяха спрени влакове.\n\r\nСлед първия трус имаше серия от вторични трусове и още едно силно земетресение.\n\r\nТрусът порази Япония в момент, в който тя се възстановява от преминаването на урагана Джеби, отнел живота на 11 души.\r\n ", "date": "2018.09.06", "title": "Мощен трус на остров Хокайдо в Япония взе осем жертви"}
{"url": "https://www.dnes.bg/sofia/2018/09/06/za-vseki-avtobus-shofior-shkolata-za-vodachi-na-stolichniia-transport.387093", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Столичният автотранспорт\" измисли начин как да реши проблема с недостига на шофьори, предава Bulgaria ON AIR. Така, благодарение на вътрешната политика на компанията, автобуси без водачи няма. Каква е тайната?\n\r\n600 автобуса всеки ден обикалят улиците на столицата, а пътниците в тях едва ли се замислят, че недостигът на кадри се е усетил и там.\n\r\nОт \"Столичният автотранспорт“ обаче решават да не разчитат на случайността и вземат нещата в свои ръце. Въвели са нова вътрешна политика - заплащат курса за шофьори на всички одобрени кандидати, а след това ги взимат на служба за минимум 3 години.\n                    \n                    \n                \r\nСамият курс струва 1600 лева. Именно цената, както и липсата на време досега възпирала Райко Асенов да се преквалифицира. След 20-години зад волана на камион обаче, днес го срещаме в школата за безплатно обучение на шофьори за градския транспорт.\n\r\nОстава му по-малко от месец, след което ще го срещаме отново, този път возейки столичани из града.\n\r\nВ школата споделят още, че напоследък им се налага да са нащрек, тъй като не липсвали случаи да се явяват кандидати с купени книжки, които също се чувствали подготвени да возят пътници из София.\n\r\nПричината за всичко това била липсата на достатъчен контрол, категорични са в школата.\r\n ", "date": "2018.09.06", "title": "За всеки автобус  – шофьор! Школата за водачи на столичния транспорт"}
{"url": "https://www.dnes.bg/politika/2018/09/06/mirotvoreco-nash-siniata-kaska-na-karakachanov-hit-v-mrejite.387094", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСинята каска на военния министър Красимир Каракачанов от извънредния консултативен съвет стана хит в Интернет и вдъхновение за много колажи и карикатури.\n\r\nХитов ли ще е новият парламентарен сезон и ще удържи ли синята министерска каска мира в Народното събрание?\n\n\n\n\r\n\"Сини каски\" наричат мироопазващите сили към ООН, които се пращат в най-горещите точки на света. Явно военният министър Красимир Каракачанов е решил, че коалиционната сбирка в понеделник е такова взривоопасно място, пише . \n                    \n                    \n                \r\nГотов е да пази мира, дори и с каска, сложена на обратно, тогава, когато се наложи. В социалните мрежи акцията на министъра на отбраната беше посрещната с насмешка. Каракачанов беше сравнен с героя на Ярослав Хашек - добрия войник Швейк, а потребителите се надпреварваха кой ще публикува по-забавен колаж след миротворската министерска акция.\n\r\nПлод на PR акция или не, \"синята каска\" засенчи търканията в коалицията. Каракачанов сподели след цигара в стаята на ГЕРБ за готовността си отново да нахлупи синята каска в парламента.", "date": "2018.09.06", "title": "Миротворецо наш... Синята каска на Каракачанов – хит в мрежите"}
{"url": "https://www.dnes.bg/obshtestvo/2018/09/06/133-g-ot-syedinenieto-praznik-na-spravedlivostta.387097", "text": "На 6-ти септември България празнува обединението на Княжество България и Източна Румелия. То се случва през есента на 1885 г. и е координирано от Българския таен централен революционен комитет (БТЦРК).\n\r\nНа този ден  народът отхвърля една несправедливост, наложена от Великите сили през юни 1878 г.\n\r\nБерлинският конгрес от 1878 г. разделя България на Княжество България и Източна Румелия. Останалото под османска власт българско население се стреми към обединяване с освободените българи, припомня \"Дарик\".\n\r\nПрез 1880 г. е създаден Българският таен централен революционен комитет (БТРЦК), чиято основна задача е да осъществи обединението на Княжеството с Източна Румелия. За да се координира работата с месното население, се учредяват и комитетите \"Съединение\".\n                    \n                    \n                \r\nПрез февруари 1885 г. начело на БТРЦК застава Захари Стоянов, който подкрепя идеята Съединението да стане под скиптъра на княз Александър Батенберг. Ролята на българския княз в този момент е решаваща, защото ако той, в качеството си на лоялен васал на Османската империя, откаже да признае акта на Съединението, въпреки силната народна воля, начинанието е било обречено на неуспех.\n\r\nНа 6 септември 1885 г. в Пловдив навлизат отрядите на Чардафон Велики (Продан Тишков) и майор Данаил Николаев. Арестуван е областният управител на Източна Румелия - Гаврил Кръстевич. Създадено е временно правителство начело с д-р Георги Странски, което обявява присъединяването на Източна Румелия към Княжество България.\n\r\nДва дни по-късно Александър Батенберг с манифест утвърждава присъединяването на областта и приема да бъде титулуван занапред като княз на Северна и Южна България. Пристига в Пловдив и определя за свой помощник в Южна България д-р Странски.\n\r\nВъпреки съпротивата на Русия и лично на император Александър III, Съединението получава дипломатическо и международно признание. Това става чрез т.н. Топханенски акт на 24 март 1886 г. Спогодбата е подготвена от българския политик и дипломат Илия Цанов (Илия ефенди) и негов екип.\n\r\nС подписването на договора България и Османската империя постигат споразумение, според което Княжество България и Източна Румелия имат общо правителство, парламент, администрация, армия. Единственото разграничение между двете части на страната, запазено до Обявяването на независимостта на България през 1908 г., е това, че българският княз е формално назначаван от султана за генерал-губернатор на Източна Румелия.\n\r\nДенят е обявен за официален празник на страната с решение на Народното събрание от 18 февруари 1998 г.\r\n ", "date": "2018.09.06", "title": "133 г. от Съединението – празник на справедливостта"}
{"url": "https://www.dnes.bg/eu/2018/09/06/makron-stiaga-progresivna-koaliciia-za-evroizborite.387096", "text": "Френският президент Еманюел Макрон искат да сформира коалиция от прогресивни сили за следващите европейски парламентарни избори, насрочени за май догодина, предаде Ройтерс, като се позова на източник от канцеларията му.\r\n\"Идеята е да се състави коалиция, която ще обедини прогресивните заедно около съвместна платформа, излизаща извън добре структурираните политически семейства\", заяви източникът.\n\r\nЦелта е да се възпрат антиимигрантските националисти, посочва БТА.\r\n\"Намираме се във важен момент за Европа, когато трябва да се премоделираме, защото националистите няма да се поколебаят да го направят. Така че ние не трябва да оставаме заложници на политическите етикети\", каза източникът.\r\nИзборите ще се произведат от 23 до 26 май 2019 г. Кампанията ще започне още в началото на идната година, което означава, че коалицията, желана от Макрон, ще бъде съставена около декември-януари.", "date": "2018.09.06", "title": "Макрон стяга прогресивна коалиция за евроизборите"}
{"url": "https://www.dnes.bg/snimka-na-denia/2018/09/06/vremeto-dnes-viatyr-oblaci-dyjd-no-i-slynce.387099", "text": "Днес облачността над страната ще е променлива и на отделни места, главно в източните райони ще има превалявания,  от НИМХ. Ще духа до умерен северозападен вятър. Максимални температури между 25° и 30°, в София около 25°. \r\nПо Черноморието ще бъде ветровито – ще духа умерен северозападен вятър. Облачността ще е променлива и на отделни места ще превали слабо. Максималните температури ще са между 26° и 28°. Температурата на морската вода е 25-26°. Вълнението на морето ще бъде 2-3 бала.\r\nНад планините ще има променлива облачност и на отделни места ще превали краткотраен дъжд. Ще духа умерен северозападен вятър. Максимална температура на височина 1200 метра около 19°, на 2000 метра – около 12°.", "date": "2018.09.06", "title": "Времето днес: Вятър, облаци, дъжд... Но и слънце"}
{"url": "https://www.dnes.bg/notifikacii/2018/09/06/florenciia-zabraniava-na-turistite-da-iadat-navyn.387095", "text": "Италианският град Флоренция, който е магнит за туристите, ще налага глоби на посетителите, които похапват в определени часове по тротоарите, по улиците и на праговете на кооперациите, предаде Асошиейтед прес.\r\nЗа нарушителите ще има глоби до 500 евро, пише БТА. Забраната важи за часовите пояси от обед до 15 ч. и от 18 ч. до 22 ч. \r\nТя влиза в сила тази седмица и ще се прилага за някои улици в ренесансовия град, в това число и близо до музея Уфици. \r\nЗабраната ще е в сила до 6 януари 2019 г., когато официално приключва туристическият сезон в Италия.\r\nТуристите често пъти се хранят по улиците на Флоренция, за де не плащат по заведенията.\r\n ", "date": "2018.09.06", "title": "Флоренция забранява на туристите... Да ядат навън"}
{"url": "https://www.dnes.bg/stranata/2018/09/06/policaiat-napisal-akta-za-ptp-to-s-radev-uvolnen.387098", "text": "Полицаят, който е изготвил протокола от катастрофата в Харманли с участието с Георги Радев - баща на президента, е дисциплинарно уволнен, потвърди  полицията в Хасково.\n\n\n\n\r\nВътрешна проверка на Областната дирекция на МВР е показала, че младши автоконтрольор Митко Станков не е изпълнил служебните си задължения, пише bTV.\r\nСлучаят се проверяваше от две дирекции на вътрешното министерство, но министър Валентин Радев подаде оставка в деня, в който резултатите трябваше да бъдат оповестени.\r\nМинистърът на МВР в оставка Валентин Радев заяви, че полицаят е действал неграмотно и некомпетентно.\r\nИнформация за катастрофата, в която участват бащата на президента и мъж в електрическа триколка излезе 9 дни по-късно, след като в интернет беше публикуван видеоклип от инцидента. \r\nПо случая имаше и прокурорска проверка, резултатът от нея обаче до момента е неизвестен.\r\n ", "date": "2018.09.06", "title": "Полицаят, написал акта за ПТП-то с Радев – уволнен!"}
{"url": "https://www.dnes.bg/index/2018/09/06/receptata-dnes-zdravosloven-sandvich-s-iaice-ot-driu-barimor.387016", "text": ":\r\n2 филии хляб по ваш избор\r\nсирене за мазане, овкусено с черен пипер, чесън или друг ваш любим вкус\r\n1 добре узрял домат\r\nсвежи листа босилек\r\n2 яйца\r\n \r\n:\r\n \r\nВ добре загрят тиган с малко мазнина, изпържете двете яйца на очи. Препечете филийките на тостер и още докато са топли ги намажете щедро със сиренето. Върху него подредете босилека и резените домат. Накрая сложете върху всяка филийка по 1 пържено яйце.\r\n\r\n", "date": "2018.09.06", "title": "Рецептата Dnes: Здравословен сандвич с яйце от Дрю Баримор"}
{"url": "https://www.dnes.bg/politika/2018/09/06/ministyryt-ne-si-otiva-nankov-si-ostava-moskovski-i-radev-aut.387100", "text": "Николай Нанков, министърът на регионалното развитие и благоустройството в оставка, все пак ще остане на поста си. Това потвърдиха високопоставени източници от Министерски съвет и близки до политическите кабинети на ГЕРБ и Обединени патриоти.\r\nТака свободни ще бъдат само постовете на Ивайло Московски и Валентин Радев.\n\n\n\n\r\nЛично премиерът и лидер на ГЕРБ Бойко Борисов обаче е забранил на своите да коментират оставките на тримата министри, признаха депутати от управляващото мнозинство, пише \"Труд\".\r\n\"Решения ще се вземат на съвета на коалицията в понеделник\", отсякал Борисов.\r\nПопитан дали ще оттегли оставката си, министър Нанков вчера лаконично отговори: \"Категорично, не!\".\r\n                    \n                    \n                Той беше в парламента където отговаряше на въпроси от парламентарния контрол.\n\r\nВ пленарната зала министърът обяви, че на всички пътища в страната ще бъде направена паспортизацията, което би трябвало да установи дефектите и опасностите по цялата пътна мрежа.\r\n\"През тази година ще се направят конкретни одити, а в последствие ще се направи и паспортизация на всички пътища. Т.е. по абсолютно всички пътища дефектите ще бъдат установени. Има идеи и за информационна система, която онлайн да следи в 24-часов режим и пътната обстановка\", обясни той.", "date": "2018.09.06", "title": "Министърът не си отива: Нанков си остава, Московски и Радев – аут?"}
{"url": "https://www.dnes.bg/politika/2018/09/06/bsp-otiva-sred-horata-no-pyrvo-na-seminar-4-zvezdno-spa.387101", "text": "Парламентарната група на БСП замина на двудневен семинар в четиризвезден хотел в Разлог. \r\nЧервените депутати са заминали за двудневния форум в един от най-добрите СПА хотели за 2017 г. у нас, пише \"Труд\".\n\n\r\nПартийният форум ще се състои понеделник и вторник, а сред основните теми ще е напускането на пленарна зала на 3/4 от депутатите и отиването им при народа.\n\r\nОставането само на 20 от 79 депутати на БСП в парламента бе обявено от лидера на левицата Корнелия Нинова в декларация по повод новия политически сезон.\r\nМного от народните представители обаче разбрали едва от парламентарната трибуна, че няма да ходят на работа, а ще се срещат със симпатизанти в страната. Това обаче автоматично им реже сериозна част от заплатите.\r\n                    \n                    \n                Семинарът първоначално бил замислен като разширена дискусия за наскоро приетия документ \"Визия за България\". Но сега ще се наложи ръководството на парламентарната група да прави стриктни графици за присъствие и отсъствие на депутатите в парламента, защото е решено депутатските надници да се плащат от партийната субсидия.\n\r\nСумата към момента не е ясна, тъй като още не е известно колко време соцдепутатите ще останат извън пленарната зала. А някои от избаниците на БСП разчитат само на възнагражденията си като депутати.\r\n ", "date": "2018.09.06", "title": "БСП отива сред хората... Но първо – на семинар, 4-звездно СПА!"}
{"url": "https://www.dnes.bg/notifikacii/2018/09/06/revnost-razhodka-i-ubiistvo-ubiistvoto-v-samokov.387102", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБез напрежение премина нощта в ромската махала на Самоков. Жандармерия и полиция останаха да следят за реда след вчерашното жестоко убийство на жена и две деца. \r\nПри тежък криминален инцидент мъж застреля млада майка, сина ѝ и племенника ѝ, след което се e самоуби. Жената и 15-годишният ѝ племенник са застреляни на място, а 12-годишният син на жената е починал в болницата.\n\n\n\r\nПо-късно в местността \"Щъркелово гнездо\" е намерен 52-годишния мъж, който се е прострелял, а медицински екип е установил смъртта му. \r\nИзвършителят на тройното убийство в Самоков е бивш пожарникар, той е притежавал законно оръжие. Знае се че е бил пенсионер и е работил в градския транспорт в София.\r\n                \n                Бившият народен представител Александър Методиев разкри пред камерата на , че убийството е дело на българин, който е имал връзка с ромската жена от няколко години, която преди това е била женена за друг.\r\n\"След това се сближиха с този човек, продължила е тяхната връзка около 8 години. Той е идвал постоянно в Самоков и в тях\", разказа Методиев.\r\nБившият депутат добави още, че негови познати, които живеят близо до мястото на трагедията, са споделили, че се съмняват в намеренията на убиеца и по тяхна преценка бил лош човек.\r\n\"Вчера са се разхождали в градската част на града, след това са се прибрали в къщата и някъде около час след това възниква скандал, който прераства в побой\", разказа още Александър Методиев.\n\r\nПо думите му Венета, както се казва жената, е първата жертва, а след това е застрелян синът ѝ, а на цялата трагедия става свидетел малко момиче, което е пощадено от стрелеца.\r\nМетодиев добави още, че въпреки престъплението, в града няма напрежение.\r\n\"Ние сме малък град, познаваме се всички, всяко едно ромско семейство има български приятели и български семейства, с които си живеем много добре\", каза също бившият депутат.\r\nСпоред него именно заради това няма полиция в махалата сега, защото се знае, че въпреки голямата трагедия, близките на жертвите няма да търсят отмъщение.", "date": "2018.09.06", "title": "Ревност, разходка и убийство: Убийството в Самоков"}
{"url": "https://www.dnes.bg/eu/2018/09/06/pensiiata-na-taiani-3600-no-toi-shte-ia-dariava.387103", "text": "Председателят на Европейския парламент Антонио Таяни каза, че ще дари месечната си пенсия от 3600 евро за благотворителност, предаде ДПА, цитирана от БТА. \r\nТаяни, който е съюзник на бившия италиански премиер Силвио Берлускони, навърши миналия месец 65 години. В миналото той беше заместник-председател на Европейската комисия. \r\nНавършвайки 65 години, той получава правото на месечна пенсия, която се отпуска на бившите членове на изпълнителния орган на ЕС.\r\nТаяни ще дари сумата на център за възстановяване на наркомани на около 90 километра югоизточно от Рим, в който той се посвещава на благотворителност през последните 25 години.\r\n ", "date": "2018.09.06", "title": "Пенсията на Таяни – €3600. Но той ще я дарява!"}
{"url": "https://www.dnes.bg/notifikacii/2018/09/06/sasht-preduprejdava-nikaragua-po-pytia-na-siriia.387104", "text": "САЩ предупредиха Съвета за сигурност на ООН, че Никарагуа е поела по пътя, който е довел до конфликта в Сирия и до кризата във Венецуела. Но Русия, Китай и Боливия казаха, че Никарагуа не представлява международна заплаха и че ООН трябва да престане да се меси в нейните дела, предаде Асошиейтед прес.\n\r\nТези мнения бяха изразени по време на остър дебат, който протече в Съвета за сигурност на ООН, свикан от постоянния представител на САЩ Ники Хейли. САЩ са ротационни председатели на Съвета.\n\n\n\r\n\"С всеки изминал ден Никарагуа върви все по-надолу по един познат път. Това е пътят, по който пое Сирия, това е пътят, по който пое Венецуела\", каза Хейли.\n                \n                \r\nТя нарече президентите на Никарагуа и Венецуела - Даниел Ортега и Николас Мадуро \"диктатори, които живеят в страх от собствения си народ\" и каза, че те са \"съшити от една и съща корумпирана тъкан\".\n\r\nХейли каза, че все още има възможност за правителството на Никарагуа да предотврати \"тиранията, заплашваща мира и сигурността\", като откликне на исканията за свобода на народа, сложи край на диктатурата и освободи задържаните демонстранти.\n\r\nПостоянният представител на Русия Василий Небензя отвърна, че подривната политика на САЩ спрямо Никарагуа датира отдавна и че заседанието на Съвета, посветено на тази страна, е ярък и непоклатим пример за разрушителна чужда намеса. Небензя заяви, че след днешното заседание, поляризирането в Никарагуа ще стане още по-голямо.\n\r\nОт началото на протестите в Никарагуа през април бяха убити над 300 души досега.\n\r\n/БТА/", "date": "2018.09.06", "title": "САЩ предупреждава: Никарагуа – по пътя на Сирия!"}
{"url": "https://www.dnes.bg/akoshtete-vqrvaite/2018/09/06/3-te-zodii-koito-imat-silna-liubov-s-ribite.387066", "text": "Родените под знака на зодия Риби са най-големите мечтатели. Те са чувствителни, не спират да търсят себе си, по-често се вслушват в собствените си желания, отколкото в тези на другите. С кои три зодии могат да имат гореща любовна връзка, вижте в следващите редове.\r\n\r\nТелецът въплъщава изкуството на любовта, нежността и чувствеността. Знакът на Риби е кулминацията на сексуална среща – оргазъм. Двата знака имат способността да се „изгубят“ един в друг, да направят мечтите си реалност и да се задоволят взаимно.\r\nКогато става въпрос за секс, Телецът може лесно да се озове в коловоз, ако партньорът му не е достатъчно сексуален. От друга страна Рибите се изгубват в сексуалните преживявания. Тъй като те са с емоционална природа ще дарят с много любов половинката си.\r\n                    \n                    \n                Въпреки че може да се разминават в ценностите си, това, което споделят е несравнимо – любовта. Проблем в една такава двойка може да произлезе от невъзможността на Телеца да прояви разбиране по отношение на това как да прекарват заедно времето си.\r\nВ началото на взаимоотношенията си ще се радват на едни и същи неща, но партньорът Риби може да се отегчи много бързо.\r\n", "date": "2018.09.06", "title": "3-те зодии, които имат силна любов с Рибите"}
{"url": "https://www.dnes.bg/politika/2018/09/06/na-syedinenieto-obediniteliat-ot-parlamenta.387106", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧестваме 133 години от Съединението на България. На 6 септември 1885 година хиляди българи, живеещи на изкуствено разделена територия, се обединяват и заживяват заедно без географско разделение да стои помежду им. Център на тържествата е Пловдив. Празникът ще започне в катедралния храм \"Света Богородица\", където митрополит Николай ще отслужи молебен.\n\r\nВ честванията в града ще се включи и председателят на парламента Цвета Караянчева. Пред камерата на  тя заяви, че всеки ден в Народното събрание се старае да внася единение сред партиите.\n\r\n\"Опитвам се да бъда първа сред равни, опитвам се да потушавам скандалите, които понякога се появяват и ескалират\", сподели Караянчева.\n                    \n                    \n                \r\nПо думите ѝ това е взаимен процес, а не само работа на председателя. Според Цвета Караянчева трябва депутатите също да имат желание за това и тя не случайно е призовавала борбата в парламента да е с политически послания, а не да се изпада в личностни нападки.\n\r\nКараянчева коментира също и началото на политическата есен. Според нея след срещата на коалиционните партньори в понеделник, вече всичко е наред. Тя също е на мнение, че сред партньорите трябва да има по-добра комуникация.\n\r\n\"Трябва да запазим стабилността на управлението и преди всичко да изпълним това, което е заложено в нашата 4-годипна коалиционна програма\", каза още председателят на парламента в ефира на \"България сутрин\".\n\r\nЦвета Караянчева коментира и изявлението на президента Румен Радев. Тя сподели, че е останала смутена от посланието му, защото той е звучал като опозиционен лидер.", "date": "2018.09.06", "title": "На Съединението: Обединителят от парламента"}
{"url": "https://www.dnes.bg/politika/2018/09/06/premierski-pozdrav-i-dnes-edinni-triabva-da-rabotim.387108", "text": "Честваме 133-тата годишнина от Съединението на България с Източна Румелия. Победа, която сами сме извоювали. Вярвам, че и днес носим този несломим дух, написа във Facebook премиерът Бойко Борисов. \r\n\"Единството е това, което ни държи в моментите на изпитания и трудности. И днес единни трябва да работим за просперираща държава, без да чакаме друг\", призова премиерът. \r\n\"Ако се поучим от миналото си и вложим усилията си в настоящето, България ще бъде по-добро място за достоен живот на всички българи. Честит празник“, е написал още Бойко Борисов.", "date": "2018.09.06", "title": "Премиерски поздрав: И днес единни трябва да работим!"}
{"url": "https://www.dnes.bg/obshtestvo/2018/09/06/aresti-akcii-shte-ima-li-promeni-ili-shte-se-otvori-chadyra.387105", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБизнесменът Миню Стайков, собственик на \"Винпром Карнобат\", е задържан за 24 часа. Освен него, за денонощие са още 10 души. Само преди дни спецпрокуратурата повдигна идентични обвинения срещу друга известна бизнес фамилия – хотелиерът Ветко Арабаджиев.\n\r\n\"Надявам се, че прокуратурата действа автентично. Акцията има предистория. Започва се още от бандата на Бенчо Бенчев. Тепърва ще има разплитане. Не знам дали Стайков и Арабаджиев са най-големите риби, но те са символи на мутро-лукса, който се шири из столичните улици. Там много прилича на Рим. Кръвосмешения, бизнес бракове, оргии. Тези хора имат достатъчно финансови, съдебни и политически лобита. Имат пари за адвокати. Дано държавата този път работи. Всички обвинения трябва да бъдат доказани в съда. Защо БСП мълчи? Защо не говорят за Бенчо Бенчев?\", посочи журналистът Недялко Недялков.\n\n\n\n\n\n                    \n                    \n                \r\nВ студиото на \"България сутрин\" криминалният журналист Стефан Ташев припомни, че и предишни пъти въпросните бизнесмени са били разследвани, но тогава са били спасени от политически чадър.\n\r\n\"Ветко Арабаджиев трябваше да бъде арестуван миналата година, но е бил пощаден, защото е дължал много пари на една банка. Досега не се е случвало такова нещо. Двама от най-големите бизнесмени са ударени едновременно. Двама главни прокурори съблюдават акциите. Дано прокуратурата е събрала достатъчно доказателства. Такава акция не може да бъде случайна. Взето е решение отгоре\", подчерта още той.\n\r\n\"Как келнери и крупиета стават бизнесмени от голям калибър? Ставали са членове на Държавна сигурност. Не може от никой да отидеш толкова бързо на върха. Властта мълчи. Преди като се удряха основни спонсори на властта всички скачаха, а сега не. Интересно е да се види какво ще се случи\", допълни Ташев пред .\r\n ", "date": "2018.09.06", "title": "Арести, акции: Ще има ли промени или ще се отвори чадъра?"}
{"url": "https://www.dnes.bg/cars/2018/09/06/made-in-bg-el-siti-malyk-kompakten-elektromobil.387107", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъзможно ли е България да стане държава производител на електромобили? Звучи невероятно, но не така мисли конструкторът Росен Даскалов.\r\nМоже да е малък, може и да е товарен... това е Ел Сити, електрически автомобил, разработен от екипа на автомобилния състезател и конструктор Росен Даскалов. \r\nИдеята е проста – ползва се универсално шаси, а купето е по желание на клиента – от леко до товарно.\r\nОптимален и изгоден., подходящ за куриерски и таксиметрови услуги, както и за райони със замърсен въздух. Помислено е и за безопасността, предава Bulgaria ON AIR.\r\nПовече от 50% от компонентите са произвеждат в България. Очаква се първите 500 бройки серийно производство да бъдат пуснати след представяне на автомобилното изложение в Женева.\r\nА Росен Даскалов е категоричен, че България има капацитет за подобни проекти.", "date": "2018.09.06", "title": "Made in BG: Ел Сити – малък, компактен... Електромобил"}
{"url": "https://www.dnes.bg/stranata/2018/09/06/133-g-syedinena-bylgariia-tyrjestvata-ot-plovdiv.387110", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТържествата по случаи Съединението на България вече започнаха. Днес част от главните действащи лица ще са въстаниците от комитет \"Родолюбие\", които довечера ще пресъздадат събития, случили се преди 133 години.\n\r\nНа 6 септември 1885 година хиляди българи, живеещи на изкуствено разделена територия, се обединяват и заживяват заедно без географско разделение да стои помежду им.\n\n\n\r\nОбединението на Княжество България и Източна Румелия е една от най-паметните дати в българската история. Денят е обявен за официален празник на страната с решение на Народното събрание от 18 февруари 1998 година.\n                    \n                    \n                \r\n\"За 12 поредна година ме мотивира факта, че все повече публика идва да гледа самото мероприятие. Това е начинът, по който българите трябва да се запознаят със своята славна история\", категоричен е Веселин Петков - председател на комитет \"Родолюбие\".\n\r\nТой обясни, че площад \"Централен\" в Пловдив вече е готов за честванията. Там ще се състои и възстановката.\n\r\n\"На самото Съединение местните са носели традиционни носии, трибагреници, знамена. Самата обстановка и атмосфера е била уникална\", разказа още Петков пред .\n\r\nТочно в 18:30 часа ще започнат големите чествания на Съединението в Пловдив. Всички жители и гости на града са добре дошли.\r\n ", "date": "2018.09.06", "title": "133 г. съединена България: Тържествата от Пловдив"}
{"url": "https://www.dnes.bg/notifikacii/2018/09/06/indiia-reshi-homoseksualizmyt-ne-e-prestyplenie.387111", "text": "Върховният съд на Индия реши, че хомосексуализмът вече не е престъпление във втората по население страна в света, предадоха световните агенции.\n\r\nТова историческо решение слага край на забрана, въведена през 19 век. Най-висшата съдебна инстанция на азиатската страна с население 1,25 милиарда реши, че член 377 от наказателния кодекс, забраняващ \"противните на природния ред плътски отношения\", нарушава правата, дадени от индийската конституция.\n\r\nТази разпоредба \"се бе превърнала в оръжие за тормоз срещу ЛГБТ общността\", заяви председателят на Върховния съд Дипак Мисра. \n\r\nСпоред индийския наказателен кодекс, датиращ от британската колониална епоха, хомосексуализмът на хартия се наказва с доживотен затвор. На практика обаче съдебни дела за хомосексуални отношения бяха рядкост.\n                \n                \r\nСъстав от петима съдии във Върховния съд изслуша през юли аргументите на жалбоподателите хомосексуалисти, сред които няколко известни личности, искащи този член да бъде обявен за противоконституционен.\n\r\nПо време на дебатите националистическото хиндуистко правителство на Нарендра Моди избра да не заема позиция по въпроса и го остави на преценката на правосъдието.\n\r\nТака Индия става 124-ата страна в света, където хомосексуализмът не се смята за престъпление, по данни на Международната асоциация на лесбийки, гейове, бисексуални, транс- и интерсексуални.\n\r\n/БТА/", "date": "2018.09.06", "title": "Индия реши: Хомосексуализмът не е престъпление!"}
{"url": "https://www.dnes.bg/health/2018/09/06/hapvaite-kopyr-pri-gazove-za-zdravi-kosti-i-silen-imunitet.387064", "text": "Копърът е растение, което най-често използваме в кулинарията за приготвяне на различни ястия. Семената и листата на копъра са еднакво приложими в кухнята и много домакини ги използват с разнообразна цел. Но копърът също така може да се прилага и с лечебна цел, тъй като има много полезни качества и може да помага за облекчаване на редица заболявания.\r\nВ копъра се съдържат много ценни витамини и минерали като витамин A и C, фолиева киселина, желязо и манган. Мощната комбинация на тези важни елементи за здравето превръщат копъра в прекрасно средство за облекчаване на симптомите на много заболявания и състояния. Вижте кои са те.\r\n\r\nКопърът е характерен със свойството си да отключва апетита и това го прави много предпочитан за добавка към различни ястия. Етеричните масла, които се съдържат в него, имат стимулиращ ефект и провокират жлъчна секреция, както и активизират храносмилателните сокове. Тези масла стимулират перисталтиката, успокояват движенията на червата и облекчават констипацията, ако страдате от нея.\r\n                    \n                    \n                \r\nЕтеричните масла, които се съдържат в повечето билки имат много мощни свойства. Едновременно са стимулиращи и успокояващи, и както могат да енергизират, така и могат да действат релаксиращо. Това важи и за копъра. Флавоноидите и витамин B комплекс, който се съдържа в неговите масла, активира секрецията на определени ензими и хормони, които имат успокояваща и хипнотична функция, помагайки на много хора да заспят по-лесно.\r\n", "date": "2018.09.06", "title": "Хапвайте копър при газове, за здрави кости и силен имунитет"}
{"url": "https://www.dnes.bg/politika/2018/09/06/ninova-ot-facebook-udari-chasyt-za-dneshnoto-syedinenie.387112", "text": "И червената шефка Корнелия Нинова поздрави българите с днешния празник от Facebook. \r\n\"Честит празник, българи! Съединението на Княжество  България с Източна Румелия  е велико дело на големи  родолюбци. Даваме им своята почит  и признание. Гордеем се, че сме  техни наследници, но сме и  техни длъжници\", пише лидерът на БСП. \r\nПо думите й днес е била поставена граница помежду ни и сме разделени от противоборства. Корнелия Нинова смята, че вина за това имат и политиците. \r\n\"Но е ударил часът за днешното Съединение. Знам, че всеки има своите мечти, тревоги, успехи или болки. Всеки избира и своите политически възгледи. Нормално е да сме различни. Но над нашите различия стоят общочовешки и общобългарски ценности. В тяхно име и със силата на националната енергия, можем да потърсим днешното обединение за утрешна България\", пише още Корнелия Нинова. ", "date": "2018.09.06", "title": "Нинова от Facebook: Удари часът за днешното Съединение!"}
{"url": "https://www.dnes.bg/sofia/2018/09/06/opashka-po-magistralata-za-burgas-kamion-razpilia-chakyl.387115", "text": "6-километрова опашка се образува на магистрала \"Тракия\" в посока Бургас, съобщи bTV.\r\nОт Пътната агенция съобщиха, че в района на 11-ия километър камион е разпилял чакъл на пътя.  \r\nДвижението в района е ограничено.\r\nПътната полиция отклонява колите от магистралата по обходен маршрут през Нови хан.", "date": "2018.09.06", "title": "Опашка по магистралата за Бургас, камион разпиля чакъл"}
{"url": "https://www.dnes.bg/akoshtete-vqrvaite/2018/09/06/5-zvezdi-koito-se-haresvat-poveche-sled-bremennost.387080", "text": "Звездите са богати, красиви и известни. Свикнали сме да ги виждаме с безупречен вид от кориците на списанията, но те също са недоспали и имат торбички под очите, просто го прикриват с повечко грим и Photoshop.\r\nНяколко известни личности от женски пол оставиха кариерата си на заден план, за да станат майки и разбраха, че това е тяхното призвание.\r\nМного жени се чувстват ужасно по време на бременността, защото са качили много килограми и не им стават дрехите. В повечето случаи те бързат да влязат във форма след раждането и си върнат самочувствието.\r\nДруги пък не бързат да отслабват, а се наслаждават на всеки миг със своето дете. Такъв е случаят на Криси Тейгън, която не спира да споделя снимки и говори за бременността, раждането и майчинството. \r\nЕто няколко известни майки, които се промениха коренно след появата на първото си дете и заобичаха своето \"ново\" тяло: \r\n\r\n\r\n \r\nАмериканската актриса и певица не можеше да си върне перфектното тяло дори 5 години след раждането на сина си. В момента тя е бременна с второто си дете, което ще бъде момиченце. \r\n \r\nРусокосата красавица многократно е споделяла, че най-големият подарък за една майка е усмивката на детето й. Тя е категорична, че жените, които са раждали, трябва да се гордеят с тялото си, независимо как изглежда то. \r\nНаскоро Хилари публикува снимка в Instagram с наедрялото си коремче и сподели, че няма търпение скоро да гушне дъщеричката си. \r\n \r\n", "date": "2018.09.06", "title": "5 звезди, които се харесват повече след бременност"}
{"url": "https://www.dnes.bg/notifikacii/2018/09/06/voina-li-iskat-grymoglasieto-na-krainodesnite-sled-kemnic.387114", "text": "В ЕС популисти, ксенофоби, расисти стават все по-гръмогласни. Искат да нападат и чакат нещо друго, голямо. \n\r\nВелика Русия. Велика България. Но ние не можем да ги обявим за враг, казва Александър Кьосев в интервю за \"\".\n\r\n\n\r\nАлександър Кьосев: По този въпрос се водят битки. В България те са символни, а ето на, в Кемниц те вече не са само символни, лее се кръв. На какво се дължи това, че в Източна Европа тези ксенофобски и националистически настроения са по-силни, отколкото на Запад? Въпросът е много труден, а отговорът трябва да бъде разгърнат в много исторически пластове. В момента се актуализира и взема на евразийско въоръжение една идеология, която дори не е толкова невярна: че това, което се случва сега, е колониално наследство на Запада, с което Източна Европа няма нищо общо. Както казах, това е от една страна вярно, но от друга - безкрайно манипулативно.\n\n\n\n\n                \n                \r\nАлександър Кьосев: Когато си влязъл в един съюз - в случая ЕС - и си поел солидарно неговите ценности, неговата програма и неговите политики, трябва устойчиво да поддържаш тези ценности, програма и политики. А не да говориш исторически верни неща, които обаче се оказват съвременни политически манипулации. Нали искахме да живеем като \"бели хора\"? Е, ето, \"белите хора\" имат и своето бреме. С влизането в ЕС сме приели и неговото минало, носим отговорност за това.\n\r\nАлександър Кьосев: Не, не е само това. Демократическите и либерални идеи в Западна Европа на благоденствието формираха от една страна нещо като масов, късен етап на Просвещението, където идеята за универсалността на човешките права се разви изключително мощно и се превърна в граматика на мисленето на обикновените хора. Ето Ви примери: само преди 50 години хомосексуалността почти навсякъде беше престъпление, а към чернокожите имаше откровено расови предразсъдъци и сегрегация. Тези неща бяха преодолени и сега никъде в Европа хомосексуалността не е криминализирана, а дори расистките вицове се смятат за изключително лош тон - освен че расизмът е наказуем от закона. Тоест, има и не само юридическа, а всекидневна морална санкция. Така се мина през това късно Просвещение, където обаче Западна Европа със сигурност все още е доста по-напред, отколкото Източна. \n\r\nАлександър Кьосев: Освен тоталитарното минало, което не е преодоляно и преработено, източноевропейските общества имат много по-малко досег с хетерогенни общности, с африкански или азиатски имигранти - за разлика от Западна Европа, която в това отношение има колониален опит. На Запад отдавна се е създала вече някакъв вид култура на съжителство, която, разбира се, не е идеална и безконфликтна - спомняме си какво се случи в парижкото предградие Сен Дени преди време, пък и не само там. И все пак Западна Европа има много повече опит с подобни хетерогенни, етнически, религиозни и национални малцинства. Докато малцинствата на Балканите, примерно, са главно собствено балкански, коренни или балкански бежанци. Тук няма човешки всекидневен опит за съжителство с африканци или азиатци - и това със сигурност създава страхове, фобии, митове и какво ли не още.\n\r\nИма и още една причина. В състоянието на благоденствие в западните страни, което дълго време беше и състояние на академическо благоденствие на хуманитарното знание, в университетите се развиха хуманитарни академични елити, които започнаха да изследват идеята за права в нейните по-дълбоки бездни и парадокси. И започна да се говори за права на различните от най-различен порядък, стигна се до теория за флуидни и ситуативни идентичности, започна да се говори за права на животните, права на природата, за преходността на човека и хуманизма.   \n\r\nАлександър Кьосев: Аз в случая не оцененявам всичко това. Само изтъквам, че това са предели, фронтове на мисълта и моралното питане, за които много хора извън университетите и извън тези елитарни активистки кръгове изобщо не бяха и все още не са подготвени. Те нямат нито мисловния, нито моралния инструментариум да се справят с подобна проблематика, която често ги скандализира. И изглежда тук пресолихме супата малко, защото тези елитарни идеи бяха твърде бързо (в историческия смисъл на \"бързо\") въведени в публичния дискурс, твърде бързо станаха официални ценности и бяха въведени в публични документи. Резултатът от тази прибързаност беше печален. Срещу тях изведнъж избухна популистка реакция, която се формира в традиционни националистически и ксенофобски контра-идеологии: последните са тлеели някъде отдолу като езици на омразата, само са чакали да се разразят. И те се разразиха - сега в публичността се говори така, че във всяка дума има омраза, гняв и желание да се натрие носа на тези свръхлиберални демократични елити. Появиха се и консервативни мислители и пропагандисти, които яхнаха вълната и набързо обявиха либерализма и демокрацията от либерален тип за мъртви.\n\r\nВ момента обаче със сигурност не съществува алтернатива на демократичните и либералните принципи и на правата на човека като универсална ценност: те са интелектуалната, морална и юридическа инфраструктура на съвременния свят, без която той би се разпаднал във войни. И въпреки това въпросните принципи и ценности имат огромен брой врагове - срещу тях има популистки тътен. А в Източна Европа той беше комбиниран с традиционния национализъм на тези общества.\n\r\n\n\r\nВ Кемниц имаше голям рок- и пънк-концерт с 65-хилядна публика под надслов „Ние сме повече!\". Хората, които мислят различно от неонацистите, ксенофобите и обикновените уплашени граждани, искаха да демонстрират, че те са мнозинството в Германия. Дали обаче такива битки трябва да се решават конфронтативно и с измерване на числеността, или пък трябва да се търси някакъв диалог в обществата, за да бъдат успокоени страховете на хората? \n\r\nАлександър Кьосев: В началото на 1990-те години живях четири години в Германия - в Гьотинген. Там всяка година имаше традиционни битки между така наречените \"автономни\" - крайнолеви младежи с неясна идеология - и така наречените \"нацис\" - крайнодесни младежи със също толкова неясна идеология. И настъпваха дни, в които Гьотинген беше затворен, горе летяха полицейски хеликоптери, магазините пускаха ролетките и заковаваха витрините, за да не бъдат изпочупени, хората си прибираха колите от улицата, а леви и десни вилнееха и се биеха. От цяла Германия прииждаха луди, за да се включат в тези битки. \n\r\nСега това се превърна в общо състояние на Европа. И какво като останалите сме повече? Първо - това не е сигурно. В Унгария например избирателите на Орбан са повече. Но дори и да сме повече, това не означава, че една голяма част от обществото, което мисли по този начин - наречете го популистки, консервативен, ксенофобски или дори расистки начин - може внезапно да бъде задраскана и да обявим всички тези, които мислят така, за враг. Ние трябва да живеем заедно с тези хора. Доскоро сме били съграждани и сме съществували сравнително миролюбиво. Сега ще влезем във война ли, какво? Освен всичко друго, тези хора, пак казвам, независимо как ще ги наричаме - дали популисти, десни, ксенофоби и пр. - дори да са малцинства (макар че и това не е сигурно), съвсем неоправдано се чувстват в победен възход. Умели идеолози им внушават, че идва нещо друго, голямо. Велика Америка. Велика Русия. Велика България, Унгария и Индонезия.  Затова и те самите, популистите, не са готови за диалог в момента - сега те искат да нападат, да се бият. А и средата им внушава това - за съжаление, публичният дискурс се е овълчил. В българската преса и в социалните мрежи се говори с ужасяващи метафори, които внушават, че опонентът е не-човек. И че сега не е време за диалог и за мир с такива не-хора, а е време за война.\n\r\nНе искам да бъда песимист, но трябва да има диалог, трябва да има разбирателство. Само че не виждам в момента как това би могло да се случи. Войнолюбците стават все по-гръмогласни. Остава ни да се надяваме, че този път ние, миролюбивите, демократичните и либералните, ще заемем важната, определяща роля на мълчаливо мнозинство.\r\n", "date": "2018.09.06", "title": "Война ли искат? Гръмогласието на крайнодесните след Кемниц"}
