{"url": "https://www.dnes.bg/index/2019/09/29/miunhen-i-nacizmyt-zashto-ideite-na-hitler-pokylvat-taka-dobre-v-bavariia.424307", "text": "Да започнем отзад напред: и до днес в Мюнхен обичат да повтарят, че не искат \"Хитлеров туризъм\" - по подобие на онзи в Берхтесгаден, където прикрити почитатели на лудия \"месия\" се щурат из околността, в която навремето се е намирала лятната резиденция на Хитлер. Мюнхен явно смята, че това го оправдава - и освобождава от задължението да обръща поглед към тъмното си националсоциалистическо минало.\r\nЕдмунд Щойбер е първият баварски министър-председател, посетил бившия концентрационен лагер в намиращия се наблизо Дахау - това се случва през 1995 (!!!) година. Уолтър Луис Дорн, бивш съветник на военното ръководство в американската окупационна зона в Германия, пише в спомените си следното: \"Когато вестникарските репортери търсеха примери за нацисти, които са се задържали на власт и след края на войната, следите обикновено водеха към Франкфурт или Мюнхен.\"\r\n\n                \n                \n                \r\nНо защо Мюнхен? Защо точно в този град започва кариерата на Хитлер? Петер Лонгерих, изследвал биографично Гьобелс и Химлер, отговаря донякъде на този въпрос: \"През 20-те години на миналия век в Мюнхен Хитлер е нещо като некоронован цар.\" За разлика от Виена, където начинаещият художник Хитлер претърпява пълно фиаско, и за разлика от огромен Берлин, където не му обръщат почти никакво внимание, в прегледния по размери Мюнхен бившият доносник на служба в баварската армия успява да развихри своето его, пише . \n\n\n\r\nВ Мюнхен Хитлер открива една националистическа, антисемитска атмосфера, която е добре дошла за идеите и целите на талантливия демогог. Там обаче той осъзнава и факта, че ако иска да дойде на власт, ще има нужда от подкрепата както на гражданския, така и на благородническия елит.\n\r\nКой е всъщност т.нар. \"мюнхенски фактор\", спомогнал за издигането на Хитлер? Хайнц Голвиц, експерт по история и народопсихология на Бавария, описва през 1955 година отколешната баварска склонност към онзи вид политика, ръководена от чувствата и темперамента, вместо от разума. Тъкмо тя, според учения, много добре прилягала на бойкия пропаганден стил на националсоциализма.\r\n\n\r\nАмериканският историк Дейвид Клей Лардж търси други причини - необичайно високата консумация на алкохол в баварската столица е според него един от факторите за политическото радикализиране. Лардж изследвал прословутия Хитлеров поход към властта на 9 ноември 1923 година и установил, че преди въпросния поход били изпити 143 еднолитрови кани с бира. Или с други думи: хората, асистирали на Хитлер при поемането на властта, са били в голямата си част пияници без всякакви задръжки. Вярно, че по онова време навсякъде в Германия се е пиело доста, но само в Мюнхен е съществувала тази толкова съдбоносна връзка между алкохола и политиката. Казано иронично: само там бирхалето се превръща в светилище.\r\n\n\r\nИ още нещо допринася за успеха на Хитлеровия пуч в Мюнхен, твърди на свой ред политологът и публицист Мартин Хехт: \"За баварската столица открай време е характерна една ясно изразена грандоманщина, която се базира на силен традиционализъм и на едно предмодерно и дори антимодерно схващане за идентичност, манифестиращо се в предизвикателно-провинциалния лозунг: Ние сме си ние.\"\n\r\nТези мюнхенски специфики де факто допринасят за \"раждането\" на нацистите - от една разнородна групичка объркани хора те се превръщат в застрашително масово движение. Именно в Мюнхен, сдобил се през 1935 година с титлата \"столица на Движението\", се пишат първите програми за нападения, там се организира първата разправа с политическата опозиция, там се поставя началото на системното изтребление на евреите.\r\n   ", "date": "2019.09.29", "title": "Мюнхен и нацизмът: Защо идеите на Хитлер покълват така добре в Бавария? "}
{"url": "https://www.dnes.bg/obshtestvo/2019/09/29/s-dareniia-ot-diado-dobri-osvetiha-nai-golemiia-hram-v-sofiisko.424481", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Осветиха най-големия храм в Софийска област, построен с помощта на покойния дядо Добри.\r\n\r\nСветецът от Байлово е дарил 18 хиляди лева на енорията от гара \"Елин Пелин\", с които е завършен покривът на храма. \r\n\r\nЦърквата в селището има дълга и нелека история, предаде Bulgaria ON AIR.\r\n\r\nПървоначалният храм е построен от работници на завод \"Изида\" и е осветен през 1923 година. \r\n\r\nВпоследствие църквата е била разрушена през 1952 година и след дълги перипетии през 1999 е направена първата копка на настоящия храм.\r\n\r\n ", "date": "2019.09.29", "title": "С дарения от дядо Добри: Осветиха най-големия храм в Софийско"}
{"url": "https://www.dnes.bg/za-da-se-razbirame/2019/09/29/7-ot-nai-chestite-prichini-za-razvod.424354", "text": "Колко брака завършват с развод? Много. Истината е, че доста двойки не съзнават сериозността на крачката, която предприемат. Не обсъждат всички свои гледни точки по отношение на брака преди той да е настъпил, заради което впоследствие се появяват непреодолими различия в разбиранията и начина на живот, които се оказват причина за раздяла.\r\nКакви са причините за това често явление? Защо разводът се оказва краен резултат от любовта на много хора? Ако и вие сте сред тях, ето какви са възможните причини.\r\n\r\nПонякога хората се лъжат в чувствата и представите си за това как трябва да протече животът им. Приемат да се омъжат или оженят, защото вярват, че така е правилно. Ако сте очаквали животът ви да е низ от щастие и хармония, но това не се е случило, вероятно сте встъпили в брак заради куп грешни причини, но не и заради основните – любовта, компромисите и откровената комуникация.\r\n                    \n                    \n                \n                \n                \n                \r\nЗависимите отношения са вредни. Те стават все по-токсични и пагубни за усещането за щастие с времето. Появява се една изтощеност, непоносимост, които прерастват в раздразнение и накрая омраза.\r\n\r\nЕдна от най-честите причини за развод е изгубването на любовта и отдадеността към брака за сметка на отглеждането и възпитанието на децата. Тази отговорност за някои хора се превръща в първостепенна, а като резултат се появява отдалечаване на интимно и емоционално ниво между партньорите.\r\n", "date": "2019.09.29", "title": "7 от най-честите причини за развод "}
{"url": "https://www.dnes.bg/notifikacii/2019/09/29/pochina-bivshiiat-prezident-na-krim-iurii-meshkov.424482", "text": "Бившият президент на Република Крим Юрий Мешков почина днес в Красногорск край Москва на 73-годишна възраст след инсулт и пневмония, прекарани по-рано тази година по време на почивка в Турция. Това съобщи за ТАСС дъщеря му Мариана Мешкова.\r\nЮрий Мешков бе избран за президент на Крим през февруари 1994 година. През март 1995 г. украинският парламент и президентът на Украйна отмениха тогавашната конституция на Крим, премахвайки президентския пост. Новата конституция от 1998 г. превърна Крим в автономна република в състава на Украйна.\r\nСлед като Русия анексира полуострова, през март 2014 г. държавният лидер Владимир Путин подписа указ, с който включи Крим и отделно - кримския град Севастопол в състава на Руската федерация.\r\nСъщия месец документът бе ратифициран от руския парламент, припомня ТАСС. (БТА)\r\n ", "date": "2019.09.29", "title": "Почина бившият президент на Крим Юрий Мешков"}
{"url": "https://www.dnes.bg/index/2019/09/29/kiberzaplaha-iran-obiavi-maksimalna-stepen-na-trevoga-za-petrola.424480", "text": "Иранският министър на петрола Биджан Намдар Зангане днес официално разпореди петролният сектор в страната му да бъде поставен в максимална степен на тревога заради заплахите от физически нападения и кибератаки, предаде АФП.\r\nЗангане публикува послание, в което заявява, че \"всички предприятия и инфраструктурни съоръжения на петролната промишленост трябва да бъдат поставени в максимална степен на тревога заради заплахите от физически нападения или от кибератаки\", информира Сана, официалната агенция на петролното министерство.\r\nЗангане допълва, че тези предохранителни мерки трябва да бъдат взети, като се имат предвид американските санкции срещу Иран и \"тоталната икономическа война\", която, според Ислямската република, Вашингтон води срещу нея.\r\n                \n                \n                Техеран опроверга на 21 септември информациите в някои медии, според които работата на ирански петролни съоръжения е била нарушена в резултат на кибератака.\r\nИран е обвиняван от Рияд, Вашингтон, Берлин, Лондон и Париж, че носи отговорността за въздушните нападения, нанесли щети на 14 септември на петролни инфраструктурни обекти в Саудитска Арабия, заради които кралството - най-големият износител на петрол в света - бе принудено да намали силно добива си. (БТА)", "date": "2019.09.29", "title": "Киберзаплаха? Иран обяви максимална степен на тревога за петрола"}
{"url": "https://www.dnes.bg/notifikacii/2019/09/29/nash-refer-shte-sviri-mach-ot-shampionskata-liga.424483", "text": "Родното съдийство получи страхотно признание, след като реферът Георги Кабаков бе нареден да свири срещата между Реал (Мадрид) и Брюж от груповата фаза на Шампионската лига.\r\n\r\nНегови асистенти ще бъдат Мартин Маргаритов и Диян Вълков, а четвърти съдия ще е Станислав Тодоров.\r\n\r\nСрещата е във вторник на 1-и октомври от 19:55 часа българско време.\r\n\r\nОфициалният на испанския колос дори обяви новината, че българинът ще свири срещата между двата тима.\r\n\r\n", "date": "2019.09.29", "title": "Наш рефер ще свири мач от Шампионската лига "}
{"url": "https://www.dnes.bg/notifikacii/2019/09/29/jega-chasove-zakysnenie-turisti-v-kapana-na-polet-na-ryanair.424484", "text": "Пътници на нискотарифната авиокомпания Ryanair останаха в 30-градусова жега в самолет за 12 часа.\n\r\nЯдосаните от забавянето на полета им пасажери били принудени да плащат скъпо за храна и вода.\r\n\"Неблагоприятно време\" бе обвинено за забавянето, съобщава Daily Record.\r\nПолетът от Лансароте до Единбург на 27 септември трябвало да замине от испанския остров в  11,20 ч., но самолетът бил задържан на асфалта в продължение на пет  часа, преди да бъде отклонен към Бордо, където имало ново забавяне.\r\nШотландските летовници, хванати в капана на полета, били принудени да закупят вода за 3 евро, както и скъпа храна, защото били гладни.\r\n\"Дамата, която седеше до нас, поиска вода, след като три часа седяхме в самолета в пареща горещина. Стюардесата каза, че няма право да дава\", разказва Джон Рафърти, пътник в самолета.\r\n                \n                \n                Малко по-късно персоналът започнал да продава вода и безалкохолни напитки за 3 евро. Безплатна вода имало чак в Бордо девет часа по-късно. Парамедици пък били извикани, защото жена, пътувала със съпруга и бебето си, се почувствала зле.\r\nRyanair заяви, че причината за закъснението в Испания се свежда до \"неблагоприятно време\", но пътниците на борда оспорват това.\r\nПолетът в крайна сметка каца на летището в Единбург в петък вечер след 12-часово закъснение.\n\r\n\n\r\n\n\r\n\n\r\n ", "date": "2019.09.29", "title": "Жега, часове закъснение: Туристи в капана на полет на Ryanair "}
{"url": "https://www.dnes.bg/index/2019/09/29/ivanka-trymp-pozdravleniia-za-skypata-mi-priiatelka-kristalina.424485", "text": "Дъщерята на американския президент Доналд Тръмп - Иванка, лично поздрави Кристалина Георгиева за новия й пост.\r\nПоздравления за моята скъпа приятелка Кристалина, която бе избрана за изпълнителен директор на МВФ, написа Иванка в страницата си във Facebook.\r\nПостът й в социалната мрежа е придружен от кадър, на който двете са прегърнати и показват близост.\r\n\r\nКандидатурата на Георгиева беше одобрена преди дни от МВФ.\n\nТя ще наследи на поста Кристин Лагард, която пък поема управлението на Европейската централна банка.\r\nБългарката става първият представител на страна с нововъзникваща пазарна икономика начело на институцията.\r\n\r\nМВФ, в който членуват 189 държави, е световният кредитор \"от последна инстанция\", предоставящ спешни кредити на страни, изправени пред финансова криза.\r\n\r\n\r\n ", "date": "2019.09.29", "title": "Иванка Тръмп: Поздравления за скъпата ми приятелка Кристалина!"}
{"url": "https://www.dnes.bg/notifikacii/2019/09/29/konservatorite-na-kurc-pecheliat-izborite-v-avstriia.424486", "text": "Консервативната Австрийска народна партия на бившия канцлер Себастиан Курц печели убедително произведените днес предсрочни парламентарни избори в Австрия с 37 процента от гласовете.\r\nТова сочат резултатите при преброени 46 процента от подадените бюлетини, съобщи националната информационна агенция АПА, цитирана от ТАСС.\r\nАвстрийската социалдемократическа партия остава далеч назад втора с 22 процента. На трето място е крайнодясната Австрийска партия на свободата с 16 процента.\r\nВ парламента влизат още две партии - Зелените са четвърти с 14 процента, а на пето място остава либералната партия \"Нова Австрия\" (НЕОС) с 8 процента.\r\nЛистата Петер Пилц получава само 2 процента и не преодолява 4-процентовата бариера за влизане в Националния съвет, долната камара на австрийския парламент.", "date": "2019.09.29", "title": "Консерваторите на Курц печелят изборите в Австрия"}
{"url": "https://www.dnes.bg/mish-mash/2019/09/29/promeniate-se-zaradi-liubimiia-ne-byrzaite.424352", "text": "\"Не се променяй заради друг и бъди такъв, какъвто си\", това ще чуете от всичките си близки, когато хлътнете до уши и влезете в нова връзка. Човек наистина не трябва да изневерява на себе си и да се превръща в продукт на нечия друга фантазия и очаквания, но все пак отношенията изискват компромиси, напасване и някои промени са за добро. \r\nЕто какво можете да промените у себе си заради любимия човек, без това да е в разрез с вашата личност:\r\n \r\n1. Интереси и хобита\r\n \r\nЧовек трябва да е отворен да се развива. Няма лошо в това да харесвате нови неща или да станете фен на хобитата на своята половинка. Тъкмо ще имате повече общи неща помежду си. Разбира се, това не означава, че трябва да се откажете от нещата, които харесвате и правите до момента, а само да разширите хоризонта на интересите си.\r\n \r\n2. Здравословни навици\r\n \r\nКогато сте във връзка, ставате по-сензитивни относно тялото и здравето си. Ако другият може да ви помогне да подобрите и двете, няма причина да се противите. Желанието му не трябва да е под формата на натиск и ултиматум, а по-скоро на съвет и подкрепа.\r\n \r\n", "date": "2019.09.29", "title": "Променяте се заради любимия? Не бързайте "}
{"url": "https://www.dnes.bg/obshtestvo/2019/09/29/karakachanov-podadohme-ryka-na-severna-makedoniia-i-ni-izlygaha.424487", "text": "Вицепремиерът и военен министър Красимир Каракачанов не е оптимист по повод предстоящите срещи във връзка с европейското бъдеще на Северна Македония.\r\nНа 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Северна Македония и Албания в ЕС. \n\"България винаги е имала принципна позиция в подкрепа на Македония както по отношение на нейната евроатлантическа интеграция, така и на нейната стабилност и териториална цялост. Тази подкрепа е била винаги ясна, но и обвързана с това каква политика спрямо България се води в съседна Македония и дали тя отговаря на принципите на ЕС за добросъседство и най-вече на българските национални интереси\", коментира той във Facebook.\n                    \n                    \n                \n                \n                \n                \r\n\"За нас от двете страни на Деве баир са живеели и живеят хора, споделящи обща история, общи герои, обща култура и език. Насила разделени от повратностите на историческите събития тези хора днес живеят в две различни държави. В продължение на десетилетия, чрез насилие и терор, вдъхновени от Кралска Югославия, Сталин и Тито бе направено всичко, за да бъде сломена българската идентичност на македонските българи и подменена с новосъздадена македонска. Този македонизъм по своята същност е основно антибългарски, целящ манипулативната и гротескна подмяна на историята, на всичко българско и показването на България и българите като завоеватели, окупатори, фашисти и душмани\", пише още лидерът на ВМРО.\r\nТой допълва, че за съжаление след края на Югославия този антибългарски македонизъм не само не изчезна, а се превърна и в държавната идеология и доктрина на новата независима държава Република Македония.\r\n\"За разлика от гърците ние се съгласихме да гледаме на историята ни с Македония като на обща, естествено при условие, че ясно бъдат казани фактите - на база на артефакти и оригинални документи\", посочва Каракачанов.\r\nТой припомня, че беше създадена смесена историческа комисия с професионални историци от двете ни страни, на която беше даден мандат да намери в бързи срокове този общ и честен прочит на общата ни история и това да залегне в учебните материали, които се преподават в училищата.\n\r\nТази комисия съществува вече от почти 2 г, но резултатите от работата ѝ, ако въобще има такива, са крайно разочароващи. Вината за това е изцяло на македонската страна, която постоянно бави темпото, прави обструкции и се опитва всячески да преиначава значението на оригиналните исторически документи, като постоянно ги тълкува и \"обективизира\" от днешна гледна точка, посочва вицепремиерът.\r\nПо думите му всичко това се прави с една-единствена цел - да не се допусне по никакъв начин \"признаване\" на каквато и да е българска идентичност, на която и да е историческа личност от Македония.\r\n\"Последните няколко заседания на Комисията са тотална катастрофа и това беше констатирано и от самите нейни членове. Македонските историци, а за съжаление и политици като самите Заев или президента Пендаровски, вече дори не говорят за Обща история, а за преплетена и споделена – такава, каквато имали и с всички останали държави на Балканите. Пендаровски дори си позволи да охули паметта на Гоце Делчев, сравнявайки го с обикновен опортюнист и нагаждач, който се е декларирал българин, само защото обстоятелствата около него били такива. Същото го каза и по отношение на стотиците хиляди български граждани в Македония, които за него са очевидно лъжци и измамници\", изтъква той.\r\nМинистърът на отбраната посочва, че въпреки приятелските подкани от наши висши политици държавните ръководители в Скопие да преосмислят техния подход, реакцията е била в обратната посока.\n\r\nТой изразява дълбокото си разочарование, че Договорът за приятелство и неговата основна и най-важна точка - Общата история, не е изпълнен, не се изпълнява и няма индикации за неговото изпълнение. Подписването и изпълнението на този Договор бе условието за безрезервната подкрепа от страна на България за Македония за членството ѝ в НАТО и ЕС. Благодарение на този Договор и нашата подкрепа Република Северна Македония ще стане съвсем скоро член на НАТО. Нашата подкрепа беше в аванс, без резултати по отношения на Договора. Подадохме рака и бяхме излъгани, заявява Каракачанов. \n\r\nЗатова отново повтарям – само след дни, на 17 октомври, предстои Европейски съвет, на който България трябва да реши дали да подкрепи Македония, за да ѝ бъде дадена дата за начало на преговори за членство в ЕС. Това решение зависи както от всички държави членки, така и от всяка от тях поотделно. Решението ще се вземе само с абсолютно мнозинство. Дори и само една държава да бъде против, решение не може да бъде взето. Както беше ясно заявено от премиера Борисов по време на официалното му посещение в Скопие на 1 август тази година, България ще продължи да подкрепя Македония само при резултат на Комисията до тогава. Този добронамерен съвет очевидно не бе послушан, а бе посрещнат с насмешка и подигравка, пише вицепремиерът.\r\nТой допълва, че на 14 и 15 октомври предстои и поредното заседание на Историческата комисия. Не съм оптимист, че македонската страна ще успее да надмогне себе си и излезе с резултат, който да позволи на България да продължи да ги я подкрепя. Дано се лъжа!, завършва вицепремиерът.", "date": "2019.09.29", "title": "Каракачанов: Подадохме ръка на Северна Македония и ни излъгаха!"}
{"url": "https://www.dnes.bg/world/2019/09/29/20-hil-poiskaha-v-moskva-svoboda-za-politzatvornicite.424488", "text": "\"Свобода за политическите затворници\" поискаха близо 20 000 участници в завършилия днес в Москва митинг, предаде Франс прес.\r\nМитингът бе свикан от опозицията, за да разкритикува съдебното преследване на демонстранти, включили се в предизборни протести това лято в руската столица.\r\nПолицията съобщи за около 20 000 участници в проявата, а независимото сдружение \"Бял брояч\" информира за над 23 000.\r\nОрганизиран от Либертарианската партия и подкрепен от опозиционера Алексей Навални, митингът бе разрешен от столичните власти. Десетки полицаи охраняваха демонстрантите, оградени с метални бариери.\r\n\"Не съм тук само заради себе си, но и заради онези, които не могат да дойдат или да бъдат заедно с близките си - онези, които са в затвора или вече са получили присъди\", заяви от трибуната на митинга Любов Собол, съратничка на Навални.\r\n                    \n                    \n                \n                \n                \n                От средата на юли до края на август в Москва почти всяка седмица бяха свиквани демонстрации, след като властите отказаха да регистрират мнозина кандидати на опозицията за септемврийските избори за градска управа. Редица прокремълски кандидати изгубиха вота, припомня АФП. Това бе най-силното протестно движение, откакто Владимир Путин се завърна в Кремъл през 2012 година.\r\nПовечето митинги не бяха разрешени. По време на проявите, съпроводени с полицейско насилие, бяха задържани около 2700 души.\r\nПовечето бързо бяха освободени, но 15 души прекараха седмици наред в изолатори, а шестима бяха осъдени на 2 до 4 години затвор за \"насилствени действия\" или нарушения на правилата за провеждане на публични прояви. (БТА)", "date": "2019.09.29", "title": "20 хил. поискаха в Москва свобода за политзатворниците "}
{"url": "https://www.dnes.bg/notifikacii/2019/09/29/shinikova-triumfira-s-titlata-na-turnira-v-portugaliia.424489", "text": "Изабелла Шиникова триумфира с титлата на турнира на твърди кортове в Калдаш да Раиня (Португалия) с награден фонд 60 хиляди долара.\r\n \r\nНа финала българката поведе с 6:3, 2:0 срещу Наталия Костич, когато представителката на Сърбия се отказа.\r\n\r\nШиникова дръпна с 4:0 в първия сет и го затвори с 6:3 за 45 минути. \r\n\r\nВъв втората част Изабелла спечели първите два гейма и в този момент Наталия Костич се отказа. Титлата е втора за Шиникова през сезона и общо 22-ра в кариерата й.\r\n\r\nЗа успеха българката заработи 80 точки за световната ранглиста. Това означава, че от следващата седмица Изабелла ще се изкачи до номер 171 в света.\r\n\r\nШиникова завършва надпреварата като двойна шампионка, след като в събота триумфира и на двойки, където си партнира с Джесика Понше (Франция).\r\n\r\n", "date": "2019.09.29", "title": "Шиникова триумфира с титлата на турнира в Португалия"}
{"url": "https://www.dnes.bg/stranata/2019/09/29/14-pytnicheski-vlaka-niama-da-se-dvijat-zashto.424491", "text": "От 30 септември до 20 октомври ще бъдат въведени временни промени в движението на 14 влака, които пътуват по различни направления в страната, съобщиха от БДЖ.\r\nПромените са свързани с необходимостта от осигуряване на достатъчен брой локомотиви за обслужване на бързите влаковете поради техния постоянен недостиг.\r\nОтменя се движението на част от пътническите влакове, които се движат по маршрутите: Карлово - Зимница; Дупница - Петрич; Варна - Шумен; Зимница за Сливен; Стара Загора - Карлово и Карлово-Тулово; Сливен - Карлово и Шумен - Каспичан.\r\nПътниците на тези влакове ще бъдат превозени с автобуси. За влаковете по направленията Варна-Шумен и Каспичан-Шумен няма да има осигурен превоз с автобуси поради отдалеченост на гарите по маршрута на влаковете.", "date": "2019.09.29", "title": "14 пътнически влака няма да се движат. Защо?"}
{"url": "https://www.dnes.bg/sport/2019/09/29/ludogorec-pobedi-dunav-v-ruse-pak-e-na-vyrha.424492", "text": "Лудогорец победи с 1:0 Дунав в Русе. Така тимът от Разград се върна на върха в класирането на efbet Лига.\r\n\r\nВ началото на мача Лудогорец владееше повече топката и атакуваше, но не успяваше да създаде опасност пред вратата на домакините. Дунав опитваше контраатаки, но без успех.\r\n\r\nПървият и единствен гол в мача падна в 23-ата минута, а негов автор бе Клаудиу Кешеру. След рикошет в наказателното поле на Дунав топката попадна в румънския нападател, който я прати във вратата на домакините.\r\n\r\nВ 45-ата минута Щерев изпълни ъглов удар, а Ахмедов засече топката с глава, която мина опасно над напречната греда.\r\n\r\n\r\n ", "date": "2019.09.29", "title": "Лудогорец победи Дунав в Русе, пак е на върха "}
{"url": "https://www.dnes.bg/index/2019/09/29/bulkata-na-isliamska-dyrjava-shamima-begum-veche-mrazi-idil.424271", "text": "\"Психическото ми здраве не е добре. Трябва ми помощ“, заявява булката на ИДИЛ Шамима Бегум пред Daily Mail. Тя отново настоява да се върне във Великобритания – нейната родна страна, която обаче и отне гражданството.\r\n\"Физическото ми здраве е ОК. Млада съм, не се разболявам, това не е проблемът ми. Но се намирам на много лош път психически. Трябва ми терапия, за да се справя с мъката. Трудно е. Загубих всичките си деца“, казва 19-годишната Шамима, която се намира в нов лагер в Сирия.\r\nТя твърди, че никой от другите затворници „не знае какво е преживяла“. \n\n\r\n\"Не са като приятелите ми от училище, че да искам да говоря с тях. Няма да разберат през какво съм преминала. Чувала съм, че в другите лагери има психиатър, но не и тук“, разказва момичето.\r\n                \n                \n                Преди почти година Шамима разказа историята си на журналист и въпреки че „отрязаните глави не я плашили“ и факта, че „не съжалява, че се е присъединила към ИДИЛ“, тя настояваше да се върне във Великобритания.\r\nПравителството обаче я превърна в главното лице на кампанията си за забрана на присъединилите се към Ислямска държава да се върнат в Кралството.\r\nОт друг журналист разбира, че гражданството й е отнето и тя няма как да с върне.\r\nНо сега Бегум твърди друго – коментарите, че не съжалява, че се е присъединила към ИДИЛ прави, за да предпази себе си и нероденото си дете. Другите затворници можели да я нападнат.\r\nСега Шамима твърди, че мрази ИДИЛ.\r\n\"В британските затвори е по-безопасно. Има повече достъп до образование, до семейството ми. Има толкова много несигурност в това, което ще се случи. Тук все още е военна зона“, казва тя.", "date": "2019.09.29", "title": "Булката на ислямска държава Шамима Бегум вече мрази ИДИЛ"}
{"url": "https://www.dnes.bg/notifikacii/2019/09/29/arestuvaha-myj-namushkal-jena-si-s-noj-zaradi-revnost.424466", "text": "41- годишен мъж е задържан за нанасяне на няколко удара с нож в тялото на 36-годишна жена в Септември, съобщават от МВР. \n\r\nВ петък следобед в полицейското управление в Септември е получен сигнал за намушкана с нож жена. Пристигналите на мястото екипи установили, че пострадалата е 36-годишна пловдивчанка. \n\r\nТя веднага е била транспортирана с линейка в МБАЛ-Пазарджик с прободни рани в областта на корема и краката. \n\r\nВ хода на разследването е установено, че жената е била при роднини в Септември. Пристигналият впоследствие на адреса 41- годишен мъж, с когото тя живеела на семейни начала, в изблик на ревност нанесъл няколко удара с нож по тялото й, след което се качил в автомобил и избягал. \n                \n                \n                \r\nНа местопроизшествието е извършен оглед от дежурна група при РУ-Септември, като са иззети веществени доказателства, в това число и оръжието на престъплението. \n\r\nСъс съдействието на полицейски служители от ОДМВР-Пловдив нападателят е установен и задържан на територията на пловдивския квартал Столипиново. Повдигнато му е обвинение и наложена 72- часова мярка за неотклонение \"задържане под стража\". \n\r\nДействията по разследването продължават под наблюдението на Окръжна прокуратура- Пазарджик.", "date": "2019.09.29", "title": "Арестуваха мъж, намушкал жена си с нож заради ревност"}
{"url": "https://www.dnes.bg/mish-mash/2019/09/29/mrysniiat-vyzduh-rajda-psihichni-bolesti.424339", "text": "Замърсеният въздух може да повлияе на тялото и ума ви – той води до астма, преждевременно раждане, сърдечни болести и дори до по-бърза смърт. Към тези негативни ефекти учените добавиха и още един, който е особено притеснителен.\r\nЕкспертите са открили, че дори и минимално излагане на мръсен въздух, се свързва с психични заболявания при децата. По-специално, проучването показва, че той повишава самоубийствените мисли и желанието за самонараняване при хора под 18 години.\r\n \r\n\"Смятахме, че щом стресът и още много други неща, които причиняват инфекции в тялото, водят до психични разстройства, то мръсният въздух може да повлияе по същия начин\", казва Кол Брокамп – водещ на изследването, пред Insider.\r\n \r\nИзследването е наследник на проучване, което показва, че високите нива на мръсен въздух, причинен от автомобилите, води до по-голяма тревожност у хората. Излагането на замърсяване също е свързано с депресия и нервност при деца до 12 години.\r\n \r\n„Ако дете има склонност към развитие на депресия или суицидни мисли, то мръсният въздух може да им повлияе още повече в тази негативна посока“, добавя Брокамп.\r\n \r\n", "date": "2019.09.29", "title": "Мръсният въздух \"ражда\" психични болести"}
{"url": "https://www.dnes.bg/sofia/2019/09/29/kyde-niama-da-ima-voda-v-sofiia-v-ponedelnik.424467", "text": "\"Софийска вода\" временно ще прекъсне водоснабдяването в някои части на столицата, съобщават от дружеството. \n\r\nНа 30 септември 2019 г. (понеделник), във връзка с реконструкция на уличен водопровод на ул. „Димитър Доспевски“, жк. „Младост“ 1, се налага спиране на водоподаването от 09:00 до 21:00 часа на клиентите на „Софийска вода”, живеещи в:\n\r\n бл. 32, бл. 38А, бл. 37, бл. 37А, бл. 37Б, бл. 49А, бл. 49, бл. 50, бл. 50А, бл. 42, бл. 42А, бл. 43\r\n ЧНУ  „Светилник\",\r\n125 СУ  „Боян Пенев\"\r\n бул. „Александър Малинов“ №16 и №18\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Никола Генадиев“, на паркинга пред бл. 50.\n                    \n                    \n                \n                \n                \n                \r\nНа 30 септември 2019 г. (понеделник), във връзка с подмяна на сградно водопроводно отклонение на ул. 519, кв. „Христо Ботев“, се налага спиране на водоподаването от 09:00 до 19:00 часа на клиентите на „Софийска вода”, живеещи в района на кв. „Христо Ботев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. 511 на ъгъла  с ул. 514.\n\r\nНа 30 септември 2019 г. (понеделник), във връзка с подмяна на сградно водопроводно отклонение на ул. „Патриарх Герман“, с. Герман, се налага спиране на водоподаването от 09:30 до 18:00 часа на клиентите на „Софийска вода”, живеещи в района на ул. „Патриарх Герман“ между ул. „8-ми март“ и ул. „Кокиче“ и ул. „Кокиче“.\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Патриарх Герман“ на кръстовището с ул. „Кокиче“.\n\r\nНа 30 септември 2019 г. (понеделник), във връзка с локализиране на авария на ул. „Димитър Кантакузин“, в.з. Киноцентъра, се налага спиране на водоподаването от 10:00 до 14:00 часа на клиентите на „Софийска вода”, живеещи в района на ул. „Димитър Кантакузин“, ул. „Стилиан Чилингиров“ №2 и №4, ул. „Гена Димитрова“ №21, №23 и №25, ул. „Екатерина Божилова“ №4. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Димитър Кантакузин“ №2.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, съобщават от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\n\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.09.29", "title": "Къде няма да има вода в София в понеделник?"}
{"url": "https://www.dnes.bg/world/2019/09/29/policiiata-v-honkong-izpolzva-sylzotvoren-gaz-sreshtu-demonstranti.424468", "text": "Полицията използва лютив спрей и сълзотворен газ срещу демонстранти в търговски район на Хонконг, след като тълпа обкръжи групи полицаи, извършващи арести, предаде ДПА.\r\n\r\nПолицейското присъствие в търговския район бе засилено преди неразрешената демонстрация, като служителите на реда спираха и обискираха хора преди началото на антикитайския протест преди националния празник на Китай във вторник. \r\n\r\nДемонстрантите скандираха и хвърляха бутилки с вода по полицаите, докато арестуваха двама мъже на средна възраст. Полицаите незабавно отвърнаха с лютив спрей и сълзотворен газ. \r\n\r\nДнешната демонстрация, която е продължение на едномесечните протести с искане за повече демокрация в полуавтономния китайски административен район, е част от антитоталитарните митинги, планирани в над 60 града на света срещу \"китайската тирания\", както обявиха организаторите им, съобщава БТА.", "date": "2019.09.29", "title": "Полицията в Хонконг използва сълзотворен газ срещу демонстранти"}
{"url": "https://www.dnes.bg/cars/2019/09/29/tova-sa-te-10-te-nai-skypi-novi-koli-v-sveta-prez-2019.424472", "text": "Екипът на  събра една класация, която се променя буквално от месец на месец.\r\nЗа текущия списък авторите от GQI са селектирали единствено официално предлагани от производителите версии, и макар в някои случаи да става дума за единични бройки по поръчка, те все пак стъпват върху серийно произвеждани модели.\r\nВ тази класация челото се оглавява от Bugatti La Voiture Noire, чиято стойност се оценява на 16.7 млн. евро.\r\nТова е колата, с която Bugatti отбелязва 100-годишнината от създаването на марката. Способността да развива над 400 км/ч е само част от обяснението за баснословната цена. По-съществената причина е, че съществува само една-единствена бройка.\r\n\r\n\r\n\r\n ", "date": "2019.09.29", "title": "Това са те! 10-те най-скъпи нови коли в света през 2019"}
{"url": "https://www.dnes.bg/obshtestvo/2019/09/29/sriv-ot-turska-strana-bylgari-kisnat-s-chasove-na-granicata.424473", "text": "Стотици българи прекараха цяла нощ на границата с Турция в опит да влязат в България. Заради срив в компютърната система на южната ни съседка, причинена от скъсан подземен кабел, тази задача се оказа непосилна на пунктовете \"Дерекьой –Малко Търново\" и \"Хамзабейли-Лесово\".\n\r\nОт Външно министерство също потвърдиха за неприятната ситуация. От там уточняват, че по информация на турските гранични власти, потвърдена и от посещение на дипломатически служител от Генералното ни консулство в Одрин, ситуацията с трафика на ГКПП \"Дерекьой –Малко Търново\" и \"Хамзабейли-Лесово\" към входа за България е усложнен поради срив в системата за обработка на документи на турските гранични пунктове. \n                    \n                    \n                \n                \n                \n                \r\nОбразували са се опашки от изчакващи автомобили и автобуси като са блокирани на входа към България. Понастоящем трафикът се обслужва ръчно, като турските гранични власти ще заработят на максимален капацитет след отстраняване на техническия проблем. \n\r\nСитуацията с трафика на третия изход от Турция към България - ГКПП \"Капъкуле- Капитан Андреево\", към входа за България към момента е спокойна, съобщиха от пресцентъра на Министерство на външните работи.\n\r\nГенералното консулство на България в Одрин е в непрекъсната връзка с турските гранични и митнически власти и при необходимост има готовност да реагира. \n\r\nПри необходимост от съдействие българските граждани могат да се обадят на: телефон: 0090 284 214 06 17, дежурен телефон в извънработно време в работни дни: 0090 533 7396140, дежурен телефон в почивни и празнични дни: 0090 533 6298164.\n\r\n ", "date": "2019.09.29", "title": "Срив от турска страна: Българи киснат с часове на границата"}
{"url": "https://www.dnes.bg/index/2019/09/29/kak-tomas-kuk-se-prevyrna-v-ciala-epoha-v-turizma.424469", "text": "За фалитът на \"Томас Кук\", чийто основател е наричан откривател на модерната туристическа индустрия, се посочват различни причини – от Brexit, през поредица от лоши управленски решения и неуправляемото ниво на задълженията. Вероятно обаче си заслужава да видим този банкрут и като начало на края за туристическия модел, който същата тази компания помогна да се създаде, .\r\nВъзходът на Томас Кук като организатор на екскурзии с влак за британските маси до доминираните от Британската империя Близък Изток и Северна Африка е добре документиран и описан. Ръководен от идеята да отвлече средностатистическия поданик на кралица Виктория от пиенето, баптисткият проповедник Томас Кук решил да ги съблазни с идеята да посетят нови места и да видят нови неща без да напускат зоната си на комфорт. Така пасторът открил концепция, която и до днес движи туристическата индустрия. \n\n\n\n\n\"Централно място в неговата нова структура заема курортът, пише изследователят Ф. Робърт Хънтър за  \"Томас Кук и Син\", предшественика на сегашния туроператор.\r\n                \n                \n                \"Курортите са места, посветени на туристите. Това може да са места с големи природни красоти, разположени в планините или по крайбрежията. Минералните извори, някога запазени само за болни, сега станаха атрактивни за туристите. Курортът предлага различно настаняване, насочено към клиенти с различна платежоспособност. То варира от пансиони, хотели и гранд хотели със стотици стаи. Най-развитите курорти имали и трите вида настаняване, плюс храна и други услуги. Курортите имали и пешеходна зона или алея за разходки с различна дължина и форма.\r\nИ разбира се – имало малка армия от служители, заети да предоставят услуги на туристите – сервитьори, готвачи, гидове и други. За да се осигури бързото придвижване на туристите от дома до курорта и обратно, се появили мрежи от туристически ориентирани услуги – параходи, влакове, агенти и туроператори с техните офиси и подразделения. Появили се и туристически агенции със собствен персонал и планирани пътувания. Промотъри като  Томас Кук създали и понятието \"туристически сезони\" - време в годината, когато било най-подходящо и изгодно за пътуване\", завършва Хънтър.\n\r\nТова е откриването на това, което изследователите наричат \"анклавен туризъм\". Всички преживявания, като например пътувания до различни екзотични места или приключения се организират от курорта като отправна точка. Тази ваканция е като изложба – туристите просто разглеждат някакви места и обекти, без да влизат в особено съприкосновение с тях. Алтернативата е интегрираният туризъм, при който пътуващите са в контакт с местните общности, които населяват дадена страна или регион.\n\r\nАнклавният модел способствал за увеличаване на туристическите пътувания и да се разшири обхватът им до нови, непознати територии с малко или дори никаква туристическа инфраструктура и удобства. Този вид туризъм разчита на специализирана инфраструктура, която е по-лесно да се направи отколкото публичната инфраструктура, но и приложението и е само за туристически нужди.\r\nТомас Кук залагат на анклавния модел, защото бизнесът им се развива на територии, завладяни и контролирани от Британската империя, като Египет и Судан. Местното население там често било враждебно към европейци и особено англичани, а нито империята, нито местните шейхове и крале били заинтересовани от строежа на публична инфраструктура по европейски модел и качество за всички. Затова туроператора построил своя инфраструктура, с малки подкупи към местните власти, за да дадат разрешения.\n\r\nПо този начин, още в края на 19-ти и началото на 20-ти, Томас Кук създава основите на това, което през целия 20-ти век доминира туристическата индустрия, доразвито особено силно след Втората световна война. Според Британската асоциация на туристическата индустрия, 49% от британците, които са пътували зад граница са си купили туристически пакет за целта. Основната причина е, защото в тези пакети е включено всичко, за което иначе туристът трябва да се погрижи сам и освен това, те са и често по-евтини, заради отстъпките, които може да постигне един туроператор в сравнение с индивидуален пътешественик.\n\r\nЧесто обаче, дори и без пакет, много туристи отново се озовават в курортите, както е било предвидено в модела на Томас Кук, защото цялата инфраструктура и логистика на едно пътуване – от летища и авиокомпании, до хотели и забавления за децата, е обвързано с този модел. Нека не се заблуждаваме – ако сами резервираме полети и настаняване отделно, ние не избягваме изцяло от модела на \"анклавния туризъм\", а просто го ползваме отчасти, или пък просто по различен начин.\n\r\nВ Томас Кук явно са решили, че този модел е безсмъртен и просто трябва да доставят на различните поколения туристи предпочитаните от тях пакети. В своя доклад за 2019 г. компанията отбелязва и промяна в търсенето на най-активната група туристи – тези под 35 годишна възраст. Вместо алкохони турове и нощни забавления, все по-често се търсят занимания като йога и здравословно хранене.\r\n", "date": "2019.09.29", "title": "Как \"Томас Кук\" се превърна в цяла епоха в туризма?"}
{"url": "https://www.dnes.bg/mestni-izbori-19/2019/09/29/fandykova-poiska-goliama-krachka-za-sofiia-i-predstavi-programata-si.424474", "text": "\n\r\nСофия има уникален шанс да направи голяма крачка в своето развитие и затова е важно как ще продължи да се променя, обяви кметът на София и кандидат за нов мандат Йорданка Фандъкова при откриването на предизборната си кампания. \n\n\n\"Модерно е политиците да се крият зад думата „гражданите“. Но гражданите имат своите лица, имена и професии. Затова аз предлагам екип, с който да ускорим развитието на София“ посочи кандидатът за кмет на ГЕРБ и СДС, цитирана от \"\".\n                    \n                    \n                \n                \n                \n                \r\n\"Не пренаписвам големи периоди от живота си, не ги подменям, не ги крия, както е модерно. Не давам неизпълними обещания. За мен днес започва открито и честно състезание на идеи, решения и проекти за София. Да, тези избори са важни, защото на тях се решават две важни неща\", посочи още Фанддъкова.\n\r\nПо думите й важно нещо след изборите е как София ще продължи да се променя – \"дали със силата на опита и с поуките от научените уроци ще стъпим на здравата основа на направеното, за да увеличим скоростта на промяна и градеж\". \n\r\n\"Преди няколко месеца \"Файненшъл таймс\" и Световната банка отвориха свои центрове в София. Струва ни се естествено. А дали биха го направили преди 10 години? Каква беше София преди 10 години? Започнахме работа в един спрял град, който преминаваше от криза в криза. София беше обградена от хиляди бали боклук, чийто мирис задушаваше половината град. 40-годишните червени Икаруси бяха столичният градски транспорт, а метрото беше 9 км от центъра до \"Обеля\", посочи в словото си кандидат-кметът.\n\r\nПървата голяма цел, която Фандъкова си поставя, е по-високо качество на живот с по-удобна и сигурна градска среда, а това означава повече работа в кварталите.\n\r\n\"Предлагам цялостна програма за изграждане на паркинги – буферни, на спирки на метрото и квартални, защото подреждането на паркирането в кварталите е една от най-спешните задачи. Трябва да намалим транзитния трафик през града – а това значи да завършим вътрешните рингове и Околовръстния път\", посочи още Фандъкова. Тя отбеляза като голяма своя гордост изпълнението по проекта на метрото.\n\r\nБорещият се за нов мандат столичен кмет посочи и друга своя голяма цел - по-здравословна среда, което означава чист въздух и повече зеленина. А заедно с това и целта за просперираща София, с по-големи възможности за професионално развитие, добри доходи и успешен бизнес. \n\r\n\"Вярвам, че бъдещето на София е във високите технологии. Затова предлагаме и училищен кампус,  в който престижни международни училища и университети да отворят филиали. Големият капитал на София са образованите и младите хора. Знам го с ума и със сърцето си.  Затова и повече от 10 години инвестициите в образованието са стабилен приоритет\", посочи Фандъкова.\n\r\nСред останалите приоритети в нейната програма са подпомагане на творците и местната култура, повече ред, контрол и ясни правила в целия град.", "date": "2019.09.29", "title": "Фандъкова поиска голяма крачка за София и представи програмата си"}
{"url": "https://www.dnes.bg/mish-mash/2019/09/29/kendal-djenyr-neuznavaema-na-koricata-na-w-korea.424335", "text": "Неузнаваема! Така можем да опишем с една дума Кендъл Дженър, която е на точно три корици за октомврийския брой на W Korea.\r\nПрофесионалният обектив на фотографа Хюго Комте улавя супермодела във визии, създадени от последните колекции на големите модни къщи за есен 2019.\r\n \r\n\"Ново начало\" е концептуалната линия, която фотосесията следва, създадена с изделия на Mulberry, Missoni и Gucci.\r\n \r\nКосата на супермодела е решена в прибран високо кок, а гримът поддържа минималистична линия за подчертаване на естествената красота на Кендъл Дженър.\r\n \r\nВизиите са пъстри, многоцветни и се открояват с дръзки комбинации между инкрустации, принтове и бродерии, съчетани така, както само истински дръзките модни икони могат.\r\n \r\n", "date": "2019.09.29", "title": "Кендал Дженър неузнаваема на корицата на W Korea"}
{"url": "https://www.dnes.bg/stranata/2019/09/29/vtora-jertva-16-godishen-izletial-ot-kolata-kovcheg-v-plovdiv.424475", "text": "Втора жертва на снощната катастрофа в Пловдив са открили полицаите по поречието на Марица, близо до мястото на инцидента.\nУстановена е самоличността на загиналия - 16-годишен тийнейджър, предаде БНР.\r\n\r\nПри проверката е изяснено, че той също е пътувал в катастрофиралия автомобил и най-вероятно е изхвърчал от него при удара.\r\nТази нощ автомобил, шофиран от 19-годишен без книжка, се ударил в  електрически стълб. При инцидента е загинал друг младеж, а двама са в  болница.\r\n\r\nСпоред МВР четирима младежи - трима по на 19 г. и един на 16, са пътували в колата. По всяка вероятност те са тръгнали от \"Столипиново\" в посока центъра на Пловдив с висока скорост. \r\n\r\n\r\n ", "date": "2019.09.29", "title": "Втора жертва, 16-годишен излетял от колата-ковчег в Пловдив"}
{"url": "https://www.dnes.bg/snimka-na-denia/2019/09/29/sedmicata-zapochva-s-liatno-vreme-gradusite-do-32.424471", "text": "Топло и почти лятно ще бъде времето в понеделник – последният ден от септември.\n\r\nПрез нощта срещу 30 септември ще бъде ясно и почти тихо. Минималните температури ще бъдат между 10 и 15 градуса. \n\r\nУтре ще е предимно слънчево и топло за края на септември. Ще духа слаб, в Дунавската равнина - до умерен, вятър от запад, в Източна България - от юг. Преобладаващите максимални температури ще бъдат между 27 и 32 градуса,  на НИМХ.\n\r\nНад Черноморието ще бъде слънчево. Ще духа до умерен вятър от юг-югоизток. Максимални температури на въздуха: 25-30 градуса. Температурата на морската вода е 22-23 градуса. Вълнението на морето ще бъде 1-2 бала.\n                \n                \n                \r\nНад планините ще е предимно слънчево. Ще духа умерен, по билата - и временно силен, западен вятър. Максимална температура на височина 1200 метра - около 21 градуса, на 2000 метра - около 14 градуса.\n\r\nВъв вторник и сряда ще остане предимно слънчево и топло за периода. През първия ден ще духа слаб, в Дунавската равнина - до умерен, северозападен вятър и дневните температури, главно в североизточната половина от страната, слабо ще се понижат. \n\r\nПрез втория ден вятърът ще се обърне от юг-югозапад и максималните температури в сряда отново ще са над 25 градуса, на отделни места ще достигат и до 30-31 градуса. \n\r\nПреобладаващите минимални и в двата дни ще са между 11 и 16 градуса.", "date": "2019.09.29", "title": "Седмицата започва с лятно време, градусите – до 32°"}
{"url": "https://www.dnes.bg/health/2019/09/29/v-svetovniia-den-na-syrceto-zashto-infarktite-u-nas-sa-poveche.424477", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Отбелязваме Световния ден на сърцето. Над половината смъртни случаи у нас се дължат на сърдечни заболявания.\r\nЗатова на този ден кардиолозите припомнят колко важна е профилактиката на тези заболявания, които често протичат без симптоми, предаде .\r\n\r\nСпоред данните на Националния център по обществено здраве и анализи през първото тримесечие на тази година инфарктите са 3013, докато година по-рано са били с около 100 по-малко. \r\n\r\n\"Понякога тези заболявания протичат със скрити симптоми, но винаги би трябвало да имаме предвид и да полагаме всички усилия за диагностицирането им\", посочват лекарите.\r\n\r\nНачинът, по който можем да си помогнем, е да се храним здравословно, да се движим повече и да спрем цигарите и алкохола.", "date": "2019.09.29", "title": "В Световния ден на сърцето: Защо инфарктите у нас са повече?"}
{"url": "https://www.dnes.bg/notifikacii/2019/09/29/opashka-ot-ranni-zori-francuzite-se-proshtavat-s-jak-shirak.424478", "text": "Гражданска панихида по повод кончината на бившия френски президент Жак Ширак (1932-2019 г.) събра днес в парижкия комплекс \"Дом на инвалидите\" стотици французи, дошли да почетат паметта на някогашния държавен глава.\nЖивеем в Париж и решихме лично да се сбогуваме с него. Той остави на страната богато наследство и пазим топъл спомен за неговото президентско управление, казаха две жени от опашката, проточила се над 100 метра. Хора, застанали в самото й начало, бяха дошли още в 6.30 ч. сутринта.\r\nОчаква се на гражданската церемония да присъстват роднини на Ширак, но още не се знае дали сред тях ще бъде и вдовицата му Бернадет, уточни ТАСС.\r\n                \n                \n                Трийсет на сто от участниците в допитване на службата \"Ифоп\", цитирано от \"Журнал дьо диманш\", определят Жак Ширак като най-добрия президент на Петата република. Също толкова анкетирани поставят начело първия френски лидер, оглавил страната след Втората световна война - Шарл де Гол, чиито идеи са вдъхновявали и самия Ширак.\r\nФранцузите виждаха в Жак Ширак \"положителния образ на човек, радващ се на живота\", ценяха неговата \"близост до народа\".\r\nСред основните му постижения гражданите посочват отказа на Франция да участва в американското нахлуване в Ирак, премахването на редовната наборна служба, намаляването на президентския мандат от 7 на 5 години, официалното признание, че Франция е участвала в депортирането на френските евреи през Втората световна война, а също и речта му в Йоханесбург от 2002 г., в която той призова световните лидери да обърнат внимание на климатичните промени.\r\nБлизо 30 държавни и правителствени глави от чужбина се очаква да присъстват утре на възпоменателно богослужение в парижката църква \"Сен Сюлпис\". Според френски медии бившият държавен лидер ще бъде погребан на столичното гробище Монпарнас.\r\nМеждувременно Елисейският дворец, където в четвъртък бе поставена възпоменателна книга във връзка с кончината на Ширак, съобщи, че над 5000 души вече са оставили в нея топли думи за бившия президент. (БТА)", "date": "2019.09.29", "title": "Опашка от ранни зори: Французите се прощават с Жак Ширак"}
{"url": "https://www.dnes.bg/notifikacii/2019/09/29/papata-osydi-kulturata-na-udobstvoto.424476", "text": "Папа Франциск порица днес \"културата на удобството\", която води до безразличие към съдбата на миграцията по света и бежанската криза, предадоха АП и ДПА.\r\nНа отслужената от него литургия по повод Световния ден на мигрантите и бежанците папата каза, че \"ние не бива да бъдем безразлични към трагедията на старите и новите форми на мизерия, на безрадостната изолация, оскърбления и дискриминация\" към онези, които \"не принадлежат на нашата група\". \r\nФранциск заклейми лицемерието в световната оръжейна търговия. Според думите му повечето оръжия, разпалили войни, са произведени и продадени в други райони, които после не желаят да приемат бежанците, появили се от тези конфликти. \r\n                \n                \n                Главата на Римокатолическата църква подчерта, че християните имат \"нравствения дълг\" да помагат на мигранти, бежанци и други изпаднали в беда хора. \"Бог е особено загрижен за чужденците, вдовиците и сираците, защото те са безправни, изолирани и маргинализирани\", каза той. \"Има една истина, която боли: Този свят става все по-елитарен и жесток спрямо низвергнатите\". Самият Франциск е потомък на италиански имигранти в Аржентина.\r\nНа литургията на площад \"Свети Петър\" присъстваха мигранти и бежанци от конфликти на различни места по света. След литургията бе открита бронзова скулптура, изобразяваща мигранти, скупчени в лодка. (БТА)\r\n ", "date": "2019.09.29", "title": "Папата осъди \"културата на удобството\" "}
{"url": "https://www.dnes.bg/sport/2019/09/29/golovata-mashina-levandovski-s-rekord-v-bundesligata.424464", "text": "Голаджията на Байерн Мюнхен Роберт Левандовски вкара при победното 3:2 срещу Падерборн и постави нов рекорд в Бундеслигата.\r\n\r\nПолякът отбеляза своя 10-и гол в първите шест мача от първенството. Това е най-доброто представяне по този показател до този момент в историята на състезанието.\r\n\r\nПреди това само 4 играчи успяха да вкарат 9 гола в 6 стартови кръга: Юп Хейнкес, Герд Мюлер, Питър Майер и Лотар Матеус.\r\n\r\n", "date": "2019.09.29", "title": "Головата машина Левандовски с рекорд в Бундеслигата"}
{"url": "https://www.dnes.bg/stranata/2019/09/29/19-godishen-zagina-pri-katastrofa-v-plovdiv.424459", "text": "19-годишен младеж загина при катастрофа тази нощ в Пловдив, съобщава БНР.\r\n\r\nИнцидентът е станал към 2 часа през нощта. Тогава на тел. 112 е подаден сигнал за блъснал се в стълб автомобил, край кръстовище между бул. \"Марица\" и бул. \"Източен\". \r\n\r\nС колата се придвижвали три 19-годишни момчета. На място загинал единият пътник. Другият и шофьорът, който по първоначални данни не притежава свидетелство за управление, са в болница за оказване на спешна медицинска помощ. \r\n\r\nИзвършен е оглед, образувано е досъдебно производство. На водача е взета кръвна проба.", "date": "2019.09.29", "title": "19-годишен загина при катастрофа в Пловдив"}
{"url": "https://www.dnes.bg/politika/2019/09/29/zaradi-goce-delchev-borisov-pri-radev-shte-vtvyrdiavame-tona-kym-skopie.424448", "text": "Премиерът Бойко Борисов е приел поканата на президента Румен Радев и ще присъства на консултативната среща в понеделник сутринта, съобщава \"\". \n\r\nТемата, обявена от държавния глава, е \"Преглед на двустранните отношения между Република България и Република Северна Македония в контекста на постигнатите резултати от работата на Съвместната мултидисциплинарна експертна комисия по исторически и образователни въпроси и очакваната покана към Република Северна Македония за присъединяване към ЕС\". \n\nНа срещата ще присъстват всички институции, които имат отношение по въпроса с еврочленството на югозападната ни съседка и изпълнението на договора за приятелство. Там обаче няма да е председателят на парламента Цвета Караянчева, която все още се лекува след направената операция на рамото след претърпения пътен инцидент в Шуменско. Вместо нея ще има заместник-председател на НС.\n                    \n                    \n                \n                \n                \n                \r\nКакто е известно, на 17 октомври ще има Европейски съвет, на който се очаква лидерите на ЕС да вземат решение за старт на преговори за членство на Македония и Албания. То обаче може да бъде взето само ако абсолютно всички страни членки се съгласят. Само преди ден вицепремиерът и военен министър Красимир Каракачанов заяви, че на 17 октомври България не трябва да бърза да дава зелена светлина за започване на преговори с Македония за еврочленство, докато \"не бъдат изчистени всички фалшификации от историята на българския народ в Македония\".\n\r\nСамо 2 дни преди заседанието на Европейския съвет, на 14 и 15 октомври, ще бъде проведено поредното заседание на съвместната българо-македонска комисия по историческите въпроси. Предишното заседание в София преди две седмици не постигна успех в очакванията да започне изчистване на въпроса за делото на Гоце Делчев. След това президента Румен Радев втвърди тона си към западната ни съседка.\n\r\nБългария категорично отказа Гоце Делчев да бъде почитан на 7 октомври - датата, на която комунистическият режим предава костите му на Скопие. А Захариева даде ултиматум на Скопие до края на годината за изчистване на въпроса.", "date": "2019.09.29", "title": "Заради Гоце Делчев: Борисов при Радев, ще втвърдяваме тона към Скопие"}
{"url": "https://www.dnes.bg/index/2019/09/29/biagasht-ot-doping-proverki-e-noviiat-kral-na-100-metra.424449", "text": "Американецът Крисчън Коулман е новият световен шампион в спринта на 100 метра за мъже. Той триумфира на шампионата на планетата по лека атлетика в Доха.\n\r\nАмериканецът спечели златото с време 9.76 секунди, което е негово лично постижение и най-добър резултат в света за сезона. Освен това Коулман стана най-бързия световен шампион след края на ерата Юсейн Болт.\n\r\nУчастието на 23-годишният американец на шампионата обаче бе един огромен компромис, който даде поводи да се говори за двойни стандарти в леката атлетика. \n\r\nПрез август стана ясно, че американският спринтьор е пропуснал три допинг теста в рамките на последните 12 месеца, което е грубо нарушение на антидопинговите правила. По правилата на антидопинговата агенция на САЩ три пропуснати допинг теста в рамките на година водят до автоматично наказание от 2 г. В крайна сметка адвокатите на Коулмън успяха да докажат, че трите пропуснати проверки не са били в рамките на 12 месеца, а на 14 и това спаси главата на спринтьора.\n                \n                \n                \r\nВтори във финала остана двукратният световен шампион и олимпийски първенец от Атина 2004 на 100 метра - Джъстин Гатлин. Ветеранът направи впечатляващ финал и спечели среброто с време 9.89 секунди.\n\r\nБронзовото отличие спечели канадецът Андре де Грас с личен рекорд от 9.90 секунди. Соченият на наследник на Юсейн Болт - Йохан Блейк, завърши едва пети с резултат 9,97.", "date": "2019.09.29", "title": "Бягащ от допинг проверки е новият крал на 100 метра"}
{"url": "https://www.dnes.bg/notifikacii/2019/09/29/po-vreme-na-trenirovka-mig-29-se-razbi-v-slovakiia.424450", "text": "Изтребител МиГ-29 се разби по време на тренировъчен полет в Словакия. Инцидентът стана в близост до западния град Злате Моравце, предаде ТАСС.\r\n\r\nСпоред съобщение на словашката полиция причината може да е била недостиг на гориво в резервоарите на машината. Това обаче е само предварителен извод. Причината за катастрофата ще бъде установена от експертна комисия.\r\n\r\nПилотът е успял да катапултира и е оцелял, съобщи говорителка на министерството на отбраната.", "date": "2019.09.29", "title": "По време на тренировка: МиГ-29 се разби в Словакия "}
{"url": "https://www.dnes.bg/world/2019/09/29/avtobus-se-udari-v-kamion-nai-malko-36-zaginaha.424451", "text": "Най-малко 36 души загинаха и други 36 са ранени при сблъсък между автобус и тежкотоварен камион в Източен Китай, предаде Асошиейтед прес.\r\n\r\nВ автобуса са пътували 69 души. Той се е блъснал с камиона, в който са пътували трима души, на автомобилен път в провинция Цзянсу, северно от Шанхай.\r\n\r\nСпоред първите данни от разследването причината за инцидента е спукана гума на автобуса.\r\n\r\nТежките катастрофи са често срещни в Китай поради слабото спазване на правилата за движение. Според последните данни от 2015 г. при катастрофи са загинали 58 000 души. \r\n", "date": "2019.09.29", "title": "Автобус се удари в камион: Най-малко 36 загинаха"}
{"url": "https://www.dnes.bg/sport/2019/09/29/levski-izleze-nachelo-sled-pobeda-nad-botev-vraca.424452", "text": "Левски победи Ботев Враца с 3:1 в мач от 11-ия кръг на efbet Лига, игран в събота вечер. Така футболистите на Петър Хубчев оглавиха класирането с актив от 26 точки, докато гостите са 12-ти с 9 пункта.\r\n\r\nЗа \"сините\" точки бяха Ейолфсон, Робърта и Паулиньо, а Даниел Генов реализира почетното попадение за врачани.\r\n\r\nДнес предстоят нови 3 мача от кръга. В Пловдив Ботев приема Славия, Лудогорец гостува на Дунав, а е в дербито на кръга Берое приема ЦСКА.\r\n\r\n\r\n ", "date": "2019.09.29", "title": "Левски излезе начело след победа над Ботев Враца"}
{"url": "https://www.dnes.bg/snimka-na-denia/2019/09/29/liato-v-kraia-na-septemvri-nedeliata-slyncheva-i-topla.424453", "text": "Слънчева и топла ще бъде последната неделя за септември, показват прогнозите за времето на НИМХ.\r\n\r\nЩе духа слаб, в Дунавската равнина - до умерен северозападен вятър. Ще е топло с максимални температури между 25° и 30°, за София – 26°.\r\n\r\nПо Черноморието също ще бъде предимно слънчево. Ще духа слаб до умерен вятър от юг-югозапад. Максимална температура на въздуха 23-28°. Температурата на морската вода е 21-23°. Вълнението на морето ще бъде 1-2 бала.\r\n\r\nВ планините ще е предимно слънчево, след обяд с временни увеличения на облачността. Ще духа слаб, по високите и открити части умерен вятър от запад-северозапад. \r\n\r\nМаксимална температура на височина 1200 метра – около 20°, на 2000 метра – около 12°.", "date": "2019.09.29", "title": "Лято в края на септември: Неделята слънчева и топла"}
{"url": "https://www.dnes.bg/world/2019/09/29/zapochna-glasuvaneto-za-predsrochniia-vot-v-avstriia.424454", "text": "Гласуването на предсрочните парламентарни избори в Австрия започна в 6 ч. местно време тази сутрин, предава БТА. \n\nОбщо в цялата страна ще работят над 10 100 избирателни секции. Повечето от тях ще бъдат отворени до 17 ч., но в някои градове продължителността на работата им може да варира. \r\n\r\nВътрешното министерство планира да представи първите предварителни резултати и данните за избирателната активност след затварянето на последните секции.\r\n\r\nЗа влизане в Националния съвет партиите трябва да спечелят най-малко 4 на сто от гласовете. Фаворит е Австрийската народна партия (АНП) на Себастиан Курц, като се очаква той да си върне канцлерския пост. ", "date": "2019.09.29", "title": "Започна гласуването за предсрочния вот в Австрия"}
{"url": "https://www.dnes.bg/kino/2019/09/29/da-oceleesh-po-vreme-na-voina-izgubeni.424202", "text": "Поредната режисьорска гледна точка на Втората световна война прави Андре Тешине във филма \"Изгубени\".\n\r\nСюжетът ни връща в 1940 г., когато немските войски наближават Париж. Страхът от появата им е проследена през призмата на овдовялата учителка Одил и нейните деца.\n\r\nФилип е на ръба на пубертета, а Кати е по-малка. Тримата персонажи решават да бягат от големия град, но по пътя колоната от бежанци е нападната от немски самолети, които избиват наред беззащитните цивилни и опожаряват имуществото им.\r\nОдил и децата й губят всичко. Героите успяват да променят съдбата си, срещайки Иван, с когото заживяват в собствен свят, откъснат от случващото се край тях.\n                    \n                    \n                \n                \n                \n                \r\nТешине разкрива личната драма на обикновения човек, който не е избрал да живее във война, но няма избор. Всеки от тях се бори за собственото си оцеляване.  На фона на красиви природни пейзажи, обаче се крие и тъмната страна у хората, която по време на война по-лесно набира сила.\n\r\nРолите са поверени на Емануел Беар, Гаспар Улиел и др. Гледайте \"Изгубени\" на 29 септември от 22.30 часа по телевизия .", "date": "2019.09.29", "title": "Да оцелееш по време на война \"Изгубени\""}
{"url": "https://www.dnes.bg/world/2019/09/29/uraganyt-lorenco-nabira-sili-nad-atlanticheskiia-okean.424455", "text": "Ураганът Лоренцо набира сили над централната част на Атлантическия океан, далеч от населени с хора територии, предаде Асошиейтед прес.\r\n\r\nНационалният център на САЩ за ураганите съобщи, че постоянните ветрове в бурята от четвърта категория достигат 233 км/ч. \r\n\r\nВ момента Лоренцо се намира на около 2325 км югозападно от Азорските острови и се движи на север с около 16 км/ч. Засега не са издадени предупреждения, макар че причинени от бурята наводнения засягат североизточното крайбрежие на Южна Америка и Малките Антили, отбелязва БТА.", "date": "2019.09.29", "title": "Ураганът Лоренцо набира сили над Атлантическия океан"}
{"url": "https://www.dnes.bg/mestni-izbori-19/2019/09/29/mestni-izbori-2019-kak-da-glasuvat-horata-s-uvrejdaniia.424052", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКак могат да гласуват хората с увреждания на предстоящите местни избори? Централната избирателна комисия внесе допълнителна яснота за всички желаещи да упражнят своя вот на 27 октомври.\n\r\nАко не можете да се придвижите до вашата секция в избирателния ви район, трябва да изпратите заявка до общината за осигуряване на транспорт или друга помощ в изборния ден.\n\r\nАко сте с увредено зрение или затруднения в придвижването и не можете да гласувате самостоятелно, можете да направите това с придружител в секция в същия избирателен район, която е достъпна. За целта трябва да представите личен документ и да попълните декларация на място, че не сте гласували и няма да гласувате другаде.\n                    \n                    \n                \r\nМожете да гласувате и дома с подвижна избирателна кутия. Предварително трябва да направите това в писмена форма, подписано собственоръчно и изпратено по пощата или чрез упълномощен представител. Може да подадете и електронно заявление на интернет страницата на общината по постоянен адрес или на настоящия адрес, ако сте подали заявление до 12 октомври. \n\r\nКъм заявлението за гласуване с подвижна избирателна кутия се прилага копие от решението на ТЕЛК, НЕЛК или медицинска епикриза, удостоверяваща уврежданията, които възпрепятстват напускането на дома ви. \n\r\nПодвижна избирателна кутия се създава, ако до 12 октомври има подадени поне 10 заявления от лица с трайни увреждания. При вече създадена подвижна избирателна секция, заявления за гласуване могат да се подадат до 21 октомври. ", "date": "2019.09.29", "title": "Местни избори 2019: Как да гласуват хората с увреждания?"}
{"url": "https://www.dnes.bg/obshtestvo/2019/09/29/diplomaciia-na-pusiia-istoriite-na-lovno-stopanstvo-kormisosh.424456", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Кормисош\" е името на държавно ловно стопанство, което се намира в Преспанският дял на Западните Родопи. Територията му е почти 42 хиляди хектара, а релефът е доста насечен – с труднодостъпни, дълбоки дерета и стръмни, високи била.\n\r\nТо пази ревниво своята история, защото в миналото е било достъпно само за висши партийни функционери и специални високопоставени гости, както от социалистическите страни, така и от западните държави. Може би това е и една от причината, когато стане дума за \"Кормисош“ хората да го наричат резерват.\n\r\nНад хиляда са елените в ловното стопанство, сърните са повече от 500, а дивите свине също са над хиляда на брой. Според хората тук има и близо 50 мечки.\n                    \n                    \n                \n                \n                \n                \r\nВивариумът или развъдникът за мечки е бил създаден през 1976 година. Това е затворен комплекс от малки циментови апартаментчета. Направили го след като мечките в Родопите силно намалели. Тогавашният първи ръководител на държавата Тодор Живков и членът на Политбюро Пенчо Кубадински дали идеята да се внесат мечета от Карпатите. Те били качени на самолет в Букурещ и докарани в ловното стопанство.\n\r\nПрез 2015 година вивариумът е закрит, а последните две мечки, които се отглеждаха там, заминаха за Холандия. В момента на свобода в горите на ловното стопанство живеят между 62-70. Хората от близките села често разказват за срещите си с тях. Ловът им обаче е забранен.\n\r\nИ по време на социализма ловът на мечки също е бил забранен. За отстрел са давани само стръвниците. Бившият директор на ловното стопанство Христо Христов-Референта разказва, че е имал служител, който с дни е наблюдавал животните. Само когато бил уверен, че някое от тях е опасно и може да нападне човек, тогава се е давало разрешение за ловуването му.\n\r\nНа 12 октомври 1986 година в \"Кормисош“ е паднал световният рекорд за трофей от дива свиня. Животното е отстреляно от тогавашният първи в държавата – Тодор Живков.\r\n", "date": "2019.09.29", "title": "Дипломация на пусия: Историите на ловно стопанство \"Кормисош\""}
{"url": "https://www.dnes.bg/index/2019/09/29/dogodina-shte-e-oshte-po-zle-gyrciia-nai-potyrpevsha-ot-falita-na-tomas-kuk.424457", "text": "Британските туристи в Гърция са сигурни, че все някак ще се върнат у дома. За гърците обаче, които се издържат от туризма, след фалита на \"Томас Кук\" става още по-несигурно. Ударът е масивен, а догодина може да е още по-зле, пише в свой анализ DW.\n\r\nСряда следобед, на второто по големина летище в Гърция - Ираклион. Обикновено тук ще видите огромни опашки пред гишетата и множество хора, които чакат за регистрация и за проверка. Сравнително спокойно е. Нещо ново във фоайетата за регистрация са цивилните служители с жълти жилетки - те са специално изпратени от британското правителство в помощ на пътниците, които трябва да летят за Великобритания. Служители на летището също им оказват помощ. \n                \n                \n                \r\n\n\r\nХората, чакащи на опашките, изглеждат удивително спокойни и на въпроса как приемат съобщението за фалита на туроператора \"Томас Кук\", реагират с британска невъзмутимост. \"Каква полза да се тревожим, това няма да ни помогне. Все някак ще се приберем у дома, сигурни сме\", споделя една дама от Бърмингам. Тя и нейните спътници непрекъснато проверяват на смартфоните си дали имат връзка с интернет, защото в такава ситуация е много важно да си в течение на нещата.  \n\n\nПред екип на DW две британски дами, заклещени на летището в Ираклион, споделят възторга си от това, че германското правителство отпуска на \"Кондор\" - дъщерната фирма на \"Томас Кук\" в Германия - мостов кредит в размер на 375 милиона евро. Същевременно се оплакват, че британското правителство не е направило същото за фалиралия туроператор. Британският премиер Борис Джонсън е заявил, че неговото правителство няма да измъква \"Томас Кук\" от трудностите; това щяло да представлява, според него, \"морален риск\", защото в бъдеще и други фирми щели да очакват подобна помощ. Двете дами подчертават, че не са привърженички на Брекзита. Според тях, тъкмо Брекзитът е най-същественият фактор за фалита на \"Томас Кук\". \n\r\n\n\r\nНа остров Крит най-вече хотелите понасят трудностите, произтичащи от фалита на \"Томас Кук\". Според оценка на Никос Халкиадакис, който е председател на Сдружението на хотелиерите на остров Крит, в следващите дни 26 хотела на остров Крит и 48 хотела в цяла Гърция ще бъдат закрити. Всички до един са луксозни хотели, обслужващи главно клиенти на \"Томас Кук\". \"Това е страхотен удар - също като финансовата криза преди години\", посочва той.\n\r\nНадеждата, че катастрофата може да се предотврати, не се е оправдала. От 15 юни насам британският туроператор не плаща за нито един от хотелите, в които по договор настанява свои клиенти. Дори хотелите все пак да успеят да запълнят незаетите стаи, като ги предоставят за продажба на друг туроператор, загубите все пак ще са огромни. \n\r\n54-годишният Халкиадакис държи пет хотела в курортното селище Сталида, разположено на северното крайбрежие на остров Крит, на около 25 км от Ираклион. \"Последиците за моята фирма ще са значителни, защото \"Томас Кук\" ми дължи близо 650 000 евро. Боя се, че никога няма да видя тези пари\", споделя той. \n\r\nНадеждата на хотелиерите сега е в гръцкото правителство. За да им помогне в създалата се кризисна ситуация, то би могло да ги разтовари от някои данъци и социални услуги - и по този начин да спаси работни места. \n\r\n\n\r\nНедалеч от хотела на Халкиадакис е плажът. На пръв поглед тук всичко е както преди, хората се радват на почивката си. В малкото си магазинче Стефанос предлага излети с корабче и оферти за параглайдинг. Оборотът засега не е пострадал: \"За щастие сезонът приключва, печалбата ми не е лоша. Догодина може да е по-зле, ако няма много туристи.\" Кризата ще се усети другаде по-скоро.\r\n\"Ако трябва хотелите да се закрият, цялата инфраструктура ще пострада. Производителите на хранителни продукти, фермите, пералните и службите по чистотата - навсякъде ще се наложи да се съкращават работници\", изтъква Халкиадакис. \n\r\nПоразходи ли се в Сталида, човек веднага забелязва, че малкото курортно селище се издържа от туризма. Баровете и ресторантите по крайбрежната алея очакват клиенти. Те обслужват главно германски и британски курортисти. Например Rober's Return Pub - британският пъб, чиито съдържатели са Костас и жена му.\r\n\"Британските туристи явно оредяват. Догодина май ще трябва да помисля за нещо друго\", казва замислено Костас.\r\n \r\n   ", "date": "2019.09.29", "title": "\"Догодина ще е още по-зле\": Гърция най-потърпевша от фалита на \"Томас Кук\" "}
{"url": "https://www.dnes.bg/stranata/2019/09/29/mlada-jena-zagina-pri-katastrofa-krai-varna.424458", "text": "21-годишната жена е загинала при катастрофа на пътя Аксаково - Игнатиево, съобщиха от ОДМВР - Варна. \r\n\r\nИнцидентът е станал около 21.20 часа в събота. Установено е, че 20-годишната водачка на лек автомобил \"Ауди\", по време на движението си, губи контрол над МПС и се блъска в крайпътно дърво. \r\n\r\nВследствие на инцидента жената и нейната спътничка (21 г.) са отведени и настанени в болнично заведение, където по-късно пътничката е починала.\r\n\r\nВодачката остава за наблюдение в Реанимацията на МБАЛ \"Св. Анна\" със съчетана травма. Изясняват се причините и обстоятелствата около случая. \r\n\r\nОбразувано е досъдебно производство.", "date": "2019.09.29", "title": "Млада жена загина при катастрофа край Варна"}
{"url": "https://www.dnes.bg/mish-mash/2019/09/29/v-syda-riiz-uidyrspun-sreshtu-raian-felipe.424349", "text": "Рийз Уидърспун ще се появи в съда срещу своя бивш съпруг Раян Фелипе. Актьорът е обвинен от бившата си приятелка Елси Хюит в нападение и физически тормоз. Тя съди Фелипе за 1 млн. долара, след като през 2017 година подава оплакване в полицията, че той я е ритал и удрял, както и че я бутнал по стълби. \r\nИнцидентът се случва на 4 юли, а актьорът отрича всички обвинения. Делото ще започне на 15 октомври, а Рийз Уидърспун се очаква да застане на страната на Хюит. Актрисата и Раян Фелипе бяха женени от 1999 до 2007 г. и имат две деца – 20-годишната Ава и 15-годишния Дикон.\r\n \r\nВ съдебните документи, цитирани от ET, Филипе твърди, че се е защитавал от Хюит по време на инцидента. В показанията му се казва, че двамата отишли на купон в Малибу на 3 юли, но актьорът не е искал да присъства на партито. В края на вечерта, той се прибрал вкъщи с друга женска компания.\r\n \r\n„Фелипе беше шокиран от облеклото на Хюит и беше притеснен, че децата му могат да видят снимки, на които баща им е с такава жена“, се казва в документите. Показанията продължават, като посочват, че към 2:30 сутринта на 4 юли, Фелипе е бил събуден от силен шум вкъщи.\r\n \r\nТой бил загрижен за сигурността на жената, с която е бил, когато срещнал Хюит пред спалнята си. „Фелипе се е опитал да блокира ударите на Хюит и опитите ѝ да влезе в спалнята“. Актьорът отрича и твърдението, че блъснал бившата си приятелка по стълбите.\r\n \r\nСлед като подава оплакване в полицията, Фелипе получава ограничителна заповед, която му забранява да се доближава на 100 метра от Хюит.\r\n \r\n", "date": "2019.09.29", "title": "В съда: Рийз Уидърспун срещу Раян Фелипе"}
{"url": "https://www.dnes.bg/notifikacii/2019/09/29/modelyt-737-pak-syzdava-problemi-na-kompaniiata-boeing.424460", "text": "Самолетите \"Boeing\" 737 продължават да създават главоболия на компанията. В един от моделите от този тип са констатирани \"структурни пукнатини\", за които Федералната авиационна администрация е разпоредила нова инспекция, съобщава БНР.\n\r\nПукнатините са открити във вилките, които прикрепят крилото към тялото на самолета. Тези вилки са проектирани да издържат над 90 000 кацания и излитания без напукване, но при някои самолети това е станало много по-рано от предвиденото.\n\r\nВ изявление на компания “Boeing” се казва, че проблемът с напукването е открит в малък брой самолети и засега не са докладвани проблеми в експлоатацията, но в следващите дни започват проверка, в сътрудничество с техни клиенти, на самолетите от серията Боинг 737 NG, обозначени 737-700, 737-800 и 737-900. \n                \n                \n                \r\nТози въпрос засега поне не засяга самолетите  737 Макс, нито P-8 Посейдон.\n\r\nПо-рано тази година Федералната авиационна администрация приземи всички самолети Boeing 737 Маx, след като установи прилики между две катастрофи, при които загинаха над 300 души.", "date": "2019.09.29", "title": "Моделът 737 пак създава проблеми на компанията \"Boeing\""}
{"url": "https://www.dnes.bg/obshtestvo/2019/09/29/predlojenie-liniiata-na-bednost-363-leva-ot-2020-godina.424461", "text": "От 1 януари 2020 г. линията на бедност да бъде 363 лева,  предвижда проект на постановление на Министерския съвет за определяне на линията на бедност, публикуван за обществено обсъждане на сайта на социалното министерство и на Портала за обществени консултации. \nСрокът за обсъждане на проекта е до 27 октомври. \n\r\nЛинията на бедност през тази година е 348 лева. Предложеният нов размер за 2020 г. е с 4,3 на сто по-висок в сравнение с 2019 година. \n\r\nВ доклада на социалния министър се посочва, че определянето на размера на линията на бедност за страната се извършва на основание на методиката, приета с постановление на Министерския съвет от 24 септември тази година. \n                    \n                    \n                \n                \n                \n                \r\nС определянето на линията на бедност от 363 лв. за 2020 г. финансовата подкрепа за хората с трайни увреждания ще бъде актуализирана и ще отговаря на динамично променящата се икономическа среда, се отбелязва още в доклада на социалния министър, цитиран от БТА.\n\r\nОт 1 януари 2019 г., с влизането в сила на Закона за хората с увреждания, се промени действащият до 31.12.2018 г. подход за определяне на размера на месечното финансово подпомагане на хората с трайни увреждания. Съгласно закона размерът на месечната финансовата подкрепа зависи от степента на увреждане и се определя и актуализира спрямо линията на бедност в България за съответната година, се припомня в частичната предварителна оценка на въздействието. \n\r\nВ нея пише още, че при размер на линията на бедност от 363 лв. средномесечно на човек от домакинство, под прага на бедност са 1 663 668 души.", "date": "2019.09.29", "title": "Предложение: Линията на бедност 363 лева от 2020 година "}
{"url": "https://www.dnes.bg/world/2019/09/29/ubiha-pri-spor-bodigard-na-sauditskiia-kral.424462", "text": "Саудитската държавна телевизия съобщи, че известен телохранител на крал Салман е бил прострелян и е починал. Властите казват, че това станало по време на личен спор, предаде Асошиейтед прес. \r\n\r\nГенерал майор Абдулазиз ал Фагам бил убит при стрелба в град Джеда. \r\n\r\nВ краткото съобщение на телевизията от само едно изречение генералът е наречен \"бодигардът на Пазителя на двете свещени джамии\", както официално са наричани саудитските крале. \r\n\r\nЗасега няма повече информация от държавната телевизия нито коментар от вътрешното министерство, отбелязва БТА.", "date": "2019.09.29", "title": "Убиха при спор бодигард на саудитския крал"}
{"url": "https://www.dnes.bg/televizia/2019/09/29/shou-vyv-fermata-andrei-pobedi-ivan-tihomir-napusna-pobeden.424465", "text": "Андрей Арнаудов победи колегата си Иван Христов по време на първия звезден дуел във \"Фермата: Нов свят\". Двамата водещи се изправиха един срещу друг, като въпреки че претърпя травма на крака при слизането си от четириметровата въжена мрежа, Андрей се оказа по-бърз с 19 секунди и спечели извънредния дуел.\n\r\nПо традиция, преди началото на тестовата битка, двамата водещи изгледаха видеообръщения от най-близките си хора. Половинката на Андрей Емануела Толева показа за първи път в ефир сина им Васил Арнаудов-младши и двамата му пожелаха да демонстрира спортния си хъс и да се върне вкъщи като победител. \n\r\nСъпругата на Иван - Ирина Тенчева, припомни, че той наскоро е бил със счупена ръка и още не се е възстановил, като шеговито предложи Андрей да свали очилата си, за да бъде битката равностойна – сакат срещу незрящ. \n                    \n                    \n                \n                \n                \n                \r\nСъщинската битка на Арената в събота вечер сблъска двама от най-добре подготвените мъже в шоуто - Тихомир Рангелов и Сами Хоссни, и завърши със загуба за шампиона по културизъм. Резултатът от 9.5 на 0.5 точки донесе категоричната победа на треньора на звездите, след като опонентът му успя да извоюва едва половин точка на въпросите от Алманаха, а на следващите две игри - \"Теглене на каруца\" и \"Трасето на Фермата\", Хоссни надделя със скорост и спортен хъс.\n\r\nДокато българинът с египетска кръв празнуваше като победител и нов фермер на седмицата при чорбаджиите, сиромасите се сбогуваха със своя любимец Тихомир. \"Много съм благодарен за това преживяване, научих много ценни уроци. Преодолях най-големия си страх тук. Ще ми остане голям спомен за цял живот\", сподели на прощаване културистът.", "date": "2019.09.29", "title": "Шоу във \"Фермата\": Андрей победи Иван, Тихомир напусна победен"}
{"url": "https://www.dnes.bg/index/2019/09/29/82-ra-ulica-155-liubovta-na-fidel-kastro-kym-niu-iork.424181", "text": "На 82-ра улица, близо до Сентръл Парк, под номер 155 се намира красива викторианска сграда. Там 22-годишният Фидел Кастро прекарал медения си месец през 1948 година.\r\nТъкмо завършилият право в Хавана Фидел имал силно изявено мнение. Ала нищо по онова време не показвало,че той ще се превърне в лидерът, който ще подтикне страната си към революция и ще започне една студена война със САЩ, която продължава и до днес.\r\nФидел Кастро се влюбил в Ню Йорк още по време на първото си посещение в Америка. Той бил впечатлен от метрото, небостъргачите, големината на пържолите и факта, че дори бесният антикомунизъм на САЩ по време на Студената война, антикапиталистическият труд на Карл Маркс, Das Kapital, можел да бъде открит във всяка книжарница.\r\n                \n                \n                Бъдещият лидер и първата му съпруга Мирта Диас-Баларт останали в апартамента три месеца. Седем десетилетия по-късно нищо не се е променило в квартала, освен наема – баровете, в които се събират студентите от Колумбия и украинската православна църква все още са там.\r\nЛюбовното гнездо на двойката е първата спирка на Кастро по време на посещенията му в Ню Йорк, преди да бъде демонизиран от САЩ през 60-те. Неговите реформи и съюз със СССР водят до Карибската криза, при която светът е на прага на ядрено унищожение.\r\nСамо на няколко крачки по Амстердам Авеню се намира друго ключово място – революционният му офис. \r\nСедем години след меденият му месец Кастро се връща отново в Манхатън. Този път той е добре познат сред кубинските изгнаници като леко луд идеалист, който е въстанал срещу тогавашният диктатор на острова Фулхенсио Батиста. Вече разведен, тъй като Диас-Баларт открила любовни писма от друга жена, докато съпругът й бил в затвора, Кастро търсел пари, за да започне революция. Тогава, кубинската общност в Ню Йорк била доста по-голяма от тази в Маями.\r\nСъбрал достатъчно средства, той си наема офис за своята бунтовническа организация M-26-7  (датата на проваленият му бунт). Служителите му окачили червено-черният флаг на прозореца, раздавали памфлети на американските привърженици, а те ставали все повече, след като младият Кастро, Че Гевара и група партизани кацнали в Куба на 2 декември 1956 година.\r\nДнес, офисът, намиращ се под номер 305 между 74 и 75 улица, се е превърнал в китайско студио за масажи.\r\nНякога, в същите стаи, поддръжниците на Кастро приемали впечатлените американци. Според законите на САЩ, те можело да събират пари от тях, но не и да ги привличат за войници. Въпреки това много студенти се появявали на вратата им и сами предлагали услугите си, ала само по време на лятната ваканция. Трябвало да бъдат в университета навреме за занятията.\r\nЗа Кастро всичко се променило, когато се увенчал с победа над Батиста на нова година през 1959 година.  Той се превърнал в световна звезда, а янките виждали в него и неговите последователи, наричани Los Barbudos, млади и секси освободители.\r\n4 месеца след победата Кастро отново се отправя към Ню Йорк, където прекарва пет дни. Посрещнат е като звезда, жените въздишат по него, казват, че е най-хубавото, което се е случило на Латинска Америка от Рудолф Валентино насам.\r\nНа полицията и било адски трудно да изведе Ел Команданте от сградата, тъй като той не спирал да прескача оградите и да се здрависва с феновете си, казвайки „Трябва да поздравя публиката си.“\r\nТогава Кастро се превърнал в турист. Обикалял различни знакови места из Ню Йорк, но отказвал да влезе в музеите. Макар да обичал да чете, той не се впечатлявал от визуални изкуства.\r\nНо любовната афера на Фидел с Ню Йорк не продължила дълго. Той ставал по-радикален, а Вашингтон – по-отмъстителен.\r\nКастро се върнал в любимия си град, за да говори пред ООН през септември 1960 година. Един месец по-късно САЩ въвеждат първото ембарго над Куба, а ЦРУ започва с опитите да го убие. В Ню Йорк той вече не бил посрещан от хора, които въздишали по него, а от гневни янки.\r\nОтседнал в хотел Shelburne, където отглеждал живи пилета, готвил ги, а костите им хвърлял през прозореца. Когато управителят поискал 20 хил. долара депозит за нанесени щети, кубинецът взел поддръжниците си и отишъл в хотел Theresa. Твърдял, че се чувства по-добре сред бедните граждани на квартал Харлем.\r\nЖителите на квартала били впечатлени от лидера. Когато той и бандата му отивали да хапват евтини хамбургери, сервитьорките флиртували с тях. В стаите си в хотела те организирали партита.\r\nФидел Кастро се връща в Ню Йорк още три пъти – през 1979, 1995 и 2000 година. Винаги за срещи на ООН, за да принуди САЩ да му дадат виза. Той така и не забравя любовта си към този град и онези бурни нощи на 1960 година.\r\nЧетири десетилетия по-късно, по време на последното си идване в града през 2000 година, той държи реч пред 3000 души, недалеч от хотел  Theresa, където казва: \"В Харлем са моите най-добри приятели\".", "date": "2019.09.29", "title": "82-ра улица, №155: Любовта на Фидел Кастро към Ню Йорк "}
{"url": "https://www.dnes.bg/obshtestvo/2019/09/29/nikola-filchev-ubeden-reshenieto-za-svobodata-na-polfriiman-e-neobosnovano.424463", "text": "Според бившия главен прокурор на България Никола Филчев решението за предсрочно освобождаване на Джок Полфрийман е необосновано и е взето от незаконен състав. \n\n\n\n\"Хората негодуват по две причини. Това решение е поставено от незаконен състав, който е предубеден, заинтересован от изхода на делото. И второ - защото по своето съдържание решението противоречи на закона\", посочи бившият обвинител №1 в предаването „Денят започва с Георги Любенов“ по БНТ.\n\r\nФилчев посочи, че съдия Калин Калпакчиев е бил отличен като \"Човек на годината\" от Български хелзински комитет, а Джок Полфрийман е бил номиниран в същата категорията.\n                    \n                    \n                \n                \n                \n                \r\nБившият главен прокурор изрази мнение, че изводът, че Джок Полфрийман се е поправил, е \"необоснован\".\n\r\n\"Знам какво е съдия. Знам какво уважение дължим на съдията. Знам разликата между прокурора и съдията. Прокурорът иска, съдията дава. Но в същото време знам, че съдията трябва да спазва закона\", допълни Филчев. \n\r\nТой даде положителна оценка за работата и мандата на настоящия главен прокурор Сотир Цацаров. \"Смятам, че той работи успешно през този мандат. Отличен юрист. С познаване на законодателството. Отстояваше интересите на закона. Ще остави едно име на отговорен човек в историята на прокуратурата.\" \n\r\nФилчев добави също така, че срещу кандидатурата на Иван Гешев за нов главен прокурор се води \"клеветническата кампания\".\r\n ", "date": "2019.09.29", "title": "Никола Филчев убеден: Решението за свободата на Полфрийман е необосновано"}
