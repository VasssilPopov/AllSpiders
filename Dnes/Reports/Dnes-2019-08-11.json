{"url": "https://www.dnes.bg/index/2019/08/11/frankenshtain-ot-novo-pokolenie-kliuchodyrjateliat-na-prada.419203", "text": "Всеки може да привлече погледите с нестандартни дрехи, аксесоари или прическа, но истината е, че добрите модни експерти залагат на неочакваните акценти.\r\n \r\nТака днес приковаваме погледи в Prada, които за есен-зима 2019 черпят вдъхновение от творбата на Мери Шели – Франкенщайн.\r\n \r\nОт принт върху тениски с къс ръкав до аксесоари, чудовището на Франкенщайн може да бъде забелязано из цялата колекция на модната къща.\r\n \r\nЕдин аксесоар обаче, събра всички погледи – ключодържателят!\r\n \r\nИзработен от сребрист метал, ключодържателят е решен досущ като чудовището, но носещо логото на модната къща.\r\n \r\nСъздадено в Италия, изделието има удобна и функционална закопчалка, за да можете лесно да отделите своите ключове.\r\n \r\nАко искате да се сдобиете с чудовището на Франкенщайн, което да пази вашите ключове, то тогава трябва да си приготвите $365.\r\n \r\n", "date": "2019.08.11", "title": "Франкенщайн от ново поколение - ключодържателят на Prada"}
{"url": "https://www.dnes.bg/rusia/2019/08/11/putin-poseti-krim-v-ukraina-negoduvat.419301", "text": "Министерството на външните работи на Украйна изрази протест във връзка с посещението на 10 август на президента на Руската федерация Владимир Путин в Крим, предаде ТАСС, като се позова на сайта на министерството.\n\r\n\"Това пътуване, както и всички несъгласувани с украинската страна посещения на длъжностни лица от РФ във временно окупирания регион на Украйна представлява грубо нарушение от руската страна на държавния суверенитет и териториалната цялост на нашата държава\", се казва в текста.\n\n\n\n\r\nПутин вчера посети организираното от мотоклуб \"Нощните вълци\" международно шоу \"Сянката на Вавилон\", а по-късно гледа постановка за историята на Севастопол на новата сцена на музея-резерват \"Херсонес Таврически\". \n                    \n                    \n                \r\n                \r\n                \r\n                \r\nПочетни гости бяха също вицепремиерът на Русия Олга Голодец, министърът на културата Владимир Медински, митрополит Псковски и Порховски Тихон и директорът на историко-археологическия резерват Елена Морозова.\r\n/БТА/", "date": "2019.08.11", "title": "Путин посети Крим, в Украйна негодуват"}
{"url": "https://www.dnes.bg/snimka-na-denia/2019/08/11/sedmicata-idva-s-goreshto-vreme-zahlajdane-v-sriada.419300", "text": "През нощта ще бъде ясно и тихо. Утре ще е слънчево, около и след обяд - горещо. Ще продължи да духа слаб, в източната половина от страната - до умерен, вятър от изток. Максималните температури ще бъдат между 33 и 38 градуса, по-ниски - около 30 градуса, по Черноморието, прогнозират синоптиците \n\r\nНад Черноморието ще е слънчево. Ще духа умерен вятър от изток-североизток. Максимални температури на въздуха: 28-30 градуса. Температурата на морската вода е 26-27 градуса, по-ниска - 24-25 градуса, е на север от нос Калиакра. Вълнението на морето ще е 3, на юг от Бургас - 4 бала.\n\r\nНад планините ще е слънчево. Ще духа слаб до умерен вятър от изток-югоизток. Топло време с максимална температура на височина 1200 метра - около 28 градуса, на 2000 метра - около 21 градуса.\r\n                \r\n                \r\n                \r\nВъв вторник и сряда ще бъде слънчево, около и след обяд - горещо. Ще духа слаб до умерен източен вятър. Преобладаващите максимални температури ще са между 34 и 39 градуса, по-ниски, около 30 градуса, по Черноморието. \n\r\nПривечер в сряда над северозападните райони ще се заоблачи.", "date": "2019.08.11", "title": "Седмицата идва с горещо време, захлаждане - в сряда"}
{"url": "https://www.dnes.bg/cars/2019/08/11/indiec-si-hvyrli-novoto-bmw-v-rekata-iskal-iaguar.419303", "text": " \r\n\r\n\r\n                    \n                    \n                \r\n                \r\n                \r\n                Индиец толкова се ядоса, че е получил BMW като подарък за рождения си ден, че избута чисто новата кола в местна река. \n\r\nВидео в социалните мрежи показва как колата просто плава по реката в северноиндийския щат Хараяна, пише BBC.\n\r\nОказва се, че индиецът не искал BMW за рождения си ден, а Ягуар. \n\r\nВъпреки гневът си обаче, малко по-късно мъжът се опитал да извади колата си от реката, когато тя заседнала в треви. \n\r\nВ Индия BMW колитре струват около 3,5млн рупии, а Ягуарите върят около 4-5 млн. рупии.", "date": "2019.08.11", "title": "Индиец си хвърли новото BMW в реката, искал Ягуар!"}
{"url": "https://www.dnes.bg/world/2019/08/11/panika-v-turciia-sled-trus-ot-3-1-po-rihter.419304", "text": "Земетресение с магнитуд 3,1 по Рихтер бе регистрирано днес в окръг Денизли (Югозападна Турция), съобщи турската телевизия СиЕнЕн-Тюрк, като се позовава на сеизмологичната обсерватория Кандилли в Истанбул.\r\n\r\nЕпицентърът на земетресението, регистрирано в 3,18 ч., е бил в района на град Чардак. Трусът е бил на дълбочина 6,2 километра.\r\n\r\nНяма информация за ранени при труса.\r\n\r\nЗеметресението, предизвикало паника сред населението през нощта, стана няколко дни след силния трус с магнитуд 6 по Рихтер в съседния град Бозкурт.\r\n\r\nБлизо 100 души бяха ранени при земетресението в Бозкурт (на 8 август), редица сгради се срутиха, материални щети бяха нанесени на стотици къщи в окръга.", "date": "2019.08.11", "title": "Паника в Турция след трус от 3.1 по Рихтер"}
{"url": "https://www.dnes.bg/obshtestvo/2019/08/11/rezidenciia-baba-da-zaobichame-bylgarskoto-selo-otnovo.419302", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nВъв времена, в които по-малко от 27% от населението живее в селата, една инициатива връща любовта и очарованието на селския дом. \r\n\r\nСелото, градинската и домакинска работа в продължение на векове са носили българската култура, но днес населението там е икономически и инфраструктурно дори маргинализирано. \r\n\r\nГрупа млади хора обаче опитват да променят това с проекта си \"Резиденция Баба\". \r\n\r\nТе връщат към семплия живот на село младежи, които остават в домакинствата на бабите и дядовците по няколко седмици. \r\n\r\nКак и защо е нужно всичко това да се случва - вижте в репортажа на\r\nBulgaria ON AIR\r\n.", "date": "2019.08.11", "title": "Резиденция Баба: Да заобичаме българското село отново!"}
{"url": "https://www.dnes.bg/index/2019/08/11/pravitelstvena-kriza-predstoi-li-predsrochen-vot-v-italiia.419163", "text": "Италианската управляваща партия \"Лига\" каза днес, че ще внесе в Сената искане за гласуване на недоверие, за да свали от власт правителството, предаде Ройтерс.\n\r\n\"Тези, които губят време, вредят на страната\", заяви в комюнике партията, която обяви вчера, че с управляващата коалиция с антисистемното Движение \"Пет звезди\" е свършено.\n\r\nПарламентът излезе в лятна ваканция, така че председателят на Сената трябва да реши кога да го свика отново.\n\r\nНесъмнено ще се произведат избори, но кога и с какво правителство? Кабинет от технократи, който да подготви изборите? Или сегашното правителство, което да движи текущите въпроси в очакване на вота?\r\n                \r\n                \r\n                \r\nСъобщението на крайнодесния лидер бе внезапно и свари неподготвен вече бившия му съюзник Луиджи ди Майо, ръководител на антисистемното \"Движение 5 звезди\", пише БТА.\n\r\n\"Да отидем незабавно в парламента, за да заявим, че вече няма мнозинство и бързо да дадем отново думата на избирателите\", каза Матео Салвини в изявление.\n\r\nТой използва случая, за да даде на практика начало на предизборната си кампания на среща в централния град Пескара.\n\r\n\"Казват ни, че не може да намаляваме данъците. Ако ни дадете силата да го направим, ще докажем, че е възможно да се намалят данъците на италианските работници\", заяви той пред симпатизантите си.\r\n\n\r\nКонте заяви, че Матео Салвини ще трябва \"да обясни и да оправдае\" пред италианския народ решението си да сложи край на управляващата популистка коалиция, след като \"Лига\" получи на практика всичко, което искаше.\n\r\nДи Майо пък обвини Матео Салвини, че нехае за интересите на страната заради благоприятните за него проучвания на общественото мнение.\n\r\nКризата в коалицията бе породена от последното гласуване в парламентарната сесия в сряда, което беше за железопътната линия Лион-Торино.\n\r\n\"Движение 5 звезди\" бе единствената парламентарна сила, която подкрепи внесеното от нея предложение против високоскоростната френско-италианска ж.п. връзка, а \"Лига\" одобри две предложения на опозицията в подкрепа на проекта.\r\n\n\r\nСпоред италианските медии \"Лига\" иска парламентарните избори да се произведат през втората половина на октомври. Споменават се датите 13, 20 и 27 октомври.\n\r\nКоято и да е датата, \"Лига\" ще се яви в силна позиция. Допитванията й отреждат между 36 и 38 процента от гласовете или дори повече, което потенциално би й позволило да управлява почти сама или с гарантираната отсега подкрепа на постфашистката партия \"Италиански братя\".\n\r\n\"Движение 5 звезди\" силно изостава с около 17 процента подкрепа.\n\r\nГолямата неизвестна е реакцията на държавния глава Серджо Матарела, който единствен има правомощия да разпусне парламента след консултации с председателите на двете камари и основните политически лидери, преди да насрочи избори.\n\r\nА както е известно, Матарела е против избори през есента, тъй като в периода септември-октомври правителството трябва да подготви бюджета за следващата година, да го обсъди с Брюксел и да го внесе за приемане в парламента.\n\r\nЕдно очакващо избори правителство, което просто решава текущи въпроси, не би имало необходимата тежест да преговаря с Брюксел и тази ситуация може да навреди на Италия на финансовите пазари.\n\r\nСпоред агенция АДЖИ Сенатът може да заседава на 20 август, за да удостовери падането на правителството, а парламентът може да бъде разпуснат няколко дни по-късно. След това съгласно италианската конституция трябва да се насрочат нови избори в срок от 50 до 70 дни.", "date": "2019.08.11", "title": "Правителствена криза: Предстои ли предсрочен вот в Италия?"}
{"url": "https://www.dnes.bg/stranata/2019/08/11/opasno-goreshto-v-16-oblasti-v-ruse-nai-toplo-s-34-gradusa.419305", "text": "34 градуса в Русе е най-високата измерена температура в страната. Това съобщиха за Агенция „Фокус“ от Националния институт по метеорология и хидрология (НИМХ). Данните са към 12.00 часа.\r\n\r\n32 градуса са измерени в Сандански, Стара Загора и Ловеч. В Плевен, Велико Търново и Кнежа термометрите са показали 31 градуса. В столицата са измерени 28 градуса. Не са регистрирани валежи.\r\n\r\nЖълт код за високи температури е в сила за 16 области на страната, сочи справка на сайта на НИМХ. \r\n\r\nПредупреждението за високи температури е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, Благоевград, Кюстендил, Хасково и Ямбол. \r\n\r\nВ тези райони се очаква след обяд температурите да надвишават 35 градуса. При тези температури са възможни здравни проблеми за чувствителни и болни хора, възрастни и деца.", "date": "2019.08.11", "title": "Опасно горещо в 16 области, в Русе – най-топло с 34 градуса"}
{"url": "https://www.dnes.bg/cars/2019/08/11/tesla-se-zapali-na-pyt-v-moskva-dvama-dushi-postradaha.419306", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Баща и две деца са със сериозни наранявания след като автомобилът им Tesla се блъсна в автомобил на пътна помощ по магистрала в Москва и се запали.\r\n\r\nКадри на възпламенилата се кола се появиха в социалните мрежи\r\n\r\nШокирани шофьори заснеха електрическият автомобил, обгърнат в пламъци, предава Bulgaria ON AIR.\r\n\r\nВъзможна причина за тежкия инцидент е системата за автопилот на колата, която не е разпознала статичния автомобил, който превозва камиона на пътна помощ. ", "date": "2019.08.11", "title": "Tesla се запали на път в Москва, двама души пострадаха"}
{"url": "https://www.dnes.bg/notifikacii/2019/08/11/pacienti-poiskaha-visshe-obrazovanie-za-homeopati.419307", "text": "Висше специализирано образование по хомеопатия поискаха представители на Националната пациентска организация \"Лечение с хомеопатия\". \n\r\nСпоред тях сега хомеопатия имат право да практикуват всички лекари магистри, дори и тези, които току-що са се дипломирали. Това посочи днес в Националния пресклуб на БТА Виктор Попов, председател на пациентската организация.\n\r\nСдружението си поставя за цел постигането на по-високо ниво на лечението с хомеопатия у нас. Учредители на организацията са седем души пациенти, които се лекуват с хомеопатия.\n\r\nСпоред Попов един от основните проблеми в България е липсата на специализирана подготовка на лекарите. По думите му единственото обучение, което те преминават, са специализирани курсове, които според него нямат нищо общо с цялостно обучение, каквото е това по традиционна медицина. Попов даде пример с Индия, за която посочи, че хомеопатията е част от държавната политика, изучава се пет години, след което се специализира още три и половина половина. Съществуващите колежи там били 85.\r\n                \r\n                \r\n                \r\n\"Условието, без което не може да се осъществи високо качество на хомеопатичното лечение, е създаването на висше специализирано образование по хомеопатично лечение\", заяви Попов.\n\r\nОт сдружението настояват и за отмяна на чл. 167, ал. 2 от Закона за здравето, с който се дава право на всеки медик да предписва хомеопатия.\r\nЕдна от непосредствените задачи, които си поставят учредителите, е организирането на национална конференция: \"Проблеми на хомеопатията в България и перспективи\" с участието на лекари хомеопати и представители на държавата. \"Не е възможно смислово да се промени тази разпоредба от закона, ако няма визия за развитие на хомеопатията\", коментира Попов.", "date": "2019.08.11", "title": "Пациенти поискаха: Висше образование за хомеопати!"}
{"url": "https://www.dnes.bg/notifikacii/2019/08/11/desetki-pojari-v-gyrciia-zaradi-jegata-i-silnite-vetrove.419308", "text": "Десетки горски пожари се разразиха в Гърция през уикенда в резултат на продължаващите жеги и силни ветрове, предаде ДПА, цитирана от БТА. \n\r\nВ някои от случаите са били евакуирани села и къмпинги. Няма информация за пострадали хора при пожарите, съобщиха днес гръцки пожарникари.\n\r\nПожарите са били овладени бързо с помощта на самолети и хеликоптери за гасене на пожари, както и с участието на стотици пожарникари и доброволци, посочиха пожарникарите.\n\r\nЗа днес в по-голямата част на Южна Гърция е обявен червен код за изключително горещо време и опасност от горски пожари, съобщиха пожарникари и гръцката служба за гражданска защита.\n\r\nДнес и идните дни се очакват температури от над 40 градуса по Целзий. Същевременно в района на Егейско море духат силни ветрове (с пориви от 50 до 75 километра в час).\r\n                \r\n                \r\n                \r\nТъй като при пожар край Атина миналото лято загинаха над 100 души, гръцките власти тази година предприемат по-сериозни мерки за защита на населението.\n\r\nГръцката служба за гражданска защита изпраща предупреждения към хората на мобилните им телефони.\n\r\nВ много случаи пожарите са предизвикани от безотговорно поведение: незагасени цигари, запалени барбекюта в градини, което е забранено през лятото, отбелязва ДПА.", "date": "2019.08.11", "title": "Десетки пожари в Гърция заради жегата и силните ветрове"}
{"url": "https://www.dnes.bg/world/2019/08/11/strelba-v-oslo-napadateliat-s-antiimigrantski-vyzgledi.419309", "text": "Един човек бе ранен при стрелба в джамия в предградие на норвежката столица Осло в събота. Нападателят е бил задържан, а днес полицията съобщи, че разглежда случая като \"опит за терористично нападение\".\n\r\n\"Разследването показа, че нападателят има десноекстремистки възгледи\", заяви полицейският представител Рюне Скьолд.\n\r\nПо думите му заподозреният има антиимигрантски възгледи и изразил подкрепа за Видкун Квислинг - норвежкия политик, сътрудничил на окупационните германски сили.\n\r\nЗасега са му повдигнати обвинения в опит за убийство и убийство, но не и в тероризъм.\n\r\nПри атаката срещу ислямския център \"Ан Нур\" леко пострада един човек. Няколко часа след нападението полицията откри трупа на млада жена, роднина на заподозрения, припомня Франс прес.\r\n                    \n                    \n                \r\n                \r\n                \r\n                Днес полицията съобщи, че убитото момиче е доведената сестра на  нападателя, дъщеря на неговата мащеха. Жертвата е била на 17 години. \n\r\nНорвежката министър-председателка Ерна Сулберг се срещна днес с членове на ислямския център, събрали се да отбележат празника Айд ал Адха.\n\r\n\"Станалото е нещо, което не бива да се случва в Норвегия. Норвегия трябва да бъде безопасно място\", каза Сулберг пред репортери.", "date": "2019.08.11", "title": "Стрелба в Осло, нападателят - с антиимигрантски възгледи"}
{"url": "https://www.dnes.bg/science/2019/08/11/80-padashti-zvezdi-na-chas-idva-pikyt-na-perseidite.419310", "text": "По това време на годината погледите на астрономи и любители са насочени към небесата. Причината е метеорният поток Персеиди, който е активен от средата на юли до края на август. Пикът му може да се наблюдава през тази и следващата нощ, пише в. \"Дейли експрес\", цитиран от БТА.\n\r\nОбикновено в максимума на Персеидите, считани за един най-впечатляващите \"звездопади\", се виждат около 100 метеора на час. Тази година вперените в нощното небе очи ще наблюдават между 60 и 80 \"падащи звезди\" на час, като е възможно гледката да бъде осуетена от почти пълната Луна.\n\r\nМетеорният поток е светлинно явление, причинено от малки частици, които навлизат в земната атмосфера. Повечето от тях не са по-големи от песъчинки. Те са получени от разрушаването на комети, породили куп метеорни тела - ледени и прахови частици, въртящи се по предишните им орбити.\n                    \n                    \n                \r\n                \r\n                \r\n                \r\nРодоначалник на Персеидите, споменати за първи път в китайски летописи през 36 г. след Христа, е кометата Суифт-Тътъл, открита през 1862 г. Метеорният поток е получил наименованието си от съзвездието Персей, където се намира радиантът му (привидната точка, от която се появява).\n\r\nПо данни на НАСА Персеидите се движат със скорост от около 60 километра в секунда или 250 пъти по-бързо от реактивен самолет. \n\r\nАко човек можеше да пътува с метеор от този поток, полетът му от Сан Франциско до Ню Йорк би продължил една минута, вместо пет часа със самолет. Когато достигнат земната атмосфера с невероятната си скорост, тези частици изгарят при температури между 3000 и 10 000 градуса - около 10 пъти по-високи от тази на вулканична лава.\n\r\nОще един метеорен поток е активен в момента - Южни Делта Аквариди, чийто максимум беше в края на юли.\n\r\nСледващите небесни спектакли, които почитателите им ще могат да наблюдават, са метеорните потоци Дракониди и Ориониди, пиковете на които са съответно в началото и края на октомври. Следват метеорните потоци Леониди през ноември, и декемврийските - впечатляващите Джеминиди и \"скромните\" Урсиди.", "date": "2019.08.11", "title": "80 \"падащи звезди\" на час... Идва пикът на Персеидите"}
{"url": "https://www.dnes.bg/politika/2019/08/11/borisov-iskame-turkmenistan-za-partnior-v-stroitelstvoto-energetikata-turizma.419311", "text": "Отношенията между България и Туркменистан са важни и перспективни. Убеден съм, че двустранният диалог на най-високо ниво ще отвори нови възможности за сътрудничество от взаимен интерес. Това е заявил министър-председателят Бойко Борисов по време на срещата си с президента на Туркменистан Гурбангули Бердимухамедов в курорта \"Аваза\", съобщиха от пресслужбата на кабинета.\n\n\n\n\r\nПремиерът Борисов е изтъкнал желанието на нашата страна да развива всестранно, дългосрочно и взаимноизгодно партньорство с Туркменистан в редица области като търговията, строителството, енергетиката и туризма.\n\r\nМинистър-председателят е изтъкнал потенциала на сътрудничеството между България и Туркменистан относно енергийната сигурност и диверсификацията на източниците и маршрутите на доставките на природен газ от Каспийския регион към Европа. Българският премиер е акцентирал върху стремежа на страната ни да запази ролята си на стратегически газоразпределителен център и е посочил сериозната работа на правителството по изграждането на необходимата инфраструктура. \n                    \n                    \n                \r\n                \r\n                \r\n                \r\nСпоред Бойко Борисов газът от Туркменистан е потенциален източник за захранване на газоразпределителния център \"Балкан\" на територията на България.\n\r\nМинистър-председателят е изразил готовност страната ни да развива диалог с Туркменистан и относно възможностите за взаимодействие по транспортната свързаност в направлението \"Запад - Изток\" и \"Запад - Юг\" през Югоизточна Европа и Черно море.\n\r\nКато друга перспективна сфера за сътрудничество между България и Туркменистан премиерът Борисов е посочил инфраструктурата. По думите му би било полезно и за двете страни, ако обменят повече информация за инвестиционния климат и намеренията в тази област.\n\r\nВ рамките на разговора министър-председателят Бойко Борисов е благодарил на президента на Туркменистан за отправената покана за участие в Първия каспийски икономически форум. Българският премиер е поздравил Бердимухамедов за инициативата и за успешната организация на това значимо и първо по рода си събитие. Министър-председателят Борисов е отправил покана към президента на Туркменистан да посети България. ", "date": "2019.08.11", "title": "Борисов: Искаме Туркменистан за партньор в строителството, енергетиката, туризма..."}
{"url": "https://www.dnes.bg/stranata/2019/08/11/divo-prase-napadna-i-rani-turist-krai-hija-rai.419312", "text": "Спасители от Планинската спасителна служба провеждат акция за спасяване на турист около хижа \"Рай\" в Стара планина, съобщи дежурният Иван Драгошинов за БНР.\r\n\r\n\"В района на хижа \"Рай\" един човек е подплашил диво прасе, което го е нападнало и му е контузило крака. В момента се провежда акция за сваляне на човека до хижата\", обясни той.\r\n\r\nСнощи, в близост до хижата, е оказана помощ и на жена със счупвания на крака.\r\n\r\n\"Снощи, към 20 часа, се получи сигнал, че на Райското пръскало има жена със съмнение за фрактура. Една група туристи, които са около нея, са се организирали и са поискали малко помощ от хижата, започнали са да я транспортират надолу, през хижата, до една местност, до която може да достигне наша кола\", каза още Драгошинов.", "date": "2019.08.11", "title": "Диво прасе нападна и рани турист край хижа Рай"}
{"url": "https://www.dnes.bg/cars/2019/08/11/avtodjambazite-mogat-da-otkradnat-nova-kola-za-10-sekundi.419041", "text": "Навярно за по-голямо удобство на водачите, автомобилният свят изобрети електронните ключове, които дори не трябва да бъдат доближени до таблото, а просто да са в джоба на собственика на автомобила, за да бъде запалена една кола.\r\nАла въвеждането на безключовия достъп до автомобилите се оказа улеснение на крадците, които искат да докопат новата ви кола. Колко лесно е да се открадне едно превозно средство, което използва радиосигнал за да бъде отключено? Оказа се безкрайно лесно.\r\nЕдна от най-големите онлайн платформи, свързани с автомобили - What Car? - провежда тест, който показва, че една нова кола може да бъде открадната за около 10 секунди.\r\nВ теста участват Audi TT RS, DS 3 Crossback, Land Rover Discovery Sport TD4, BMW X3, Ford Fiesta 1.0 Ecoboost и Mercedes A-class A220. Експертите използват технологията, която автоджамбазите използват и измерват, колко време им е нужно да влязат в колата, да я запалят и да си тръгнат с нея. \r\n                    \n                    \n                \r\n                \r\n                \r\n                Според резултатите Audi TT RS, както и DS 3 Crossback могат да бъдат откраднати за по-малко от 10 секунди.  Land Rover Discovery SD6 306 се предава след 20 секунди, а неговият събрат Land Rover Discovery Sport TD4 - за 30 секунди. Мерцедесът бива запален след 50 секунди, а най-издръжливи се оказват BMW X3 и Ford Fiesta, за които е нужна цяла минута.\r\nОт началото на 2019 година по цял свят застрахователните компании бележат скок в кражбите на нови коли. А някои от автомобилните гиганти вече си взимат поука, като Audi например. От компанията VW сътрудничат с полицията, за да подобрят безключовата система. Ако клиентът пожелане, в повечето случаи системата може да бъде изключена преди да бъде закупена колата.\r\nМного коли са откраднати без ключа да е в близост до автомобила. Но как става това? Крадците често работят на групи. Един от тях е близо до превозното средство, а другият - до къщата, в която се намира ключа. Със специални устройства те засилват сигнала и успяват да заблудят системата, че ключът е близо.\r\nСпоред полицията пък веднага щом колите бъдат откраднати, те се разглобяват на части.", "date": "2019.08.11", "title": "Автоджамбазите могат да откраднат нова кола за... 10 секунди "}
{"url": "https://www.dnes.bg/stranata/2019/08/11/vaksina-sreshtu-chumata-po-svinete-shte-ni-struva-5-mln-leva.419288", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nМожем да създадем ваксина за превенция от африканската чума по свинете само срещу 5 млн. лева. Това каза в предаването \"Опорни хора\" проф. Христо Найденски. \r\n\r\nСъздаването ѝ щяло да отнеме около 2 години. На фона на загубите, сумата било нищожно малка. \r\n\r\n\"Проблемът е, че чумата в близко бъдеще ще мутира и ще стане опасна за хората\", допълни той пред\r\nBulgaria ON AIR. \r\n", "date": "2019.08.11", "title": "Ваксина срещу чумата по свинете ще ни струва 5 млн. лева"}
{"url": "https://www.dnes.bg/obshtestvo/2019/08/11/i-radev-s-pozdrav-za-bairiama-s-pojelanie-za-splotenie.419298", "text": "Президентът Румен Радев отправи своите благопожелания за здраве и щастие към представителите на мюсюлманската общност в България по повод празника Курбан Байрам. Това съобщиха от прессекретариата на държавния глава. \r\n\r\n\"Свещените за мюсюлманите дни напомнят на цялото общество за голямото значение и сила на традициите, изградени върху стремежа за човешко разбирателство, съпричастност и духовно израстване\", заявява държавният глава в своя поздравителен адрес. \r\n\r\nПрезидентът подчертава, че когато искрено вярваме и следваме автентични и сплотяващи добродетели, устояли на историческите превратности и доказали жизнеността си, укрепваме възможностите си за по-добър и достоен живот. ", "date": "2019.08.11", "title": "И Радев с поздрав за Байряма, с пожелание за сплотение "}
{"url": "https://www.dnes.bg/notifikacii/2019/08/11/turciia-spipa-77-migranti-iskali-da-stignat-do-gyrciia.419299", "text": "Екипи на турската брегова охрана в северозападния окръг Одрин задържаха днес 77 нелегални мигранти, които са възнамерявали да стигнат до Гърция, съобщи турската телевизия СиЕнЕн-Тюрк, цитирана от БТА. \r\n\r\nСлужители на бреговата охрана в района на град Енез задържаха мигрантите, които планирали да стигнат до Гърция с надуваема лодка.\r\n\r\nСред задържаните има 19 деца и 24 жени. Заловените мигранти са поданици на Афганистан и Иран.\r\n\r\nВ последно време се наблюдава увеличение на мигрантите, които опитват по нелегален път да стигнат от Турция до Гърция. Според официални данни от началото на 2019 г. в Турция са задържани близо 180 хиляди нелегални мигранти.", "date": "2019.08.11", "title": "Турция спипа 77 мигранти, искали да стигнат до Гърция"}
{"url": "https://www.dnes.bg/world/2019/08/11/kradci-ostavka-v-bukuresht-na-protest-sreshtu-pravitelstvoto.419313", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\nДесетки хиляди румънци излязоха по улиците на Букурещ точно година след големия антиправителствен митинг, белязан от полицейско насилие. \r\n\r\nДемонстрантите развяваха плакати с надписи \"Крадци\" и поискаха оставката на правителството. Протестът премина без сериозни инциденти, съобщава Bulgaria ON AIR.\r\n\r\nТочно преди една година хилядите събрали се протестиращи бяха разпръснати със сълзотворен газ, водни оръдия и гумени палки. \r\n\r\nПострадаха повече от 450 души, а 700 подадоха оплаквания. Прокурорите започнаха разследване, но случаят остава нерешен и до днес.", "date": "2019.08.11", "title": "\"Крадци\", \"Оставка\"... В Букурещ на протест срещу правителството"}
{"url": "https://www.dnes.bg/notifikacii/2019/08/11/gorski-pojar-na-gran-kanariia-evakuirani-sa-niakolko-grada.419314", "text": "Около 1000 души не могат да се върнат по домовете си на испанския остров Гран Канария, след като няколко града бяха евакуирани заради горски пожар, предаде Ройтерс, цитирана от БТА.\r\n\r\nОгнеборци използват самолети и хеликоптери, за да потушат пожара, бушуващ на около 32 км от регионалната столица Лас Палмас. \r\n\r\nСтихията застрашава няколко града и националния парк \"Тамадаба\" в западната частна острова, съобщиха властите в \"Туитър\".\r\n\r\nПолицията смята, че пожарът е предизвикан от човек. Вчера бе арестуван 55-годишен мъж.", "date": "2019.08.11", "title": "Горски пожар на Гран Канария, евакуирани са няколко града"}
{"url": "https://www.dnes.bg/mish-mash/2019/08/11/skypi-no-eko-styklenite-slamki-na-dior-za-mnogokratna-upotreba.419315", "text": "Френската модна фирма \"Диор\" предлага дизайнерски стъклени сламки за многократна употреба за 24 долара бройката, пише в. \"Метро\".\r\n\r\nАртикулите, призвани да не замърсяват околната среда, за разлика от пластмасовите си еквиваленти, са изработени от стъкло. Предлагат се в луксозен комплект от 6 бройки на цена от 146 долара. Сламките са изработени на ръка и имат златиста окраска.\r\n\r\nМогат да се носят навсякъде с елегантната кутия с фирмения знак на \"Диор\" и да придадат еко-аристократичен ореол на притежателя им. \r\n\r\nИзданието отбелязва, че новият артикул със сигурност е най-скъпият в света в този сегмент. \r\n\r\nПластмасовите сламки са виновни за 1 процент от замърсяването с пластмаса на световния океан, припомня вестникът.", "date": "2019.08.11", "title": "Скъпи, но еко: Стъклените сламки на \"Диор\" за многократна употреба"}
{"url": "https://www.dnes.bg/index/2019/08/11/vezni-deva-koi-zodii-niama-da-vi-izmamiat.419208", "text": "За всеки значението на думата „справедливост“ е субективно. Това, което за един човек е честно, може да е несправедливо за друг.\r\nАстрологията може да помогне да разберете от какво другите хора се нуждаят и какво биха сметнали за справедливо. Представителите на някои зодии ценят справедливостта и никога не биха ви измамили.\r\n\r\nВезните са толкова вглъбени в идеята за баланс във всяка ситуация, че за тях е много трудно нарочно да направят нещо несправедливо. Така или иначе, представителите на тази зодия не са бойци – те са преговарящи.\r\nНе мислете обаче, че те ще позволят да минете през тях. Ако Везните се изправят срещу някого, който не играе честно, ще направят каквото могат, за да се защитят. В крайна сметка справедливостта има значение, само когато правилата са еднакви за всички.\r\r\n                \r\n                \r\n                \r\nКогато става въпрос за посочване на всеки малък детайл, който не е наред, Девите са тези, които няма как да го пропуснат. Дори и да са на ваша страна, може да усетите, че понякога сте подложени на атака или тежка критика.\r\nМакар това да не ги прави много популярни, за Девите решаването на проблем е по-важно, отколкото това да накарат хората да се чувстват комфортно.\r\n\r\nЛъвовете искат всички да са щастливи. Няма вероятност да прибягнат до подхлъзване или измама. Основното, което им пречи да са безкомпромисно справедливи, е личният им интерес.\r\nАко разберат, че поведението им наистина вреди на други хора или ги кара да изглеждат като измамници, те бързо се извиняват и се опитват да поправят грешката.\r\n\r\n ", "date": "2019.08.11", "title": "Везни, Дева ... Кои зодии няма да ви измамят?"}
{"url": "https://www.dnes.bg/politika/2019/08/11/borisov-ot-turkmenistan-v-otlichni-otnosheniia-sme-sys-stranite-ot-kaspiiskiia-region.419316", "text": "България и Туркменистан ще развият още икономическите и дипломатическите си отношения, съобщи пред журналисти днес премиерът Бойко Борисов след срещата си с президента на Туркменистан Гурбангули Бердимухамедов.\n\r\nКато първа стъпка се предвижда двете икономически министерства да изпратят по един служител съответно в Ахшабад и в София, а след това могат да се открият генерални консулства и дори посолства, каза Борисов. Сега за връзките на България с Туркменистан отговоря посланикът ни в Баку, а от страна на Туркменистан - техният посланик в Москва, уточни премиерът, цитиран от БТА.\n\r\nТранспортните коридори минават от Китай до България, включително и през Туркменистан. Страната изнася 5 млрд. куб. метра годишно природен газ за Русия, и други количества за Афганистан, Пакистан и Индия, каза Борисов. Ние сме в отлични взаимоотношения с всички страни от Каспийския регион, като например от Азербайджан ще доставяме 1,2 - 1.3 млрд. куб. метра природен газ, каза Борисов. \n\n\n\n\n                    \n                    \n                \r\n                \r\n                \r\n                \r\nТуркменистан - е третата страна в света по залежи на природен газа, като известна част не обявява - те имат находище с 29 000 милиарда кубически метра природен газ, каза Борисов. \n\r\nДнес с президента Бердимухамедов и утре с руски премиер Дмитрий Медведев обсъждаме възможностите за суапови сделки, за да осигурим от Туркменистан природен газ за нашия газов хъб \"Балкан\", допълни Борисов.\n\r\nМирът в региона е изключително важен, а Туркменистан пази неутралитет и затова е така успешен, посочи българският премиер. Винаги съм работил на принципа на взаимния интерес, каза Борисов. Да се търсят повече пазари и да се продава повече газ не е в ущърб на руската страна, но глобалните сили търсят контрол, макар и това да не се изрича - виждате, че единствените газопроводи са към Русия, а другите се строят, допълни той. \n\r\nВ момента отношенията ни са добри и затова представяме своя газоразпределител \"Балкан\", защото в западна посока България е най-близо от Туркменистан. Ние сме в много добри отношения и с Турция, така че имаме големи възможности, добави Борисов.\n\r\nЩе предам на президента Румен Радев поздравите на Гурбангули Бердимухамедов и се надявам той да дойде на посещение в България в началото на следващата година, каза Борисов. Тогава се надявам да подпишем поне четири-пет документа. Още следващия месец техни министри ще дойдат в България за да се запознаят с възможностите за развитие на отношенията, посочи премиерът.\n\r\nОсвен за инвестиция от Хюндай, България води преговори за такава с голям корейски завод за акумулаторни батерии, каза Борисов, без да уточнява името на фирмата. Страната ни продължава да полага усилия да привлече Фолксваген в България. Ние си направихме огромна реклама на страната, защото останахме само с Турция да се състезаваме за завода на компанията. В България сега има 250 завода за авточасти и то само на големи западни компании. Дори да не стане с Фолксваген, ние ще имаме завод за автомобили, \"това мога да ви го гарантирам\", каза Борисов. \n\r\nТурция е наш стратегически партньор и съсед с огромна икономика. Тя изпълнява споразумението за бежанците и ние никога няма водим негативна кампания срещу нея, каза още българският премиер.\n\r\nБългарска делегация начело с премиера Бойко Борисов присъства на Каспйски икономически форум в курорта \"Аваза\" и същевременно четирима български министри участват в Междуправителствена българо-туркменистанска комисия за икономическо сътрудничество.\n\r\n\n\r\n ", "date": "2019.08.11", "title": "Борисов от Туркменистан: В отлични отношения сме със страните от Каспийския регион"}
{"url": "https://www.dnes.bg/world/2019/08/11/letishteto-v-tripoli-spria-rabota-zaradi-raketen-obstrel.419317", "text": "Единственото функциониращо летище на либийската столица Триполи, Митига, спря работа днес заради ракетен обстрел. \r\nДвете страни в конфликта в Либия се обвиниха взаимно за атаката, извършена в нарушение на прекратяването на огъня по случай големия мюсюлмански празник Айд ал Адха (Курбан байрам), предаде Франс прес, цитирана от БТА.\n\r\nУправата на летище Митига, което се намира на няколко километра източно от Триполи, съобщи, че то е било подложено на обстрел тази сутрин. Въздушният трафик е спрян \"до ново нареждане\".\n\r\nЛетището се намира в район под контрола на базираното в Триполи правителство на националното съгласие (ПНС).\n\r\nПНС и т. нар. Либийска национална армия (ЛНА) под командването на маршал Халифа Хафтар, \"силния човек\" в Източна Либия, се обвиниха взаимно за атаката.\n                    \n                    \n                \r\n                \r\n                \r\n                \r\nВчера двете страни в конфликта обявиха, че приемат предложеното от ООН временно прекратяване на огъня по случай празника Айд ал Адха, който продължава от днес до вторник.\n\r\nВ началото на април ЛНА започна офанзива за превземане на Триполи. След повече от четири месеца на сражения, силите на Хафтар остават в подстъпите на либийската столица, където са спрени от силите на признатото от ООН ПНС.", "date": "2019.08.11", "title": "Летището в Триполи спря работа заради ракетен обстрел "}
{"url": "https://www.dnes.bg/notifikacii/2019/08/11/otkriha-nevredima-jenata-skochila-v-dunav-zaradi-telefona-si.419318", "text": "След часове на издирване на жената, влязла в река Дунав в Южна Германия, за да търси изгубения си мобилен телефон, германските власти я откриха жива и здрава в дома й, предаде ДПА, като се позова на полицията.\n\r\n\r\n31-годишната жена, която се гмурнала късно в петък да търси телефона си, паднал в Дунав близо до железопътния мост в град Ной-Улм, успяла да доплува до брега.\r\n\r\nПрез нощта пожарната и водната спасителна служба претърсили района на реката с водолази, полицейски хеликоптер и сонарен кораб, но не я открили.\r\n\r\nПолицията не уточни дали жената е успяла да намери телефона си, но съобщи, че е успяла да се свърже с нея веднага след инцидента.", "date": "2019.08.11", "title": "Откриха невредима жената, скочила в Дунав заради телефона си"}
{"url": "https://www.dnes.bg/obshtestvo/2019/08/11/nov-jivot-za-panteona-na-vyzrojdencite-v-ruse-dylgo-chakaniiat-remont-zapochna.419319", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В Русе започна дългоочакваният основен ремонт на Пантеона на възрожденците. \r\n\r\nКостницата, в която са погребани някои от най-известните български революционери, от години тъне във влага и мухъл, разказва Bulgaria ON AIR.\r\n\r\nПри всеки дъжд и сняг сградата, строена през 70-те години на миналия век, тече. И върху гробовете на герои като Любен Каравелов, Захари Стоянов, Стефан Караджа, Баба Тонка и др., вместо цветя, има кофи и парцали.\r\n\r\nС ремонта, който е на стойност 2 млн. лв., ще се сложи край на проблемите в сградата.\r\n\r\nПредвижда се Пантеонът да посреща гости в новия си вид през лятото на следващата година.", "date": "2019.08.11", "title": "Нов живот за Пантеона на възрожденците в Русе, дълго чаканият ремонт започна"}
{"url": "https://www.dnes.bg/health/2019/08/11/5-priznaka-na-niski-niva-na-serotonin.419187", "text": "Понижено либидо, проблеми със съня, телесната температура, мигрена... това са само част от неразположенията, които подсказват за занижени нива на серотонин. Наричаме невротрансмитера хормон на щастието. Когато той е в норма, ние сме усмихнати. От друга страна, рядко бихме свързали някои знаци с неговия дефицит. Вижте някои от тях.\r\n\r\nЗнаем, че консумацията на въглехидрати, като сладки лакомства и нишестени храни, косвено оказват влияние върху синтеза на серотонин. Когато нивата на щастливия хормон са със спад, апетитът ни за тези не толкова здравословни храни се повишава. Тук трябва да добавим нещо и за триптофана, който тялото ни не синтезира, но е много важен за серотонина.\r\n                    \n                    \n                \r\n                \r\n                \r\n                Него си набавяме чрез храната, като млечни продукти, месо, риба, ядки и т. н., като той се съдържа и във въглехидратите. Когато си набавим достатъчно триптофан, тялото ни секретира и серотонин.\r\nНо не бива да забравяме, че много от храните, които съдържат глутен, водят до „пристрастяване“ към тях.\r\n\r\nСеротонинът е много важен невротрансмитер за нормалната когнитивна функция. Според изследвания неговите нива, когато не са в дефицит, могат да подобрят когнитивната способност. Най-значителното му действие е в консолидацията на паметта – превръщането на краткосрочната памет в дългосрочна.\r\nЕто защо се смята, че когато има недостиг на серотонин може да се наблюдават подобни проблеми с паметта.\r\n", "date": "2019.08.11", "title": "5 признака на ниски нива на серотонин"}
{"url": "https://www.dnes.bg/stranata/2019/08/11/lokomotiv-na-tovaren-vlak-plamna-mejdu-belovo-i-kostenec.419320", "text": "Няколко пътнически влака в участъка Ихтиман-Септември бяха превантивно спрени и се движат със закъснение поради възникнало възпламеняване на помощен локомотив на товарен влак в района между гарите Белово и Костенец, съобщават от Холдинг БДЖ ЕАД.\r\n\r\nЛокомотивната бригада от товарния влак е реагирала своевременно. След като забелязват дим от двигателното отделение на локомотива машинистите са активирали противопожарната система и са използвали наличните пожарогасители.\r\n\r\nНа място са извикани екипи на Главна дирекция \"Пожарна безопасност и защита на населението\".\r\n\r\nПри възникналата ситуация не е имало опасност за локомотивната бригада на товарния влак.", "date": "2019.08.11", "title": "Локомотив на товарен влак пламна между Белово и Костенец"}
{"url": "https://www.dnes.bg/world/2019/08/11/korabyt-oushyn-vaiking-spasi-oshte-81-migranti-krai-libiia.419321", "text": "Корабът \"Оушън вайкинг\" прибра днес още 81 мигранти и вече има 251 на борда, предаде Асошиейтед прес, цитирана от БТА.\r\n\r\nПлаващият под норвежки флаг съд, нает от хуманитарните организации \"Лекари без граници\" и \"Ес О Ес Средиземно море\", потегли миналата неделя от Марсилия, за да спасява бедстващи хора в Средиземно море.\r\n\r\nДнес, за трети пореден ден, \"Оушън вайкинг\" е качил десетки мигранти. Корабът е прибрал 81 души от гумена лодка в международни води край бреговете на Либия.\r\n\r\nНе е ясно къде и кога тези мигранти ще бъдат свалени в сигурно пристанище.\r\n\r\nИталианският министър на вътрешните работи Матео Салвини забрани на \"Оушън вайкинг\" и на други хуманитарни кораби да влизат в териториалните води на страната. Салвини иска други страни членки на Европейския съюз да приемат мигрантите, тъй като Италия вече е приела хиляди хора.", "date": "2019.08.11", "title": "Корабът \"Оушън вайкинг\" спаси още 81 мигранти край Либия"}
{"url": "https://www.dnes.bg/obshtestvo/2019/08/11/vse-po-chesto-gledame-telefona-zad-volana-siakash-karame-sys-zavyrzani-ochi.419280", "text": "757 шофьори катастрофирали за първите 6 месеца на годината, без да са се ударили в друг автомобил. Основната причина за инцидентите е отвличане на вниманието. \n\r\nТочно това е причината и за два инцидента от последните дни. Председателят на Държавна агенция „Безопасност на движението по пътищата“ Малина Крумова, която заедно с експерти и служители на ОДМВР Бургас направиха инспекция на участъка от пътя Созопол – Приморско. На кръстовището при село Равадиново през изминалата седмица станаха две транспортни произшествия в два поредни дни.\n\r\nПо време на проверката стана ясно, че са дадени предписания на Областното пътно управление за почистване на растителността и подобряване на маркировката на пътя, а Агенцията за безопасност на движението ще изиска преглед и допълване на положената маркировка с акцент върху нейната светлоотразителност, обезпечаваща видимостта през тъмната част на денонощието, за всички конфликтни точки.\n                    \n                    \n                \r\n                \r\n                \r\n                \r\nМнението на експертите е, че трябва да се надградят забранителните маркировъчни линии (с вдлъбната или изпъкнала маркировка) чрез структурно преоформяне на повърхността ѝ, за да се създаде допълнителен акцент за водачите неспазващи въведената организация на движение (да се ограничи навлизането на автомобилите в местата отделени за ляв завой или за изход от основния път).\n\r\nС оглед голямата натовареност на отсечката, новосъздадената агенция ще настоява и за поставяне на структурна маркировка по цялото протежение от Бургас до южните ни курорти, което да се изпълни след края на активния сезон. Нужно е и физически да бъде ограничена възможността за извършване на нерегламентиран ляв завой при бензиностанциите по протежение на отсечката. Към момента отделни шофьори нарушават правилата, с което създават предпоставка за ПТП и предизвикват задръствания, блокирайки платното за движение.\n\r\nПаралелно Пътна полиция е засилила контрола в цялата област Бургас от началото на летния сезон. В резултат се отчита намаление на жертвите на 50% в сравнение със същия период на миналата година. Директорът на ОДМВР Бургас Калоян Калоянов посочи, че отсечка при село Равадиново до този момент не е била сред критичните в областта.\n\r\nПри двата инцидента от миналата седмица е имало и сериозен субективен фактор. В единия случай шофьора е управлявал автомобил под влиянието на алкохол, а в другия – водача е отвлякъл вниманието си.\n\r\nВ тази връзка бе коментирано, че мобилните телефони стават все по-голям фактор за възникване на пътнотранспортни произшествия, именно защото разсейват водачите. Затова и Държавна агенция „Безопасност на движението по пътищата“ провежда информационна кампания под мотото „Пиши, когато стигнеш“, която е насочена към превенция към ползването на телефон докато се шофира и в частност за пресичане на опасната практика водачите да четат и пишат съобщения на мобилния си телефон в движение.\n\r\n„Виждаме един нов много опасен феномен – все повече хора се опитват, докато шофират, да пишат или четат съобщения на мобилния си телефон. Това може да бъде сравнено на опит да шофираш със завързани очи, защото, ако се движиш с 80 км/ч и за 5 секунди отделиш поглед за да видиш телефона си, вече си преминал приблизително размерите на едно футболно игрище със затворени очи“, обясни Малина Крумова.\n\r\nОДМВР Бургас стартира още една мярка за превенция – патрулни автомобили ще се движат заедно с пътния поток, за да контролират и регулират трафика по Южното Черноморие.\n\r\nВисоката скорост остава сериозен проблем и предпоставка за възникване на тежки инциденти. Затова в дните петък – неделя, когато трафикът е най-тежък, полицейското присъствие на натоварените отсечки ще е постоянен.\n\r\nЗа първите 6 месеца на 2019 г. на територията на Област Бургас са регистрирани 179 пътнотранспортни произшествия. При тях са загинали 9 души, а ранените са 215. Фаталните инциденти са намалели с 50%, а ранените са с 49 по-малко в сравнение със същия период на миналата година. Въпреки намаляването на негативната статистика, постигнатите резултати не са достатъчни, докато хора продължават да загиват по пътищата. Затова институциите инициират допълнителни мерки за превенция и призовават хората да карат внимателно, да тръгват отпочинали на път, да обезопасят себе си и децата в колата и да спазват ограниченията на скоростта.", "date": "2019.08.11", "title": "Все по-често гледаме телефона зад волана – сякаш караме със завързани очи!"}
{"url": "https://www.dnes.bg/world/2019/08/11/bg-instituciite-chisti-v-aferata-s-osinovenite-v-sasht-bliznachki.419281", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЧужденците осиновяват  българчета, когато три пъти никой не ги е искал. Не е лесно осиновяването от чужденци в България, заяви Ивайло Калфин. \n\r\nСпоред него българските институции нямат вина в ситуацията с двете осиновени и малтретирани в САЩ близначки.\n\n\n\r\n\"Проблемът на социалната система в САЩ е, че срокът за съблюдаване и контр ол  на правилното отглеждане на децата е много кратък. В Европа този период е близо 10 години\", посочи Калфин пред .\n\r\nЗа случаят с двете малтретирани момичета стана ясно преди дни. Двете са били осиновени преди 7 години от Марк и Мелиса Макгрегърв градчето Съмървил, щата Мисури.  \n                    \n                    \n                \r\n                \r\n                \r\n                \r\n56-годишният мъж и 40-годишната жена били арестувани на 8 юли за тормоз над децата си. Властите открили в дома им 10 малчугани – 8 собствени и двете осиновени близначки от България. Според властите едното от българчетата било открито насред пътя (доста далеч от дома им) от съседи на Макгрегърови. То било мръсно, босо, със сплъстена коса.\n\r\nПред полицаите и социалните българчето обяснило, че е осиновено от Макгрегърови заедно с близначката си преди седем години и че сега е на 14 години.", "date": "2019.08.11", "title": "BG институциите – чисти в аферата с осиновените в САЩ близначки"}
{"url": "https://www.dnes.bg/politika/2019/08/11/premieryt-v-turkmenistan-pregovori-za-gaz-balkanski-potok-i-ikonomika.419279", "text": "Министър-председателят Бойко Борисов ще разговаря в Туркменистан за пренос на туркменски газ през Азербайджан, Трансанадолския газопровод (ТАНАП) и през българо-гръцкия интерконектор. Това е една от темите, които ще бъдат обсъждани по време на посещението му. \r\nТой отлетя вчера за Туркменистан, където в националната туристическа зона “Аваза” в близост до град Туркменбаши на 11 и 12 август ще се проведе Първият каспийски икономически форум.\n\n\n\r\nЗаедно с премиера са министрите на регионалното развитие Петя Аврамова, на енергетиката Теменужка Петкова, на транспорта Росен Желязков и на икономиката Емил Караниколов.\n                    \n                    \n                \r\n                \r\n                \r\n                \r\nФорумът ще събере държавните и правителствените ръководители на каспийските държави, лидери на заинтересовани страни, представители на международни икономически, финансови, транспортни, екологични и други организации.\n\r\nФокус на дискусиите в “Аваза” ще бъдат икономическото сътрудничество в Каспийския регион и създаването на условия за големи проекти. Ще се обсъждат и ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес.\n\r\nВ “Аваза” премиерът Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменска комисия за икономическо сътрудничество, която също ще заседава в “Аваза”.\n\r\nВ руските медии от няколко дни има информации, че в каспийския форум ще участва премиерът Дмитрий Медведев.", "date": "2019.08.11", "title": "Премиерът в Туркменистан: Преговори за газ, \"Балкански поток\" и икономика"}
{"url": "https://www.dnes.bg/snimka-na-denia/2019/08/11/izprashtame-sedmicata-s-goreshto-vreme-gradusite-do-37.419282", "text": "Времето днес ще е слънчево, след обяд - горещо. Ще духа слаб, в Източна България - до умерен, вятър от изток-югоизток. Максималните температури ще бъдат между 32 и 37 градуса, прогнозират синоптиците от НИМХ.\r\n\r\nПо Черноморието преди обяд ще има разкъсана облачност, но бързо ще намалее до слънчево. Максималните температури по крайбрежието ще са между 27 и 30 градуса. Температурата на морската вода е 26-27 градуса, по-ниска е на север от нос Калиакра. Вълнението на морето ще е 2-3 бала.\r\n\r\nВ планините ще е слънчево. Ще духа слаб до умерен вятър от изток-североизток. Максимална температура на височина 1200 метра - около 27 градуса, на 2000 метра - около 20 градуса.", "date": "2019.08.11", "title": "Изпращаме седмицата с горещо време: Градусите – до 37"}
{"url": "https://www.dnes.bg/crime/2019/08/11/akciia-razkriha-dve-jestoki-ubiistva-vyv-varna.419283", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Две убийства бяха разкрити във Варна,  съобщи заместник-главният прокурор Иван Гешев по време на брифинг на прокуратурата в морския град. Приоритет на прокуратурата е противодействието на битовата престъпност, допълни той.\n\r\nЗа първото убийство е задържан 91-годишен мъж от местността Добрева чешма. Преди 3 седмици той нападнал с винкел 56-годишен мъж, предава .\n\r\nПосле разчленил трупа и с помощта на друг човек го е закарал в гората. Експертното заключение показва, че заради възрастта задържаният не може да остане в ареста. Предстои наблюдаващият прокурор да прецени каква мярка за неотклонение е подходяща за него. \n                    \n                    \n                \r\n                \r\n                \r\n                \r\nВторото разкрито убийство се е случило в петък вечерта. Мъж, който от около 2 месеца живее с приятелката си в кв. \"Аспарухово\", я пребил и жената починала. \n\r\nНа мъжа е повдигнато обвинение за извършване на убийство по особено жесток начин. ", "date": "2019.08.11", "title": "Акция: Разкриха две жестоки убийства във Варна"}
{"url": "https://www.dnes.bg/index/2019/08/11/8-meseca-sled-svatbata-maili-i-liam-pak-razdeleni.419284", "text": "По-малко от година след романтичната си коледна сватба, Майли Сайръс и Лиам Хемсуърт са решили да се разделят. \n\r\nГоворител на певицата е потвърдил пред People, че Майли и Лиам са се съгласили да се разделят засега. \n\r\nСпоред изявлението двамата \"остават отдадени стопани на всичките си животни, които споделят\" и раздялата им е с любов. \n\r\nИ двамата са решили, че това е най-доброто решение, докато се фокусират върху себе си и кариерите си. \n\r\nПреди официално да бъде потвърдена новината, феновете на Майли Сайръс заподозряха за раздялата, след като тя публикува своя снимка в Instagram без брачната си халка. \n\r\n \r\n ", "date": "2019.08.11", "title": "8 месеца след сватбата: Майли и Лиам – пак разделени"}
{"url": "https://www.dnes.bg/usa/2019/08/11/sledvaite-motivite-skeptici-nedoumiavat-ot-smyrtta-na-epstain.419285", "text": "Смъртта на финансиста Джефри Епстайн във федерален затвор в Ню Йорк предизвиква скептицизъм сред привържениците на теории на конспирацията и дори някои политици задават въпроси как е успял да се самоубие в силно охранявана част на затвора, предаде Асошиейтед прес.\n\r\nСенаторът републиканец Рик Скот от Флорида допусна, че в смъртта на Епстайн може да има престъпни елементи. Бившият кмет Рудолф Джулиани зададе в Туитър въпроси за смъртта на Епстайн. \"Следвайте мотивите\", добави той.\n\r\nДруги потребители допуснаха, че смъртта на финансиста не е самоубийство, или че самата смърт е фалшифицирана. Случаят на Епстайн вече предизвика слухове онлайн, предвид познанствата му с влиятелни личности като бившия президент на САЩ Бил Клинтън и действащият президент Доналд Тръмп, отбелязва АП.\n\n                    \n                    \n                \r\n                \r\n                \r\n                \r\nДжефри Епстайн е бил поставен под наблюдение във федералния затвор в Ню Йорк, където бе държан, за да не направи опит за самоубийство, но то е било снето, предаде Асошиейтед прес, като се позова на добре осведомен източник, пожелал анонимност. Засега не е ясно защо е било прекратено наблюдението на Епстайн.\n\r\nПо-рано той получи наранявания по врата, като не е ясно дали си ги е причинил сам или е бил нападнат в затвора, отбелязва АП.\n\r\nСпоред телевизия Ей Би Си на 23 юли 66-годишният финансов магнат е направил опит да се обеси в килията си и е бил намерен да лежи почти в безсъзнание на пода.\n\r\nГлавният прокурор и министър на правосъдието на САЩ Уилям Бар заяви, че е ужасен, след като научил за самоубийството на Епстайн. Смъртта на финансиста във федерален затвор \"повдига сериозни въпроси, на които трябва да бъде намерен отговор\", каза Бар в комюнике.\n\r\nТой е наредил на генералния инспектор към министерството на правосъдието да започне разследване на случая. ФБР също разследва кончината на Епстайн.\n\r\nФБР и министерството на правосъдието на САЩ ще продължат разследването по повдигнатите срещу Епстайн обвинения за организиране на проституция и сексуална експлоатация на непълнолетни паралелно с разследването на смъртта му, отбелязва АП.\r\n/БТА/", "date": "2019.08.11", "title": "Следвайте мотивите: Скептици недоумяват от смъртта на Епстайн "}
{"url": "https://www.dnes.bg/notifikacii/2019/08/11/bejanec-zaplashi-da-se-zapali-pred-vatikana-arestuvaha-go.419286", "text": "Бежанец от Ирак, поискал убежище в Италия, беше арестуван, след като заплаши да се самозапали в близост до Ватикана, предаде Франс прес.\n\r\nМъжът, изглеждащ силно развълнуван, размахал вчера запалка пред униформени полицаи в близост до колонадата на пл. \"Св. Петър\", съобщава италианският в. \"Месаджеро\". \n\r\nТой е произнасял фрази без всякакъв смисъл, в които свидетелите са разбрали арабския израз \"Аллаху акбар\" (Бог е велик). След това той бил съборен на земята от цивилни полицаи.\n\r\nИракчанинът бил облечен в дънки и черна тениска, но не е носел нито раница, нито бутилка със запалителна течност. Той е бил отведен в близкия полицейски участък за проверка.\r\n                \r\n                \r\n                \r\nОт началото на заплахите до ареста на мъжа са изминали само две минути. Докато им говорел и ръкомахал, мъжът е бил под постоянното наблюдение на агенти пред Ватикана.\n\r\nДвамата цивилни полицаи се намесили бързо, за да не притесняват туристите и поклонниците, които продължиха да преминават покрай мястото на събитията, без да обръщат внимание.", "date": "2019.08.11", "title": "Бежанец заплаши да се запали пред Ватикана, арестуваха го"}
{"url": "https://www.dnes.bg/index/2019/08/11/video-igra-s-liubimite-istorii-na-baba-ot-vtorata-svetovna-voina.419122", "text": "Би Ферлинден често разказва истории. Нейните не са обиновени детски приказки. 92-годишната жена е родена в тиха ферма в Белгия, която по времето на Втората световна война се оказва в район, който е на фронтовата линия. \n\r\nДетството й и младежта й са белязани от това събитие и нейните истории често й служат в живота, когато трябва да усмири хората около себе си. \n\r\n\"Тези неща са били травматични за нея\", разказва внукът на Би - Боб де Шутер. Той е дизайнер на игри, който изучава и преподава в университет в Охайо. Фокусът му са игрите, насочени към по-възрастни хора. \n\r\nКогато бил на 12 г. той вече знаел, че иска да направи игра около историите на баба си. \r\n                \r\n                \r\n                \r\nИ така до днес, когато се появява Brukel. Играчите се озовават във фермата, в която Би е израстнала, десетилетия след войната. Те са оказват заключени в изоставената къща - част от свръхестествените елементи в играта. Екипирани с дигитална камера играчите трябва да заснемат определени предмети в къщата и така отключват историите, разказани от бабата на Боб - с нейният собствен глас. \n\r\nСпоред внукът на белгийката играта има и учебна полза. \n\r\n \"Честно, ако ми бяхте казали, че за уроците си вместо да чета скучна книга или да гледам документален филм, можех да изиграя хорър игра щях да реагирам с \"Да!\" Като професор това също е важно за мен - да заинтересовам студентите\", обяснява пред Vice Боб де Шутер. \n\r\nСъс или без свръхестествени неща като призраци, Brukel се основава основно на преживяванията на бабата на създателя. Историческата реалност е изградена около нейните преживявания. \r\n\n\r\nЕдна вечер, по време на обща семейна вечеря, бащата на Боб започнал да разказва за Втората световна война. Фукал се колко знае и колко е чел за конфликта. \n\r\nПо средата обаче бил прекъснат от Би, която започнала да разказва. \n\r\nВ различни периоди, фермата, в която живеела, била окупирана от германци или англичани. В очакване на битката се давели нервите си в алкохол. Поканили мъжете във фермата да се присъединят към тях и до края на вечерта всички били ужасно пияни. \n\r\nНапълно очаквано, емоциите ескалирали. Един от войниците извадил пистолет и го опрял в главата на съпругът на Би Ферлинден. Всички застинали. \n\r\nВ крайна сметка войникът свалил оръжието. Но тази история послужила добре да смири всички на масата, десетилетия след случката. \n\r\n ", "date": "2019.08.11", "title": "Видео игра... С любимите истории на баба от Втората световна война!"}
{"url": "https://www.dnes.bg/sofia/2019/08/11/mecho-puh-pred-bloka-nostalgichno-po-detski-v-liulin.419287", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Къщичка за птици, пейка,  изрисувана със стиховете на Яворов и Робърт Бърнс, дървото – къща на Мечо пух,  дървена  библиотека, пълна с книжки. Всичко това, може да видите пред един от столичните блокове в кв. \"Люлин\"\n\r\nМини приказката е дело на фотографа Мария Маринова , която от години живее тук и помни  своето детство, когато пред блока вместо прашен паркинг с коли, се чувал смях от детски игри. \n\r\nНа първи юни тази година,  вместо играчки Мария  решава да подари на дъщеря си Ема истинско приключение. Двете започват да обновяват пространството пред блока, превръщайки го в приказен детски кът, а следващата им идея е  да възстановят и пясъчника пред блока, пише .\n                    \n                    \n                \r\n                \r\n                \r\n                \r\nВсичко, което Мария майстори е с подръчни материали, а пейката, изрисувана със стихове, е направена с части от стария ѝ гардероб. \n\r\nКазва, че взема много идеи от интернет и с малко креативност пресъздава всичко под терасата си. \n\r\nСамо за няколко месеца тя  връща децата и смеха от игрите им пред столичния блок, а все повече хора от квартала започват да помагат, носейки им играчки и книжки.", "date": "2019.08.11", "title": "Мечо Пух пред блока: Носталгично по детски в \"Люлин\""}
{"url": "https://www.dnes.bg/kino/2019/08/11/pacient-sreshtu-psihiatyr-v-careubiec.417685", "text": "Странната ситуация, в която психиатър е повлиян от пациента си, изследва Карен Шахназаров в \"Цареубиец\". Пътувайки от Москва в провинциален град, д-р Смирнов среща един от дългогодишните пациенти на клиника и бивш престъпник Тимофеев.\r\nНеговата личност е раздвоена и в периодите, когато състоянието му се влошава се идентифицира с убийците на руските императори Александър и Николай II. Нищо особено, до момента, в който пациентът доказва, че познава в най-малки детайли живота на хората, за които се смята.\r\nАтмосферата става още по-тайнствена, когато по него се появяват белези и натъртвания като на убиеца на  Александър II, който е с отрязана глава и признаци на перфорирана стомашна язва, като Юровски, убиецът на Николай II.\r\n                    \n                    \n                \r\n                \r\n                \r\n                Лекарят решава да подходи по нов начин със странния случай като се представи за Николай II. Но ситуацията скоро излиза извън контрол: докторът несъзнателно започва да се идентифицира с последния руски император и веднъж дори открива кървяща рана на главата си...\r\nШахназаров любопитно връща историята, преосмисляйки я през призмата на главните персонажи, уточнявайки, че известният убиец всъщност е само средство на руската революция.\r\nКакво точно се е случило в нощта на 16 срещу 17 юни 1918 г... Ролите са поверени на Олег Янковский, Малкълм Макдауъл, Армен Джигарханян и др.\r\nГледайте \"Цареубиец\" на 11 август от 22.30 часа по телевизия .", "date": "2019.08.11", "title": "Пациент срещу психиатър в \"Цареубиец\" "}
{"url": "https://www.dnes.bg/stranata/2019/08/11/spasiteli-pomognaha-na-dvama-zakysali-v-planinite.419289", "text": "През нощта планински спасители са транспортирали пострадала жена до болницата в Карлово. Това съобщиха за „Фокус“ от Планинската спасителна служба (ПСС) към Българския червен кръст.\r\n\r\nИнцидентът е станал на хижа „Рай“. Жената е била с фрактура на подбедрицата и е свалена от туристи на хижата до място, където четирима планински спасители от са я закарали в лечебното заведение. \r\n\r\nМеждувременно в събота се е провела акция на Тевно езеро в Пирин, при която планински спасители са оказали помощ на жена с контузия на глезена. \r\n\r\nВ спасителната акция са участвали 17 души от град Банско.", "date": "2019.08.11", "title": "Спасители помогнаха на двама закъсали в планините"}
{"url": "https://www.dnes.bg/world/2019/08/11/germaniia-s-eko-perspektiva-pylna-zabrana-na-torbichkite.419290", "text": "Германският министър на околната среда Свеня Шулце съобщи, че нейното министерство работи върху закони за забрана на пластмасовите торбички за пазаруване, предаде ДПА, цитирана от БТА. \r\n\r\n\"Министерството в момента работи върху юридическите регулации за забраната\", каза тя пред в. \"Билд\".\r\n\r\nПрез юли Маркус Зьодер, премиер на провинция Бавария и лидер на консервативния Християнсоциален съюз (ХСС) неотдавна заяви, че инициира общогерманска кампания за забрана на торбичките от пластмаса.\r\n\r\nШулце по-рано е изразявала скептицизъм относно законите, забраняващи тези торбички, предпочитайки доброволните мерки. Съгласно доброволно споразумение супермаркетите таксуват потребителите за торбичките, отбелязва ДПА. Сега Шулце планира да осигури по-широко споразумение, което ще задължи бизнеса да ограничи пластмасовите опаковки, особено за плодове и зеленчуци.\r\n ", "date": "2019.08.11", "title": "Германия с еко перспектива: Пълна забрана на торбичките"}
{"url": "https://www.dnes.bg/stranata/2019/08/11/trima-dushi-s-opasnost-za-jivota-sled-katastrofa-vyv-varna.419291", "text": "\nКатастрофа стана късно снощи във Варна, при която двама души се озоваха в болница. \r\n\r\nИнцидентът е станал снощи около 22:00 часа, на бул. \"Васил Левски\", в района на кръстовището с ул. \"Струга\". \r\n\r\n25-годишен водач на лек автомобил от Сливен се блъска в стена, поради загуба на контрол над моторното превозно средство заради движение с несъобразена скорост, съобщи МВР.\r\n\r\nВследствие на инцидента мъжът и неговите спътници - жена на 22 години от Варна и мъж на 26 години от Сливен, са пострадали тежко.\r\n\r\nTe са настанени са за лечение в Реанимацията на МБАЛ \"Св. Анна\" с опасност за живота. По случая има образувано досъдебно производство.", "date": "2019.08.11", "title": "Трима души с опасност за живота след катастрофа във Варна"}
{"url": "https://www.dnes.bg/zvezdi/2019/08/11/ilaiza-dushku-stana-maika.419202", "text": "Звездата от „Бъфи: Убийцата на вампири“ Илайза Душку стана майка за пръв път. Актрисата роди момченце от съпруга си Питър Паланджиян като разгласи сама събитието в мрежата. „Нашето бебе = #Борн. Усещаш ли любовта, Филип Борн?“, написа брюнетката в профила си в Instagram.\r\n \r\nТова е първо дете за Душку и пето за съпруга ѝ.\r\n \r\nЗвездата се венча за 55-годишния изпълнителен директор миналото лято и разкри, че е бременна през февруари по време на премиерата на лентата си Mapplethorpe.\r\n \r\nДушку доста е разредила филмовите си изяви, тъй като последните няколко години се бе фокусирала върху обучението си в Бостънския университет, където записа холистично лечение, пристрастеност и травми.\r\n \r\nИлайза стана популярна покрай участието си в лентите „Истински лъжи“ (1994), „Луди амазонки“ (2000), „Погрешен завой“ (2003) и сериалите „Ейнджъл“ (2000-2003) и „Бъфи убийцата на вампири“.\r\n \r\nОттогава тя гордо запечатва всички фази от бременността си.\r\n \r\n\r\n ", "date": "2019.08.11", "title": "Илайза Душку стана майка"}
{"url": "https://www.dnes.bg/obshtestvo/2019/08/11/premieryt-s-pozdrav-za-kurban-bairam-mir-i-uvajenie.419292", "text": "Поздравявам най-сърдечно мюсюлманите с настъпването на големия празник Курбан Байрам! Това написа във Facebook министър-председателят Бойко Борисов. \n\r\n\"Нека дните на всички са изпълнени с радост и щастие за семействата и близките Ви, да има мир, разбирателство и взаимно уважение!\", пише още премиерът Борисов. \n\r\nПразникът започва днес и се отбелязва четири дни.\n\r\nДенят, предизвестяващ настъпването на Байрама, се нарича \"Арифе\". Тогава жените месят мекици, домашни погачи, приготвят халва и ги раздават на съседите си, на близки и приятели за душите на починалите.\n\r\nВ първия празничен ден, както повелява традицията, мъжете отиват на джамия за тържествена молитва - байрам намаз. Тя се предшества от обичайната сутрешна молитва - сабах намаз, а времето между двете се запълва с четене на специално подготвени за случая просветителски проповеди.\n                    \n                    \n                \r\n                \r\n                \r\n                \r\nОсновна традиция на Курбан Байрам е пренасянето на животни в жертва за здраве, успех и благополучие. Курбан може да се заколи през първите три дни на празника. \n\r\nЖивотните, които могат да се принесат в жертва, са овце, кози, крави, телета, биволи, камили, стига те да са здрави и без недъзи.", "date": "2019.08.11", "title": "Премиерът с поздрав за Курбан Байрам: Мир и уважение!"}
{"url": "https://www.dnes.bg/politika/2019/08/11/borisov-v-turkmenistan-gaz-za-hyb-balkan-bylgariia-investira-v-stranata.419295", "text": "Българската страна има интерес да инвестира в Туркменистан в редица сфери, заяви премиерът Бойко Борисов в Туркменбаши, съобщиха от правителствена информационна служба. \n\r\n\"Навлизат български компании, има вече подписани договори, мисля, че ще има и други, защото действително има гаранции за техния бизнес\", изтъкна премиерът Борисов.\n\n\r\nБългарският министър-председател акцентира върху сферата на строителството, където компании преговарят за сключването на сделки за безизкопни технологии. Голям интерес има в машиностроенето към нас, добави още Борисов. \n\r\nМинистър-председателят посочи, че Туркменистан разполага с големи газови находища. \n                    \n                    \n                \r\n                \r\n                \r\n                \r\n\"Най-вече им е интересно дали можем да захраним газовия хъб \"Балкан\", това може да стане само съвместно с руската страна, заяви премиерът Борисов. \n\r\nЦелта е нашият газов хъб \"Балкан\", да намерим, и утре на срещата с Медведев това ще говорим, дали, тъй като всички тръби от Туркменистан минават през Русия, към днешна дата, дали не може да се направят суапови сделки, каза още българският премиер. \n\r\nМеждународната каспийската изложба за иновативни технологии, на която присъства премиерът Борисов, се провежда в рамките на Първия каспийски икономически форум в Туркменистан. \n\r\nИзложбата е разположена в района на морското пристанище \"Туркменбаши” и има за цел да привлече иновативни решения в областта на автомобилната индустрия и производството на автомобилни компоненти. \n\r\nНа автомобилното изложение \"Туркмен Сахра 2019\", което също е част от програмата на международната изложба, са представени нови леки и тежкотоварни автомобили и специална техника, иновативни разработки на автомобилната индустрия, съвременни разработки в областта на автомобилната аудио и видео електроника и автомобилни системи за безопасност. ", "date": "2019.08.11", "title": "Борисов в Туркменистан: Газ за хъб \"Балкан\", България инвестира в страната!"}
{"url": "https://www.dnes.bg/politika/2019/08/11/karakachanov-do-kraia-na-godinata-shte-imame-dogovor-za-novi-korabi.419294", "text": "Ако всичко върви нормално, проектът за закупуване на  два многофункционални кораби за Военноморските сили ще бъде финализиран до края на годината, това съобщи във Варна министърът на отбраната Красимир Каракачанов, цитиран от \"Фокус\".\r\n\"Процедурата за закупуване на няма да бъде прекратена по никакъв начин. Министерството на отбраната ще даде срок за изправяне на офертите. Ако всичко върви нормално, до края на годината трябва да има сключен договор с една от трите фирми, които са участвали. Сред тях са една българска, една немска и една италианска\", категоричен бе министърът.\r\nТой припомни, че финансирането е в размер на 820 млн. лв. без ДДС. \"Моята амбиция, откакто съм станал министър на отбраната, е да се променя възнаграждението на военнослужещите. Две поредни години увеличаваме заплатите на военнослужещите с по 10 процента. По наши разчети, възнамеряваме да направим това и с бюджета за 2020 година\", коментира още във Варна министърът. \n                    \n                    \n                \r\n                \r\n                \r\n                \r\nПо отношение на проекта за Сухопътните сили, той увери, че са разписани писмата до четирите фирми, които са проявили интерес. От тук нататък те трябва да ги проучат, да изпратят офертите.\r\n\"Ако ги подредим по време - проектът за изтребителите беше реализиран. На второ място, като скорост, се движи проектът за флота. И проектът за бронираната машина може да бъде финализиран, според мен, през март, април\", обобщи министърът. Той коментира, че темата за нови самолети се дъвче от 2008 година. По думите му там е имало и най-много опити, най-много работа по проектите. \n\r\n\"Докато за бронираната машина, въпреки уверенията, че много бързо ще го направим, се оказа, че заради липсата на опит има много неща, които трябва да се връщат, да се доизпипват. Докато при самолетите беше много по-лесно, защото този механизъм е отиграван\", посочи Красимир Каракачанов. \n\r\nВъв Варна министърът на отбраната участва в честванията за 140-тата годишнина на ВМС, които съвпаднаха и с връчването на първи офицерски звания на 16 курсанти от Випуск \"Княз Александър Първи\". Сред тях има и пет жени. Министър Каракачанов връчи пагони и диплома на първенеца на випуска лейтенант Петър Генов. Министърът награди и част от останалите бъдещи офицери.", "date": "2019.08.11", "title": "Каракачанов: До края на годината ще имаме договор за нови кораби"}
{"url": "https://www.dnes.bg/mish-mash/2019/08/11/moje-li-myjyt-otkril-titanik-da-nameri-ameliia-eyrhart.419276", "text": "През 1937 година Амелия Еърхарт изчезва по време на своя околосветски полет. И до ден днешен от нея няма и следа.\r\nВ продължение на десетилетия, мистерията около изчезването й пленява въображението на хората. Какво се е случило с нея? Разбил ли се е самолетът? Ще бъдат ли открити останките й?\r\nЗа да отговори на тези въпроси, специална експедиция тръгва към остров Никумароро в Тихия океан. А за да хвърли още светлина върху легендата Еърхарт, групата екперти ще бъде водена от друга жива легенда - откривателят на Титаник.\r\n\r\nБалард е оптимист. Но много историци се съмняват, че той ще открие нещо.\r\n                    \n                    \n                \r\n                \r\n                \r\n                Амелия Еърхарт не била просто добър пилот - тя била звезда. През 1932 година станала първата жена, която прелетяла над Атлантическия океан без да спре. Пет години по-късно отлетяла към това, което трябвало да се превърне в постижението на живота й - околосветското пътешествие.\r\nНейният полет бил сензация. Медиите по цял свят го следели. Всеки ден във вестниците имало заглавия за нея. Всички се възхищавали на Еърхарт- тя била една от големите жени в свят, доминиран от мъже.\r\nНейното пътешествие я отвело от САЩ до Бразилия, прелетяла над Атлантическия океан, Африка, Близкия Изток, Индия, Индонезия, Австралия и накрая - Папуа Нова Гвинея. Останал единствено Тихия океан. Само още едно зареждане и Еърхарт щяла да е в Хаваи, а от там, тя щяла да поеме обртано към дома, Америка.\r\n\r\nЕърхарт така и не стига до следващата си спирка - малкият остров Хауленд. Какво се е случило с нея не става ясно.\r\n\r\nДа открие останките от легендарният кораб, не е единственото постижение на 77-годишният мъж.Той успява да намери нацисткият линеен кораб Бисмарк на дъното на Атлантическия океан. А сега влага огромно количество енергия и мощ в това, да намери разбития самолет на Еърхарт.\r\n\"Нейната история винаги ме е вълнувала, защото тя шокира света правейки това, което всички са мислели, че е невъзможно.Това се опитвам да направя и аз като изследовател на морското дъно\", пише на сайта на експедицията Балард.\r\nЕкипът отплава към Никумароро на 7 август, а търсенето на останките на Еърхарт е финансирано от National Geographic.\r\n\"Аз съм ловец. Но за да стигна плячката си, трябва първо да се превърна в нея. За това влизам в тази пилотска кабина и започвам да мисля като Амелия\", казва Балард пред NG.\r\n\r\nЕърхарт трябвало да стигне до Хауленд на 2 юли 1973 година. Корабът на бреговата охрана на САЩ, който трябвало да зареди самолета Lockheed Electrа, кротко чакал той да се появи на хоризонта. Но това така и не се случило. Според последните данни от Еърхарт, тя и навигаторът й били близо, но горивото им вече било на привършване. По радиостанцията те заявили, че държат прав курс към Хауленд. \r\nНо на същата линия като Хауленд се намирал Никумароро. Само че на 648 километра от него. Така се родила първата спекулация - че Еърхарт е пропуснала спирката си и е продължила към следващия остров на който е кацнала. Ала на малкия атол нямало прясна вода. Пилотът и нейният навигатор можели да оцелелят най-много няколко дни и най-вероятно загинали като корабокрушенци.\r\nАмериканската флота и бреговата охрана на САЩ веднага започнали да издирват Еърхарт. Появила се версията - че самолетът е паднал в океана.\r\n\r\nТеориите за това какво се е случило с Амелия не са малко. Повечето, разбира се, са отхвърлени от историците. Версията, че самолета може би се е приземил на Никумароро винаги е била най-правдоподобна. През годините са се появявали и доказателства - мъглява снимка на останки, приличащи на самолет на брега, изоставен лагер и дори... човешки кости.\r\nПрез 40-те намереният скелет първо е индентифициран като мъжки. После костите изчезват, а само по-снимки, антрополози заключват, че той е на жена, малко по-висока от обичайното, с европейска осанка. Описанието пасва на това на Еърхарт.\r\nНо най-солидните доказателства идват от историкът Рик Гилеспи, който посещава атола. Той твърди, че е намерил артефакти, които свидетелстват, че на мястото е живяла жена от 30-те. По думите му, няколко сигнала за помощ са получени в района по време на изчезването на Еърхарт. Гилеспи вярва, че това е бил викът за помощ на авиаторката и нейният навигатор.\r\nПрез последните десетилетия, експедициите около Хауленд така и не откриват останки от самолет.\r\nНо какво наистина е станало с Амелия и дали останките й са около Никумароро? Може би Балард е човекът, който ще разбере.\r\n \r\n \r\n \r\n ", "date": "2019.08.11", "title": "Може ли мъжът, открил Титаник, да намери Амелия Еърхарт?"}
{"url": "https://www.dnes.bg/obshtestvo/2019/08/11/kazarmata-otskok-za-jelashtite-da-stanat-policai.419296", "text": "Този който е решил 9 месеца да се откъсне от среда, семейство, образование и да се обучи да защитава страната за мен има повече основание да претендира да работи в полиция, в служби за сигурност пред този, който предпочита да си пие бирата и да си кара студентски ергенски живот.\n\r\nТова заяви след парада по случай 140 години ВМС във Варна военният министър Красимир Каракачанов. \n\r\n\"Идеята за доброволна военна служба е стара идея, законът е готов, минал е през всички нива в МО и трябва да бъде внесен в парламента. Там се предвижда хората, които искат да получат доброволна подготовка, да сепобучават на три етапа - 3, 6 и 9 месеца, след което ще бъдат зачислени в резерва. Докато получават тази подготовка те ще имат защитата на закона, че работодателите няма да им нарушат кариерното развитие.\n\n                    \n                    \n                \r\n                \r\n                \r\n                \r\nИ на трите фирми, подали оферти за патрулните кораби , ще им бъдат зададени въпроси и ако всичко върви нормално до края на годината трябва да имаме сключен договор с една от трите фирми, които са участвали в конкурса. Едната ебългарската фирма „Делфин”, другата е немска и третата е италианска. Сега ще получат писмата, за да коригират офертите . Финансирането е с 820 млн.лева, без ДДС, осигурено, гласувано е от НС и е заложено в бюджета. \n\r\n\"Моята амбиция откакто съм станал министър на отбраната е да се променя социалния статус в армията.виждате, че в две поредни години увеличаваме заплатите на служащите с 10%, по наши разчети смятаме да направим това и в бюджет 2020\", добави министърът.\n\r\nКаракачанов каза още, че проектът да нови бронирани машини се работи, макар и бавно. Командирът на флота, контраадмирал Кирил Михайлов, заяви, че флотът ни ще търси минни ловци втора ръка.", "date": "2019.08.11", "title": "Казармата – отскок за желащите да станат полицаи"}
{"url": "https://www.dnes.bg/sofia/2019/08/11/vijte-kyde-niama-da-ima-voda-v-sofiia-na-12-avgust-ponedelnik.419297", "text": "На 12 август 2019 г. (понеделник), във връзка с изпълнение на инвестиционен проект за реконструкция на уличен водопровод на ул. „Авицена“ кв. „Яворов“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\n\r\nпо ул. „Авицена“ от бул. „Цариградско шосе“ до ул. „Цар Иван Асен II“\n\r\nпо ул.  „Модест Мусоргски“ от ул. „Николай Гогол“ до ул. „Светослав Тертер“\n\r\nпо бул. „Цариградско шосе“  от ул. „Николай Гогол“ до ул. „Николай Ракитин“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Модест Мусоргски“ ъгъла с ул. „Авицена“.\n                    \n                    \n                \r\n                \r\n                \r\n                \r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 12 август 2019 г. (понеделник), във връзка с демонтаж на пожарен хидрант на  ул. „Илия Кушев“ жк. „Илинден“, се налага спиране на водоподаването от 10:00 до 18:00 часа на клиентите на „Софийска вода”, живеещи в района на: по ул. „Илия Кушев“ от ул. „Чавдарица“ до ул. „Дебелец“, по ул. „Вита“ от ул. „Цар Симеон“ до ул. „Илия Кушев“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Илия Кушев“ ъгъла с ул. „Чавдарица“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.08.11", "title": "Вижте къде няма да има вода в София на 12 август - понеделник "}
