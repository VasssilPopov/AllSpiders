{"url": "https://www.dnes.bg/stranata/2018/10/20/piian-shofior-se-obyrna-po-tavan-na-pytia-ruse-biala.391134", "text": "Пиян шофьор се обърна по таван тази вечер при катастрофа на изхода на Русе. Инцидентът е станал на прав участък, непосредствено преди влизането в града по пътя Русе – Бяла, предаде bTV.\r\nЛек автомобил с великотърновска регистрация е предприел рисковано изпреварване, когато видял, че срещу него в насрещното идва друга кола.\r\nПо думите на шофьора Стефан Стефанов, се опитал да се върне обратно в своята лента, но бил засечен от насрещния автомобил. Ударил се в него и се преобърнал по таван, като се носил близо 30 метра, преди да спре.\r\nКазва, че другата кола е избягала. Мъжът призна, че е шофирал след употреба на алкохол, като по думите му показанията на дрегера са били малко над допустимото.\r\nПо-късно стана ясно, че уредът е отчел 1,8 промила. По чудо не е пострадал при инцидента.", "date": "2018.10.20", "title": "Пиян шофьор се обърна по таван на пътя Русе - Бяла"}
{"url": "https://www.dnes.bg/blizak-iztok/2018/10/20/mrysni-riiadski-taini-priznanieto-za-kashogi-spasiava-princa.391128", "text": "Разкритията, направени от Рияд, който обяви, че журналистът Джамал Кашоги е починал при юмручна схватка в саудитското консулство в Истанбул, целят да защитят саудитския престолонаследник Мохамед бин Салман, чиято власт до този момент изглеждаше непоклатима, смятат анализатори, отбелязва Франс прес.\n\r\nСлед съобщението за съдбата на Кашоги саудитската монархия обяви уволнението на двама висши съветници на принца, както и на трима представители на разузнаването. Бяха арестувани и 18 заподозрени саудитци, припомня агенцията.\n\r\nСаудитската агенция по печата, цитирайки саудитската прокуратура, съобщи първо, че разговорите между Кашоги и онези, с които се е срещнал той в саудитското консулство в Истанбул са прераснали в ръкопашна схватка, в която е починал журналистът.\n                    \n                    \n                \r\nСаудитският главен прокурор Сауд ал Моджеб също публикува съобщение, в което се казваше: \"Разговорът, който се проведе между него и хората, които го посрещнаха в консулството в Истанбул, прерасна в спор и юмручен бой с гражданина Джамал Кашоги, което доведе до неговата смърт. Нека неговата душа почива в мир\".\r\nВ съобщението не се уточняваше къде се намира тялото на Кашоги, посочва БТА. Турски следователи продължават разследването си и претърсват гора близо до Истанбул. Турция каза, че ще разкрие всичко относно съдбата на саудитския журналист.\n\r\nАли Шихаби, директор на мозъчен тръст, смятан за близък до властта в Рияд, обаче даде друга версия на събитията в консулството в Истанбул. \"Кашоги е умрял от задушаване по време на физически сблъсък, а не в юмручен бой\", каза той.\n\r\nПо-късно саудитското министерство на информацията каза в изявление на английски език, че дискусиите в консулството са \"възприели негативен обрат\", довел до кавга, която пък е довела до смъртта на Кашоги и до \"опит\" от хората, които са го разпитвали да \"укрият онова, което се е случило\".\n\r\nДосега Рияд твърдеше, че Кашоги, който влязъл в консулството на 2 октомври за административни процедури, е излязъл оттам. Рияд досега определяше като неоснователни обвиненията на турски представители, че журналистът е бил убит в сградата.\n\r\nПотвърждавайки смъртта на Кашоги, Саудитска Арабия, обяви и уволнението на съветника по медийните въпроси в кралския двор Сауд ал Кахтани и на заместник-ръководителя на разузнаването Ахмед Асири. И двамата бяха част от приближеното обкръжение на престолонаследника принц Мохамед бин Салман.\n\r\nОсвен криза в доверието към Саудитска Арабия, аферата Кашоги подхрани и спекулации, че престолонаследникът може да бъде отстранен от властта от членове на кралското семейство, подразнени от неговите злоупотреби. Но според анализатори тази опасност изглежда смекчена. Принцът, който е на 33 години, се радва на несравнима власт и само баща му, 82-годишният крал Салман може да го отстрани, казват специалистите. А днес монархът публикува кралски указ за съставянето на министерска комисия, ръководена от принца за реорганизация на разузнавателните служби. Това се възприе като индикация, че той иска принцът да запази мястото си.\n\r\nКризата с Кашоги подтикна също така краля, който беше поверил както изглежда текущите дела на престолонаследника, да умножи дипломатическите контакти, по-специално с Турция и със САЩ.\n\r\nКралят именно нареди и отстраняването на двамата висши саудитски представители. За анализатора Кристиан Улрихсен от Института Бейкър към Университета Райс в САЩ уволнението на двамата представители е \"възможно най-близкото доближаване до престолонаследника\". Според консултативната компания за оценка на рисковете Юрейжа груп решението за отстраняването на двама представители на приближения кръг на принца цели да покаже действително желание за \"даване на обяснения\", като същевременно принцът бъде отдалечен от убийството.\n\r\n\"Ще е интересно да се види дали тези мерки ще бъдат достатъчни. Ако разкритията на допълнителните детайли за смъртта на Кашоги продължават да идват капка по капка, то нищо повече няма да може да защити престолонаследника\", казва Улрихсен.\n\r\nАмериканският президент Доналд Тръмп както изглежда също подкрепи принца, като прие бързо саудитското обяснение за смъртта на Кашоги и го определи като много важна стъпка.\n\r\nВ. \"Вашингтон пост\", на който Кашоги беше сътрудник, написа днес, че ЦРУ е подслушало разговори на турски представители, доказващи, че журналистът е бил зверски убит от саудитски агенти, които после са разчленили тялото му. ЦРУ отрече обаче да е слушало записи на турски представители. Според \"Ню Йорк таймс\" в случилото се бил замесен саудитски агент, идентифициран от Турция като придружаващ саудитския престолонаследник по време на пътуванията му зад граница. Замесени били и трима други агенти, свързани със саудитските служби за сигурност и високопоставен съдебен лекар, посочва изданието.", "date": "2018.10.20", "title": "Мръсни риядски тайни: Признанието за Кашоги спасява принца?"}
{"url": "https://www.dnes.bg/cars/2018/10/20/balkanite-tuk-starite-germanski-dizeli-idvat-za-vtoriia-si-jivot.391129", "text": "Старите дизели вече си търсят късмета в Източна Европа. Ще се превърнат ли Балканите в склад за остарелите германски дизели? И кои категории са разрешени всъщност там? Кратък поглед към Сърбия, България и Румъния.\n\r\nМирко е на паркинга на фирмата за коли втора употреба \"S-Auto\" в Белград. Той много добре знае какво търси и какво иска: стар икономичен дизел с ниски разходи по поддръжката. Мирко внимателно следи дискусията в Германия за дизеловите автомобили.\n\n\n\n\r\n\"Чух за това и си помислих, че по тази причина цените у нас ще паднат. Изчаквах. Наблюдавах дълго ситуацията заради решението на германците и очаквах, че пазарът тук ще бъде залят с такива автомобили. Но не забелязвам цените да падат\", споделя той пред \"\".\n                    \n                    \n                \r\nОще миналото лято сръбските медии обявиха, че в Сърбия ще пристигнат над 300 000 употребявани автомобили от Германия. Това обаче не се случи, споделя сътрудничката във фирмата \"S-Auto\" Биляна. Ценовият сегмент за нейните клиенти е в долната част на скалата. \n\r\n\"Нашите коли идват от Германия, Франция, Белгия, Холандия и Швейцария. Купуваме ги от застрахователните компании. 20 до 30 процента от автомобилите идват от германския пазар за автомобили втора ръка. Става дума преди всичко за дизелови автомобили с до два кубика двигател, произведени между 2005 и 2008 година. Ние обаче продаваме всякакви коли, както по-стари, така и нови, от евронорма 3 до 5 и 6. В Сърбия могат да се внасят автомобили  с норма евро 3 за изхвърляните газове, произведени след 2000 година\", казва председателят на сдружението на сръбските вносители на коли Милош Петрович. \n\r\n\"Ужасяващо е, че през 2017 година в Сърбия са внесени 153 000 \"употребявани\" автомобили. Казвам нарочно \"употребявани, защото 80 процента от тях са по-стари от 10 години. През 2016 година бяха внесени 120 000. Ако вземем един период от пет години, излиза, че в Сърбия са дошли 600 000 употребявани автомобили, които Европа не иска. И това ни боли много като представители на модерните технологични продукти. Най-много ни боли от това, че Сърбия се превърна в автомобилно гробище. Думата е грозна, но пасва идеално на ситуацията\", казва той.\n\r\nГоляма част от внесените в Румъния леки коли също идват от Германия. През 2017 година Румъния е внесла от Германия 300 000 автомобила, като 70 процента от тях са с дизелови двигатели. От Италия са внесени 50 000, а от Австрия - 35 000 автомобила втора употреба. \n\r\nРоксана Дима е говорителка на румънската служба за регистрация на МПС в Букурещ. \"Ако в бъдеще в Германия бъдат забранени и дизелите с евро 4, това ще се отрази и на румънския пазар. Голяма част от автомобилите, които отговарят на този стандарт, са дизели. Те съставляват 30 процента от всички МПС в Румъния\", споделя тя. Роксана Дима настоява европейските страни като Германия, които налагат много строги изисквания за отработените газове, да се погрижат тези автомобили да бъдат спрени от движение, за да бъде предотвратен износът им в страните от Източна Европа. \n\r\n\"От гледна точка на сравнително ниската покупателна способност, румънският пазар със сигурност ще бъде залят с автомобили, които не отговарят на германските екологични стандарти. При положение, че тези автомобили продължават да се движат. Още повече, че в Румъния няма никакво покачване на данъците за по-старите и вредящи на околната среда автомобили\", казва Роксана Дима.\n\r\nБългарското правителство също не иска старите автомобили от западните страни, които не отговарят на съвременните стандарти,  да бъдат внасяни в страната. Министърът на екологията Нено Димов предлага автомобилите да бъдат преоборудвани, преди да бъдат изнасяни за България и съседните държави. \"Регионът не бива да са превръща в склад за стари автомобили\", заявява той.\r\n", "date": "2018.10.20", "title": "Балканите: Тук старите германски дизели идват... за втория си живот"}
{"url": "https://www.dnes.bg/rusia/2018/10/20/moskva-ne-razreshi-bdenie-v-pamet-na-jertvite-na-stalin.391130", "text": "Властите в Москва отказаха да разрешат провеждането на традиционното бдение в памет на жертвите на сталинистките репресии на Лубянския площад пред бившата централа на КГБ, посочвайки като причина строителни дейности, предадоха Асошиейтед прес и ДПА.\r\nОрганизаторите от правозащитната група Мемориал отхвърлиха предложеното им алтернативно място.\r\nПрез последните 10 години Мемориал организира на 29 октомври 12-часово бдение пред централата на КГБ и затвор на съветските тайни служби, придружено с четене на имената и кратки биографии на хората, убити от сталинисткия режим по политически причини. \r\nСамо в Москва преди 80 години са били убити 40 000 души, уточнява ДПА.\r\nПолитическите преследвания в Съветския съюз достигат апогея си през 1937 година. Около 1,5 милиона души са обявени за врагове на народа, предатели и шпиони, и са изпратени в затвори и лагери. Други около 700 000 са били екзекутирани.", "date": "2018.10.20", "title": "Москва не разреши бдение в памет на жертвите на Сталин"}
{"url": "https://www.dnes.bg/politika/2018/10/20/negodna-za-miunhen-kola-ne-e-godna-za-montana.391131", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Аз започнах инициатива за това да има еднакви стандарти за автомобилите по отношение на замърсяването\", заяви министърът на околната среда и водите Нено Димов в разговор с Милена Милотинова в предаването \"Брюксел 1\" по повод постепенното въвеждане на ограничения за дизелите в някои градове в Западна Европа.\n\n\n\r\n\"Тази моя инициатива беше подкрепена от Полша и Словакия, а на среща на екоминистрите още 6 страни се присъединиха. Така една много сериозна коалиция от 9 страни възложихме на ЕК да намери разрешение на наднационално ниво, за да бъде избегнат поредният двоен стандарт,\" обясни Нено Димов пред . \n                    \n                    \n                \r\nНай-вероятно чак през 2020 година, имайки предвид предстоящите евроизбори през 2019 г., ЕК ще започне разглеждането на искането ни напливът на стари автомобили към Източна Европа да бъде ограничен, обясни за предаването \"Брюксел 1\" министърът.\n\r\nЗа новия данък върху старите коли, за това отразява ли се на работата на кабинета поредният конфликт между Атака и НФСБ, и други актуални теми, гледайте целия разговор във видеото!\r\n ", "date": "2018.10.20", "title": "Негодна за Мюнхен кола – не е годна за Монтана!"}
{"url": "https://www.dnes.bg/zvezdi/2018/10/20/bezcenno-behati-prinslu-obsipana-s-bijuta.391044", "text": "Бехати Принслу се завръща като модел на бижута и лице на Jacquie Aiche за новата колекция за бранда.\r\nЕсента идва за базираната в Лос Анджелис марка с поредица кадри, които като че са обляни в слънчева светлина.\r\nНа тях Бехати Принслу позира буквално обсипана с бижута в различни длъжини и инкрустации.\r\nФотосесията е издържана изцяло в бохемското вдъхновение, а формите изобилстват и варират от форми като пера до многоцветни комбинации и истинско разнообразие от форми.\r\nРазбира се, сексапилният елемент не е пропуснат и в тази фотосесия като Бехати Принслу определено демонстрира перфектните си форми в предизвикателни пози.\r\nВсички кадри от фотосесията можете да видите в галерията на", "date": "2018.10.20", "title": "Безценно: Бехати Принслу, обсипана с бижута"}
{"url": "https://www.dnes.bg/sofia/2018/10/20/trima-myje-postradali-pri-tejkoto-ptp-do-bistrica.391132", "text": "Трима души са пострадали при катастрофата на \"Бистришко шосе\". Инцидентът стана между автобус и бус малко преди Бистрица. \r\n\"Пострадалите са се возили в микробуса. Те са откарани в болница, в момента ги преглеждат\", обясни комисар Тенчо Тенев, началник на отдел \"Пътна полиция\" към СДВР. \n\r\nПроизшествието е тежко, поясни още той пред \"Фокус\".\r\nИ тримата мъже (на 23, 24 и 44 г.) са откарани в Спешното отделение на Окръжна болница в София. \r\n44-годишният мъж е с рана на главата, без пряка опасност за живота. Отказал е хоспитализация. \r\n23-годишният мъж е със счупена подбредрица и е настанен в клиниката по ортопедия в болницата. \r\nТретият пострадал също е отказал хоспитализация", "date": "2018.10.20", "title": "Трима мъже пострадали при тежкото ПТП до Бистрица"}
{"url": "https://www.dnes.bg/notifikacii/2018/10/20/princ-hari-otkri-memorial-v-pamet-na-veteranite-ot-psv.391133", "text": "Британският принц Хари почете австралийските военнослужещи, сражавали се през Първата световна война, като откри днес ново крило на военен мемориал в Сидни. После постави официално началото на игрите Инвиктус. Всичко това стана в поредния ден от обиколката на Хари и на съпругата му Меган в Австралия и Южния Пасифик, предаде Асошиейтед прес.\n\r\nХари откри днес дългоочаквано разширение на Мемориала в чест на австралийския и новозеландския армейски корпус АНЗАК, намиращ се в центъра на Сидни. Принцът и съпругата му положиха венец от австралийски цветя пред мемориала. На събитието присъстваха австралийският министър-председател Скот Морисън и други длъжностни лица, а също военнослужещи, предаде БТА.\n                \n                \r\nСлед това херцогът и херцогинята на Съсекс разгледаха комплекса, открит през 1934 г. от пра-прачичото на Хари - принц Хенри, но останал незавършен заради недостиг на средства по време на Голямата депресия. Първоначалният замисъл за комплекса бе финализиран по проект за 40 милиона австралийски долара (28,4 милиона щатски долара).\n\r\nПосле кралската двойка посети остров Какаду, където Хари зарадва някои деца, като игра заедно с тях с коли с дистанционно управление.\n\r\nПо-късно Хари официално откри игрите Инвиктус. Церемонията се състоя в предния двор на операта на Сидни. Събитието се забави с един час заради гръмотевична буря.\n\r\nИгрите Инвиктус, чието име идва от латинското \"непобедим\", бяха основани от Хари през 2014 г. Състезанието дава възможност на болни и ранени военнослужещи и ветерани да участват в спортни прояви и да намират вдъхновение за възстановяване.\n\r\nПо време на 16-дневното си пътуване в региона Хари и Меган ще посетят също Фиджи, Тонга и Нова Зеландия.", "date": "2018.10.20", "title": "Принц Хари откри мемориал, в памет на ветераните от ПСВ"}
{"url": "https://www.dnes.bg/akoshtete-vqrvaite/2018/10/20/zodiite-koito-stavat-uspeshni-po-kysno-v-jivota.390608", "text": "Когато става въпрос за сбъдването на мечтите ни, за постигането на целите в кариерата ни, за забогатяването ни и т.н., ние всички искаме това да ни се случи докато все още сме млади. Истината е, че различните индивиди достигат т.нар. „успех” в живота си в различно време и с различна скорост.\n\r\nАко се доверявате на астрологията, то вероятно знаете, че има няколко зодиакални знака, които по-късно постигат добрите резултати в живота си. Това най-често се дължи на техните личностни особености, на тяхната ценностна система и на темперамента им.\n\r\nНа някои хора им е необходимо време, за да преодолеят вътрешните си страхове и пречки, и да натрупат увереност. На други им е нужно време да намерят и разгърнат талантите си. Трети имат нужда да натрупат опит и познания, за да осъзнаят какво точно искат от живота и да намерят начин да го постигнат.\n                    \n                    \n                \r\nВижте и кои са зодиите, които най-често постигат успех на по-късен етап в живота:\n\r\n\n\r\nТелците рядко постигат успеха си лесно и бързо. Те се славят с добра работна етика, но са малко лениви и им трябва време да се научат да постигат баланс между почивката и упорития труд. Хубавото е, че те непрекъснато се движат с малки, разумни и уверени стъпки напред към постигането на целите си и се наслаждават на всички малки успехи по пътя си. Телците са бавни, но стабилни и печелят състезанието не с бързина, а с упоритост. Обикновено те изграждат солидна кариера с течение на времето и когато достигнат средната си възраст вече имат стабилен финансов гръб.\n\r\n\n\r\nХората от тази зодия са най-силно мотивирани по отношение на създаването на семейството и желанието им да създадат стабилен и удобен живот за близките си. Именно за това те започват да се движат към успеха едва след като са си намерили постоянен партньор и са изградили общ дом с него. Чак тогава амбицията на хората от зодия Рак се активизира и те започват да мислят по сценария, който да им донесе успех и финансова стабилност. Представителите на тази зодия имат вродени творчески таланти, предприемачески способности и силна интуиция, така че често намират пътя към върха, макар и на по-късен етап в живота.\r\nВижте кои са останалите зодии в", "date": "2018.10.20", "title": "Зодиите, които стават успешни по-късно в живота "}
{"url": "https://www.dnes.bg/sofia/2018/10/20/navodni-se-tunela-pod-lyvov-most-v-stolicata.391126", "text": "Тунелът под \"Лъвов\" мост в столицата е наводнен, съобщи \"Фокус\". \r\nСтава въпрос за тръбата в посока бул. \"Христо Ботев\". Движението в момента е ограничено. \r\nНа място има полицейски патрул, който да пренасочва автомобилите. \r\nТрафикът е интензивен.\r\nШефът на Дирекция „Аварийна помощ и превенция“ към Столична община Красимир Димитров увери, че движението ще бъде пуснато в рамките на 30 минути. \r\n„Насъбрала се е много листна маса, поради което едното платно беше наводнено“, обясни Красимир Димитров.", "date": "2018.10.20", "title": "Наводни се тунела под \"Лъвов мост\" в столицата"}
{"url": "https://www.dnes.bg/sofia/2018/10/20/trima-raneni-pri-katastrofa-na-avtobus-krai-bistrica.391127", "text": "Катастофа между автобус на градския транспорт и бус на “Бистришко шосе”. Ранени са трима души. Няма загинали, предава \"Нова тв\".\r\nПо думите на шофьора в автобуса не е имало пътници. \r\nДвижението в района на инцидента е спряно. Полицейски екипи отбиват движението. \r\n ", "date": "2018.10.20", "title": "Трима ранени при катастрофа на автобус край \"Бистрица\""}
{"url": "https://www.dnes.bg/crime/2018/10/20/dve-narkooranjerii-s-marihuana-razkriha-krai-varna.391124", "text": "Криминалисти разкриха две високотехнологични наркооранжерии край Варна, съобщи МВР.\r\n78 растения канабис са открити в имот, собственост на 45-годишен мъж в село Езерово.\r\nОранжерията е била снабдена със скъпи торове, климатична инсталация и система за напояване. \r\nНа друг адрес в село Падина пък са открити 131 наркотични растения.\r\nОбразувани са  досъдебни производства, а собствениците на имотите са задържани за 24 часа.\r\n ", "date": "2018.10.20", "title": "Две наркооранжерии с марихуана разкриха край Варна"}
{"url": "https://www.dnes.bg/notifikacii/2018/10/20/kakvo-napregnato-futbolno-derbi-s-roboti-na-terena.391125", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПетокласници от шуменското училище \"Панайот Волов\" участваха във футболно дерби с... роботи. Надпреварата е част от Европейската седмица на програмирането.\r\nВ няколко мача отборите на учениците от 5 клас трябваше да определят кой е най-добрият футболен робоотбор.\r\nМашините са сглобени от лего, а техни създатели са учениците от клуба по роботика, предава Bulgaria ON AIR. Mладежите получиха и награди за своите творения.\r\nЗа турнира обаче те отстъпиха местата си на своите съученици от 5 клас, които тепърва се запознават с програмирането и роботиката.\r\nОсвен отборите, които се бореха за победата, спортното състезание привлече вниманието на всички ученици.\r\nОстава само да гадаем как биха изглеждали часовете след 20 години.\r\n ", "date": "2018.10.20", "title": "Какво напрегнато футболно дерби... С роботи на терена! "}
{"url": "https://www.dnes.bg/football/2018/10/20/zrelishtno-ravenstvo-za-chelsi-i-manchestyr-iunaited.391122", "text": "Манчестър Юнайтед пропусна да шокира Челси на \"Стамфорд Бридж\" и стигна само до реми 2:2, след като \"сините\" вкараха изравнителен гол в последните секунди на срещата.\r\nТова стана в среща от 9-ия кръг на Висшата лига, а това бе не път да се превърне и в първото поражение на \"сините\" за сезона под ръководството на Маурицио Сари, като по този начин отборът все още не познава тима на загубата.\r\nРюдигер откри за домакините в 21-ата минута, а гостите нямаха нито един точен удар до почивката. След това обаче нещата се обърнаха и Марсиал направи обрата пълен с голове в 55-ата и 73-ата минути. Баркли в 96-ата минута обаче изравни.\r\nСлед този мач Челси е лидер с 21 точки, а Юнайтед е 8-и с 14 точки.\r\n ", "date": "2018.10.20", "title": "Зрелищно равенство за Челси и Манчестър Юнайтед "}
{"url": "https://www.dnes.bg/obshtestvo/2018/10/20/pochti-100-000-dushi-potyrsili-manolova-za-tri-godini.391120", "text": "За тригодишния период, в който омбудсман на страната ни е Мая Манолова, 99 584 граждани са потърсили съдействието й. Това обяви Манолова пред журналисти.\r\n \r\nПостъпилите жалби за този период са били 35 282, като ръстът от 20 октомври 2015 г. до 20 октомври 2018 г. в сравнение с тези за периода 2014-2015 г. е 549 процента. За тригодишния период приключените жалби са 32 893, посочи Манолова.\r\n \r\nУбедихме всички, че институцията на омбудсмана е надпартийна, че е видима и ефективна институция, подчерта Манолова. Изкушението пред мен беше голямо да представим успехите, но си дадохме и сметка, че нерешените проблеми са много и че има много работа, която хората очакват да свършим, каза още Манолова. Вместо календар на успехите, представяме Бяла книга, в която са включени всички теми, които сме определили за първостепенно важни за гражданите и техните права.\r\n \r\nВ началото на отоплителния сезон, предвид предстоящото увеличение на цената и \"високомерното, надменно и неуважително отношение от страна на монополиста\", първото място в Бялата книга е определено за \"Топлофикация\", заяви Манолова. По думите й не се работи бързо и ефективно по честна методика за определяне на сградната инсталация и вероятно ще се окаже, че на хората е събирана неправомерно сума за тази услуга.\r\n \r\nАрбитражните съдилища също намират място в Бялата книга. Благодарение на промените, \"над 120 хиляди българи вече са свободни от рекета на арбитражните съдилища\", допълни тя. Колекторските фирми все още продължават да тероризират гражданите по всяко време на денонощието и проблемът с това все още не е решен, обясни омбудсманът. Манолова каза още, че ще насочи усилията си и към високите банкови такси, към ДДС върху дарените храни, екотаксите при първа регистрация на автомобил, детското правосъдие, медицинската експертиза и др.\n                    \n                    \n                \r\nНай-много жалби за трите години са били получени заради нарушени права на потребителите, следвани от нарушени социални права и нарушения в изпълнителното производство.", "date": "2018.10.20", "title": "Почти 100 000 души потърсили Манолова за три години"}
{"url": "https://www.dnes.bg/health/2018/10/20/5-ot-nai-dobrite-adaptogeni-i-tehnite-polzi-za-zdraveto.391062", "text": "Чували ли сте за адаптогени? Най-общо казано, с тази съвременна дума се описват билки и растения, имащи ревитализиращи или възстановителни свойства, които са нетоксични, използвани в продължение на хилядолетия за добро здраве.\r\nГоляма част от билките, които ползваме в ежедневието са адаптогени, като босилека, женското биле. Споделяме още 5 от най-добрите адаптогени и техните ползи за здравето.\r\n\r\nАмлата бива наричана още индийско цариградско грозде. Тя е популярна в аюрведа и за нея се смята, че забавя процесите на стареене, подпомага функциите на мозъка. Също така, амла повишава устойчивостта към заболявания, счита се подходяща за възстановяване на апетита, поддържане на здравето на черния дроб и подпомагане на здравето на костите, зъбите и косата. Богата на витамин С и други антиоксиданти.\r\n                    \n                    \n                \r\n\r\nМака е перуанско растение, смятано за един от най-добрите адаптогени. Най-често може да я намерите под формата на прах и може да се добавя в шейкове, десерти, ястия, дори към здравословната салата. Мака благоприятства либидото и хормоналното здраве при двата пола. Тя е богата на витамини и минерали.\r\n\r\n", "date": "2018.10.20", "title": "5 от най-добрите адаптогени и техните ползи за здравето"}
{"url": "https://www.dnes.bg/obshtestvo/2018/10/20/ot-pleven-do-tuluza-romska-shema-za-syvremenno-robstvo.391110", "text": "В началото на летния сезон - през юни, полицията в Тулуза залови 11 българи от пет ромски фамилии. Те били част от престъпна група от България, която принуждавала наши сънародници да просят по улиците на Франция.\n\r\nКаква е схемата за трафик?\n\r\nПо думите на една от жертвите, всичко започва от Плевен. Набелязаните хора получават първоначална покана за работа в земеделието във Франция с примамливи условия – финансова помощ още на територията на България, тъй като обектите на трафика са предимно социално слаби хора, с психически или физически проблеми. Купува им се алкохол и цигари, за да бъдат по-лесно манипулирани. До Франция се пътува с автомобили или малки бусове. Дестинацията е Тулуза, разказва потърпевшият пред Нова тв.\n                    \n                    \n                \r\nПри пристигането обаче, под претекст, че трябват за регистрация, се отнемат личните им документи. Тогава започва робството – хората са принуждавани да просят на улицата, а ако не изпълняват нарежданията, са малтретирани както физически, така и психически.\n\r\nМъжът, който разказа за схемата, се е измъкнал благодарение на други българи, които го приютили в Лион. Той е един от т.нар. \"модерни роби\", принудени да просят на улицата. Всичко започва след случайно запознанство през октомври 2017 г. в родния му Плевен. Запознава се с мъже от ромски произход – Мирелай и Цветан, когото всички наричат Бай Цецо. Предлагат му работа във Франция и след седмица вече пътуват.\n\r\nГрупата от просещи българи, по думите му, наброява около 30 души. Всички изкарани пари от просия са прибирани. Който не изпълнява нареждания, бива наказван с бой.\n\r\nЕдин ден по време на просия става инцидент. Един от просещите е блъснат от камион. Пристига полиция. Мирелай и двама от ръководещите просията бягат с кола. Избягалите стигат до Лион. По разказа му там отново са принудени да просят. Но той успява да избяга. Крие се в подземие. Там го намира Мария - българка, която живее от години в Лион.\n\r\nТой твърди, че е подал сигнал в полицията в Лион. Предстои да му бъде издаден временен паспорт, тъй като неговите документи били изгорени. След което ще се завърне в България.", "date": "2018.10.20", "title": "От Плевен до Тулуза: Ромска схема за съвременно робство"}
{"url": "https://www.dnes.bg/zvezdi/2018/10/20/masha-nikak-ne-strada-po-grisho-nameri-si-milioner.391046", "text": "Мария Шарапова показа, че е превъзмогнала бившия си любим - Григор Димитров. Руската красавица потвърди връзката си с милионера Александър Джилкс на страницата си в Instagram.\r\nВлюбените са се снимали в английската провинция Котсуолдс на един и същ пейзаж, но по отделно. 31-годишната тенис звезда излиза с 39-годишния предприемач още от началото на годината, но едва сега двамата показват пред света, че наистина са заедно.\r\nАлександър, който живее в Ню Йорк, е съосновател на онлайн арт аукционна къща Paddle8.\r\nТой е близък приятел на принцеса Южени, както и на принцовете Уилям и Хари. Той присъства и на двете кралски сватба тази година - и на Меган Марке с принц Хари, и на принцеса Южени с Джак Бруксбанк миналата седмица.\r\nСред приятелите на Джилкс са още личности като Пипа Мидълтън, сър Елтън Джон, Мадона и Еди Редмайн.\r\nВижте още за звездите в", "date": "2018.10.20", "title": "Маша никак не страда по Гришо. Намери си милионер!"}
{"url": "https://www.dnes.bg/sofia/2018/10/20/trafik-remontyt-na-severnata-skorostna-tangenta-prodyljava.391111", "text": "Засиленият трафик и задръстванията в София, които се дължат на ремонта на Северната скоростна тангента ще продължат и през новата седмица. \r\nРаботата по трасето трябваше да приключи днес, но пусковият срок се удължава до четвъртък, съобщи Нова тв. Това потвърди и регионалният министър Петя Аврамова.\r\nПричина за забавянето било по-бавното съхнене на фугите, които се поправят. Дефектите се отстраняват от възложителя за негова сметка, тъй като обектът все още е в гаранция.", "date": "2018.10.20", "title": "Трафик: Ремонтът на Северната скоростна тангента продължава"}
{"url": "https://www.dnes.bg/notifikacii/2018/10/20/hiui-fiuri-kacna-u-nas-kobrata-go-chaka-na-27-mi.391112", "text": "Шампионът по бокс на Великобритания Хюи Фюри пристигна у нас седмица преди голямата битка срещу Кубрат Пулев на 27 октомври.  \r\nТой е придружаван от баща си, който му е и треньор - Питър Фюри. Заедно с него пристигна и световната шампионка в женския бокс Савана Маршал, съобщава Булфото.\r\nНа летището ги посрещна промоутърът Ивайло Гоцев, който организира боксовата гала в \"Арена Армеец\".\r\nВ програмата на боксовото шоу са включени 10 мача. По-малкият брат на Кубрат – Тервел Пулев, ще се бие с италианеца Леонардо Брусезе. Двубоят ще е за титлата на Европейския съюз в полутежка категория.", "date": "2018.10.20", "title": "Хюи Фюри кацна у нас, Кобрата го чака на 27-ми"}
{"url": "https://www.dnes.bg/stranata/2018/10/20/policaite-s-blokada-na-romskiia-kvartal-nadejda-v-sliven.391113", "text": "Полицейски патрули проверяваха влизащите автомобили и багажа в тях, както и документите на хората в квартал \"Надежда\" в Сливен. Акцията е в отговор на вчерашното нападение над полицай и възникналите безредици.\n\r\nПрез цялата нощ дежурни екипи проверяваха всеки автомобил, който влиза в махалата.\n\r\nПострадалият полицай, който беше нападнат, след като се е отзовал на сигнал за силна музика, остава в болница.\n\r\n24 часа след нападението полицаите останаха на входа на квартала и проверяваха всички влизащи автомобили. Акцията беше посрещната с протести заради сватбите в петък вечер.\n\r\nУниформените често срещат агресия при проверки за силна музика, признават от полицията в Сливен. Преди година техен колега е нападнат на същата улица, където беше пребит полицаят Цветан Иванов, припомня bTV.\n                    \n                    \n                \r\nТой остава в болницата с мозъчно сътресение, без опасност за живота.\n\r\nЧетирима от нападателите са в ареста за 72 часа, петима са освободени. Всички са криминално проявени.", "date": "2018.10.20", "title": "Полицаите с блокада на ромския квартал \"Надежда\" в Сливен"}
{"url": "https://www.dnes.bg/akoshtete-vqrvaite/2018/10/20/hranite-se-s-ryce-eto-kakva-lichnost-ste.391059", "text": "В съвременната култура е прието да се храним с прибори. Въпреки това има някои храни, като пица, пържени картофки, които е някак по-удобно да поднасяме към устата си с ръце.\r\nНякои хора предпочитат да се хранят предимно с пръсти и то не само вкъщи. Те не се притесняват да го правят, дори когато се отнася до храни, които традиционно се консумират с помощта на прибори.\r\nДа оближеш пръстите си пред другите хора на масата е скандално за някои, но онези, които не се срамуват да го правят, носят особена индивидуалност.\r\nПреди да ги посочите с пръст като простаци, вижте какво говорят тези навици за тяхната личност.\r\nАко и вие сте сред любителите на яденето с ръце, ето какви сте в душата си:\r\n                    \n                    \n                \r\nАко сте отгледани в култура, която налага ползването на вилица и нож по време на хранене, но винаги, когато е възможно избягвате да ги ползвате, вие определено носите приключенски дух. Вие сте открит човек, който не се срамува от същността си, искрен е и не се интересува от хорското мнение. Авантюрист сте по природа, което ви помага да се впускате в приключения без да му мислите много.\r\n\r\nАко не бързате да посягате към вилицата и ножа, а предпочитате да докоснете храната с пръсти, да се насладите на аромата ѝ преди да я поднесете към устата си, много вероятно е вие да сте личност, която обича да се наслаждава на живота.\r\n", "date": "2018.10.20", "title": "Храните се с ръце? Ето каква личност сте!"}
{"url": "https://www.dnes.bg/snimka-na-denia/2018/10/20/i-utre-ostava-toplo-no-oblacite-postepenno-idvat.391115", "text": "През нощта облачността ще е разкъсана, по-значителна над източните райони от страната.\n\r\nУтре ще бъде предимно облачно и главно в Западна и Централна България ще има валежи от дъжд. Ще духа слаб до умерен вятър от север и с него ще продължи да нахлува студен въздух\n\r\nПреобладаващите минимални температури ще бъдат между 7 и 12 градуса, а максималните ще са между 15 и 20 градуса,  синоптиците от НИМХ.\n\r\nНад Черноморието ще бъде предимно облачно, но само на отделни места слабо ще превали. Ще духа слаб до умерен североизточен вятър. Максималните температури ще са 18-20 градуса, колкото е и температурата на морската вода. Вълнението на морето ще е 2-3 бала.\n                \n                \r\nВ планините ще бъде предимно облачно и на много места в масивите от Западна и Централна България ще има валежи от дъжд. Над около 2100 метра валежите ще са от сняг. Ще духа умерен, по високите и открити части - и силен, вятър от изток-североизток. \n\r\nМаксималната температура на височина 1200 метра ще е около 11 градуса, на 2000 метра - около 4 градуса.\n\r\nВ началото на следващата седмица ще преобладава облачно време и на много места ще превалява дъжд, а в планините над 2000 метра - сняг. В цялата страна вятърът ще се ориентира от североизток. \n\r\nТемпературите ще се понижат още и максималните ще бъдат между 12 и 17 градуса, а минималните - между 7 и 12 градуса. Във вторник валежите ще са на по-малко места, главно в Южна България, а над Северна ще има и временни разкъсвания на облачността. Североизточният вятър ще отслабне. ", "date": "2018.10.20", "title": "И утре остава топло, но облаците постепенно идват"}
{"url": "https://www.dnes.bg/blizak-iztok/2018/10/20/turciia-se-zareche-shte-raznishti-ubiistvoto-na-kashogi.391116", "text": "Турция ще извади наяве всичко във връзка с убийството на саудитския журналист Джамал Кашоги, заяви днес говорителят на управляващата Партия на справедливостта и развитието Йомер Челик, цитиран от Анадолската агенция и БТА.\n\n\r\nНека никой не се съмнява в това. Ние провеждаме нашето независимо разследване, каза Челик и добави, че нещата ще бъдат осветлени, като се използват всички възможности. Такава е и волята на нашия президент, добави Челик.\r\nНие не обвиняваме никого предварително, но и не сме съгласни нищо да остане покрито, изтъкна Челик.\r\nСаудитска Арабия призна днес, че журналистът Джамал Кашоги е починал в нейното консулство в Истанбул, след като се сбил с хора, които срещнал там.\r\n ", "date": "2018.10.20", "title": "Турция се зарече: Ще разнищи убийството на Кашоги!"}
{"url": "https://www.dnes.bg/sofia/2018/10/20/kultura-pod-pepelta-razchistvaneto-na-studentskiia-dom.391117", "text": "\n\r\nСлед 17 години в разруха, младежи възстановяват Студентския дом в София.\r\nАкцията в сградата паметник на културата започна тази сутрин с разчистване на ненужните вещи.\r\nСградата е паметник на културата и се намира точно срещу Народното събрание.\n\r\nДоброволците споделят, че най-интересното, което намират в разрухата, са брошурите, списания или плакати от преди 15 г. \r\nПрез декември 2001 г. в Студентския дом в София избухва пожар. Сцената и покривът над нея са почти изпепелени. В продължение на 17 години мястото тъне в разруха – до днес.\r\nСтудентите обещават, че инициативата ще продължи докато не изчистят всички отпадъци и не върнат отново духа на мястото.                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        ", "date": "2018.10.20", "title": "Култура под пепелта: Разчистването на Студентския дом"}
{"url": "https://www.dnes.bg/usa/2018/10/20/voinata-kitai-sasht-tepyrva-zapochva-pyrvo-tyrgovska-posle.390983", "text": "Търговската война е само прелюдия към един глобален сблъсък. Вашингтон се опитва да попречи на Китай да се превърне в суперсилата на 21-и век.\n\r\nРеч в духа на времето на Студената война. В четвъртък, 4 октомври, докато американците са вперили очи в Капитолия за дебатите около кандидатурата на Брет Кавано за Върховния съд, на няколко метра встрани една голяма промяна в китайско-американските отношения придобива измерения, пише Фредерик Шефер*, в. \"Ле-з-еко\".\n\r\nОт трибуната на института \"Хъдсън\", консервативен мозъчен тръст във Вашингтон, вицепрезидентът на САЩ Майк Пенс се е впуснал в най-острата обвинителна реч, произнасяна някога от американски представител срещу Китай след размразяването на двустранните отношения преди четири десетилетия.\n                    \n                    \n                \r\nВсичко е казано в тази 40-минутна обвинителна реч. Вицепрезидентът на САЩ отива далеч отвъд нелоялната търговска конкуренция, кражбата на интелектуална собственост и принудителния трансфер на технологии. Той критикува дипломатическия експанзионизъм и \"опасната военна игра\" в Южнокитайско море, изразява подкрепата си за Тайван, чийто демократичен модел е \"най-добрият път за всички китайци\", осъжда \"държавата на незаконно следене\", изградена от Китай, и неговото \"драстично връщане назад\" в областта на обществените свободи и, за капак, \"зловредното влияние\" на Пекин в изборния процес в Съединените щати. Последният да затвори вратата!\n\r\n\n\r\nДокато китайците се радват на почивни дни по случай националния си празник - Деня на провъзгласяването на републиката, 1 октомври - комунистическият режим лаконично определи като смешни обвиненията, отправени от Пенс. Те обаче трябва да са накарали китайските лидери да се намръщят. Никога досега Китай не е бил атакуван публично по такъв начин. Фронтална атака от всички посоки. За Пекин вече е сигурно: Вашингтон се опитва да не позволи Китай да стане доминираща сила през 21-и век. И, следователно, е уместно да се подготви за дълга конфронтация.\n\n\n\r\nСъединените щати имат основания да се страхуват от Китай. Не само че икономическият възход на азиатския гигант през последните 30 години вече допринесе за промяна в съотношението на силите, но и китайските амбиции не спират до тук. Алис Екман, която отговаря за Китай в Ifri (Френския институт за международни отношения), подчертава \"желание за сила на 360 градуса\", която Китайската комунистическа партия цели да постигне чрез своето \"голямото обновление на китайската нация\".\n\r\nКитай иска да има всичките атрибути на суперсила и умножава своите икономически, военни, дипломатически, политически, но и идеологически инициативи. Страната модернизира армията си и има една все по-впечатляваща армада, инвестира милиарди в изкуствения интелект, мечтае да се превърне от най-големия замърсител на планетата в \"зелена\" сила за пример и се впуска в космическата надпревара.\n\r\nВ международен план дискретността на Китай вече е в миналото. Новите пътища на коприната на президента Си Цзинпин са плод колкото на икономически, толкова и на политически съображения, в момент, когато азиатският гигант иска да промени из основи световния ред.\n\r\n\n\r\nВ която и да било област методът често е един и същ: Пекин влага значителни финансови средства там, където играта все още не е приключила и начертава стратегия с точен график. След края на първи етап през 2035 година Китай ще трябва да се е наложил като лидер във всички определени сфери до 2049 година, когато Народната република ще празнува 100 години от своето създаване.\n\r\nВ този срок Китай не само трябва да догони Съединените щати, но и да ги изпревари. Тази стратегия е особено видима в плана \"Произведено в Китай 2025\", в който Китай е определил 10 приоритетни индустриални сектора, заплашвайки звездите на Силициевата долина. Един Китай с \"модерен социализъм\" ще се \"издигне като първа сила в света\" до 2050 година, прогнозира Си Цзинпин на 19-ия конгрес на Китайската комунистическа партия преди година.\n\r\nТази методично планирана решимост на китайските власти да превърнат страната в силата на 21-и век може да доведе само до втвърдяване на отношенията със Съединените щати. Въпреки че методът Тръмп понякога е оспорван, \"във Вашингтон има всеобщо усещане, че Китай не може да продължава да нарушава всички международни правила\", отбелязва Филип Льо Кор, старши изследовател от Института по администрация \"Джон Кенеди\" към Харвардския университет. \"И това чувство, че прагът е прекрачен, няма да изчезне с преминаването на междинните избори за Конгрес през ноември, какъвто и да бъдат резултатите.\" Китайско-американските отношения вече са под знака на конкуренцията и конфронтацията.\n\r\n\n\r\nОтбелязвайки нарастването на китайската мощ, Греъм Алисън, известен професор от Харвард, се пита: \"Ще избегнат ли Съединените щати и Китай капана на Тукидид?\" в публикувана през пролетта на миналата година книга**, която предизвика голям интерес сред \"ястребите\" в Белия дом. Този израз е препратка към древногръцкия историк от 4-и век пр. н. е., който пише в \"История на Пелопонеската война\": \"Нарастването на силата на Атина и страхът, който то предизвика в Спарта, направи войната неизбежна.\"\n\r\nГреъм Алисън обяснява през погледа на историка, че когато една нововъзникваща сила оспори утвърдената сила, втората често започва война, водена от страх. Според американския интелектуалец в историята изобилстват примери в този смисъл. След Ренесанса капанът на Тукидид се е затворил 12 пъти, както по време на английско-германското съперничество в началото на 20-и век (б. пр.: довело до избухването на Първата световна война) или между френските крале и Хабсбургите през 16-и век. Само при четири прехода от една сила към друга е бил избегнат въоръжен конфликт. През призмата на тази констатация една икономическа война между Съединените щати и Китай е само по-малкото зло. \n\r\n\n\r\nКнигата е озаглавена \"Предопределени за война. Могат ли Америка и Китай да избегнат капана на Тукидид?\" (бел. изд.)\r\n ", "date": "2018.10.20", "title": "Войната Китай-САЩ тепърва започва. Първо търговска, после... "}
{"url": "https://www.dnes.bg/notifikacii/2018/10/20/ungariia-na-borba-s-djendyrolozite-v-imeto-na-civilizaciiata.391119", "text": "Още в средата на август унгарският вицепремиер Жолт Шемен загатна, че университетската специалност \"Изследване на половете\" ще бъде премахната. Според него, тя била излишна. Нямало работодатели, които да назначават \"джендъролози\", затова и нямало смисъл да се обучават такива кадри. Освен това понятието \"социален пол\" било \"абсурдно\".\n\r\nКраят на специалността настъпи официално миналата събота (13.10). Тя бе премахната от списъка с магистърските програми със заповед, подписана от премиера Виктор Орбан. Само онези студенти, които вече следват тази дисциплина, могат да завършат обучението си. След това тя ще бъде забранена във всички унгарски университети.\n\n\n\n\n                \n                \r\nВ момента \"Изследване на половете\" се изучава само в два университета в страната: в най-старото унгарско висше учебно заведение \"Йотвьош Лоранд\" в Будапеща, което получава финансиране от държавата, и в Централноевропейския университет, който се финансира от фондация \"Отворено общество\" на американско-унгарския милиардер Джордж Сорос. В магистърската програма \"Изследване на половете\" в тези два университета са записани по около 20 студенти.\n\r\nЗабраната на тази специалност в Унгария е израз на една отколешна идеологическа и културна борба, както и на реакционната семейна политика, пише \"\". Голяма част от унгарския управляващ елит е убеден, че на Запад \"нормалният християнски свят\" е на изчезване, тъй като там ценности като семейство, дом и нация вече не били на почит. Според унгарския вицепремиер Жолт Шемен, в западноевропейските страни \"нормалността\" била премахната от леви либерали, масони, ислямистки имигранти и \"хора със сексуални отклонения\". Затова и Унгария се противопоставя на тази тенденция, казва той. Изследването на половете било една от причините за риска от разпад на европейската цивилизация.\n\r\nВ университета \"Йотвьош Лоранд\" магистърската програма \"Изследване на половете\" бе въведена едва миналата есен и предизвика голямо възмущение от страна на унгарското правителство. Бенсе Ретвари, държавен секретар в Министерството на човешките ресурси, което отговаря за социалните въпроси, образованието, културата, семейството, спорта и младежта, заяви в тази връзка, че съдържанието на дисциплината се различавало драстично от \"ценностите на правителството\". Затова неговото министерство въвело в държавния университет \"Корвинус\" в Будапеща магистърската програма \"Семейни науки\" - като противовес на специалността \"Изследване на половете\".\n\r\nПредседателят на унгарския парламент Ласло Кьовер, официално вторият човек в държавата, стар приятел и довереник на Виктор Орбан и един от основните идеолози в партията \"Фидес\", обяви още през 2015 година, че Унгария ще се откаже от \"джендър-лудостта\". На един партиен конгрес той подчерта: \"Ние искаме нашите момичета да възприемат като върховна цел на своето себеосъществяване това, че раждат нашите внуци\". Миналата година заместник-председателят на \"Фидес\" Силард Немет настоя, че унгарските жени трябва \"да раждат\" в родината, за да се създаде \"прираст на населението\". През следващите седмици унгарският премиер Виктор Орбан планира да стартира нова национална кампания срещу демографския срив.\n\r\nВ момента кампанията срещу специалността \"Изследване на половете\" е най-видимата част от културната борба на унгарските правителствени кръгове, която се провежда от няколко месеца насам. Тя е насочена срещу писатели, художници и музиканти с критични позиции към правителството, но и срещу умерените представители на кръгове около управляващата партия \"Фидес\", какъвто е например бившият заместник-държавен секретар в унгарското външно министерство Гергели Прьоле. Наскоро той бе отстранен като ръководител на литературния музей \"Петьофи\" в Будапеща, защото за сметка на данъкоплатците бил канил писатели, които клеветели унгарците и страната. В края на юли премиерът Виктор Орбан защити културно-политическата офанзива на своето правителство и обяви, че ще настъпят \"големи промени\" под формата на духовно-културен обрат срещу \"елита на 68-ма\".\n\r\nТова не е първата подобна културно-политическа офанзива. През 2010/2011, няколко месеца след първата победа на Орбан, десетки известни либерални интелектуалци и учени от държавните университети бяха уволнени или принудени да напуснат. Кулминацията на кампанията срещу тях бе т.нар. \"Философски процес\" - разследване срещу видни философи като Агнеш Хелер за предполагаемо незаконно присвояване на средства за научни изследвания. По-късно правителството на Орбан трябваше да оттегли тези обвинения.\n\r\nМеждувременно в унгарските държавни университети и културни институции почти няма служители, които да изразяват публично критични позиции спрямо правителството. Според левия философ и бивш антикомунистически активист за граждански права Г. М. Тамаш, целта е не само левите, но и умерените консервативни интелектуалци да бъдат изтласкани от полезрението на обществеността. \"За унгарското ръководство всички онези, които не се вписват в контекста на националната пропаганда, са \"човешки индивиди от друг вид\" и \"развратници\"\", гласи част от коментар на Тамаш, публикуван в унгарския седмичник HVG.\n\r\n \r\n \r\n", "date": "2018.10.20", "title": "Унгария на борба с \"джендъролозите... В името на цивилизацията!"}
{"url": "https://www.dnes.bg/politika/2018/10/20/rumen-radev-za-vota-v-makedoniia-politicheska-smelost.391121", "text": "Резултатът от проведеното на 19 октомври 2018 г. гласуване в парламента е важна стъпка за Република Македония по един дълъг исторически път. Той трябва да доведе до още по-голяма близост между нашите две страни на принципите на приятелството, добросъседството и сътрудничеството. С тези думи президентът Румен Радев коментира вота в македонския парламент.\n\r\n \r\n\"Перспективите за развитие на двустранните ни отношения и изчистването им от идеологическите наслоения от близкото минало са от изключително значение за затвърждаване на подкрепата на Република България за интеграцията на Република Македония в Европейския съюз и НАТО\", посочи президентът.\r\nДържавният глава приветства всички прояви на политическа смелост, лидерство и държавническа отговорност, които водят към сближаване между нашите две държави. \r\n ", "date": "2018.10.20", "title": "Румен Радев за вота в Македония: Политическа смелост!"}
{"url": "https://www.dnes.bg/cars/2018/10/20/ilon-mysk-pusna-oshte-po-evtina-kola-biudjetniiat-model-3.391118", "text": "Американският производител на електомобили Tesla стартира продажби на нова начална версия на Model 3 - Mid Range RWD, която струва 33 200 долара, ако се използва държавна субсидия за коли на ток. Без нея цената на седана е 45 000 долара.\n\r\nЕлектромобилът беше показан в Twitter от главния изпълнителен директор на компанията Илон Мъск. Всъщност, това си е чист маректингов ход от негова страна, защото субсидията за Model 3 важи до края на годината. Но пък Tesla няма как да произведе тази версия преди януари догодина, така че клиентът във всички случаи ще трябва да плати 45 000 долара.\n\r\nОбявеният от Tesla пробег с едно зареждане за версията Mid Range RWD е 418 км по цилкъла EPA. Ускорението от 0 до 60 мили (96 км/ч) при седана със задно предаване отнема 5,6 секунди, а максималната скорост е 201 км/ч.\n                    \n                    \n                \r\nВключването на новата версия в каталога на Tesla доведе до отпададането на варианта със задно предаване и по-голям пробег - Model Long Range RWD , който може да измине 499 км с едно зареждане на батериите. Според Мъск, този електромобил ще бъде достъпен за поръчки още една-две седмици. Неговата цена е 49 000 долара.\n\r\nОсвен това компанията предлага и модификациите със задвижване на четирите колела Long Range и Performance. И при двете пробегът е 499 км, като ускорението от 0 до 60 мили в час е съответно 4,5 секунди и 3,3 секунди. Цената на AWD-версиите е 54 000 и 78 000 долара.\n\r\nВсе още обаче не е ясно кога в Tesla ще бъдат готови със старта на производство на най-достъпни вариант на Model 3, който беше анонсиран още преди няколко години. Той трябва да струва 35 000 долара без субсидиите и отстъпките.\n\r\n", "date": "2018.10.20", "title": "Илон Мъск пусна още по-евтина кола: Бюджетният Model 3"}
{"url": "https://www.dnes.bg/eu/2018/10/20/500-000-v-london-poiskaha-nov-referendum-za-brexit.391123", "text": "\n\r\nХиляди демонстранти се събраха днес в центъра на Лондон, за да призоват за втори референдум за излизането на Великобритания от Европейския съюз, предадоха Асошиейтед прес и ДПА.\r\nБроят на участниците в протестното шествие в Лондон с искане за нов референдум за Брекзит надхвърли 500 000, заявиха организаторите, цитирани от ДПА.\n\r\nПо първоначални оценки се очакваше в демонстрацията да се включат около 100 000 души.\n\r\nОбявената бройка е неофициална. Лондонската полиция не предоставя редовно данни за броя на участниците в протестни прояви.\n\r\nКметът на британската столица Садик Хан е сред политиците, участващи в протестното шествие, чиято кулминация е пред парламента. Той заяви в Twitter, че това е \"исторически момент в нашата демокрация\".\n\n\n\n                    \n                    \n                \r\nОрганизаторите очакват това да бъде най-голямата подобна демонстрация. Според тях в нея ще се включат над 100 000 души. Хиляди активисти от цялата страна пристигат с около 150 автобуса за участие в проявата, пише БТА. \n\r\nПротестът, организиран от групата \"People's vote\" (в превод Народен вот), е подкрепян от британския в. \"Индипендънт\", чиято онлайн петиция за втори референдум за Брекзит е подписана от близо 900 000 човека.\n\r\nПрез юни 2016 г. британците с малко мнозинство гласуваха за излизане от ЕС. Министър-председателката Тереза Мей изключва възможността за нов референдум за Брекзит. Социологическите проучвания показват, че страната е дълбоко разделена по въпроса.\n\r\nВеликобритания трябва да напусне ЕС на 29 март догодина, но преговорите са затруднявани от разногласия, особено за границата между Северна Ирландия и Ирландия, която ще бъде единствената сухопътна граница между Великобритания и ЕС след Брекзит. Има все по-големи страхове от напускане без сделка, което може да причини хаос на границите и в икономиката.", "date": "2018.10.20", "title": "500 000 в Лондон поискаха нов референдум за Brexit"}
{"url": "https://www.dnes.bg/top-novini/2018/10/20/nai-goliamata-danychna-krajba-55-mlrd-evro-bez-usiliia-i-pot.391109", "text": "Това е най-голямата данъчна кражба на всички времена. 55 милиарда евро са били източени от данъчните системи на няколко европейски страни, а разследващи журналисти извадиха на бял свят истинско криминале, пише \"\".\n\r\nФайловете \"Cum-Ex\"се четат като криминале. Още от самото начало: \"Поддържат стайна температура точно 18 градуса. Всяка капка пот по нечие чело може да бъде издайническа. Никой не бива да изглежда нервен\". \n\r\nТака започва една дълга история, която обобщава резултатите от задълбочено журналистическо разследване. Това е историята на най-голямата кражба на данъци за всички времена. \n                \n                \r\nЕвропейският разследващ център Correktiv публикува резултатите от широко мащабното разследване: файловете, известни като \"Cum-Ex\". В разследването са участвали 37 журналисти от 19 медии в 12 европейски страни. Изводът: в резултат от съмнителни борсови операции 11 европейски държави са загубили милиарди. Освен Германия, в списъка на измамените са Франция, Испания, Италия, Холандия, Дания, Белгия, Австрия, Финландия, Норвегия и Швейцария.\n\r\nНай-засегната от всички страни е Германия. Следват Франция със загуби от най-малко 17 милиарда евро, Италия - 4,5 милиарда и Дания - 1,7 милиарда. \"Става дума за най-голямата кражба на данъци в историята на Европа\", казва данъчният експерт и професор от университета в Манхайм Кристоф Шпенгел. Той е изчислил, че само за периода от 2001 до 2016 година германската хазна е ощетена с почти 32 милиарда евро покрай сделките \"Cum-Ex\". Разследващият журналистически екип оценява общоевропейските загуби на над 55 милиарда евро.\n\r\nТ.нар. \"Cum-Ex\" сделки разчитат на сложни данъчни трикове, които позволяват на притежателите на акции неколкократно да претендират за възстановяване на данъци, платени само веднъж върху получени дивиденти. Понятието Cum се отнася до акции с претенции за дивиденти, а Ex - за акции без дивиденти. Понеже данък печалба се плаща само веднъж, всеки, който успее да го възстанови няколко пъти, може да натрупа цяло състояние. В схемата участват няколко инвеститори, които купуват и препродават акции в съдружие помежду си именно в деня, когато фирмата изплаща дивидентите. Акциите многократно и бързо сменят собствениците си, така че данъчните власти не знаят кому принадлежат в крайна сметка и възстановяват данъка на няколко пъти.\n\r\nВ Германия тази практика е забранена от 2012 година, когато пробойната във финансовата система беше запушена. Разследващият журналистически екип на Correktiv обаче твърди, че Германия е предупредила другите европейски страни за този вид сделки едва през 2015 година. Федералното министерство на финансите подчертава, че \"и в миналото е информирало различни страни в отговор тяхно запитване за сделките  \"Cum-Ex\"\". Фракцията на зелените настоява за подробно обяснение от финансовия министър Олаф Шолц. Защото, ако измамите са били възможни и след 2012 година, това \"би бил пълен провал и безкраен позор за германската финансова политика\", заяви председателят на зелената фракция Антон Хофрайтер.\n\r\nМащабите на данъчната далавера постепенно се очертават, но и до днес не е ясно дали съмнителните сделки наистина са били незаконни. Дълго време данъчните експерти ги смятаха просто за легални данъчни трикове. Днес обаче наблюдателите и следователите твърдят, че въпросните схеми са незаконни. Кьолнската прокуратура например води разследване срещу испанската банка Сантандер. Някои други банки, сред които Дойче банк и дъщерната банка на Уникредит - Хипо-Ферайнсбанк, вече признаха че са участвали в такива сделки.\n\r\n\n\r\nЕдно от главните действащи лица в тази игра с милиони вече е в предварителния арест в Кьолн. Мъжът се надява на смекчена присъда, ако помага на разследването. Дори се съгласява да даде интервю на разследващите журналисти. Предпочита, разбира се, да остане анонимен, защото в бъдеще смятал да работи като \"почтен\" адвокат. На интервюто се явява с маска на лицето, също както по филмите.\n\r\nПак като във филмите е и описаната в началото сцена в хотелски апартамент на един лондонски небостъргач. Там млад брокер приема двама разследващи журналисти, които се представят за синове на семейство милиардери. Брокерът най-напред ги развлича с общи приказки за финансови концепции и борсови понятия, но единият от журналистите бързо минава към главния въпрос: Дали парите все пак не идват от държавните данъчни приходи? \"Естествено\", отговаря младият борсов агент.\r\n", "date": "2018.10.20", "title": "Най-голямата данъчна кражба - 55 млрд. евро без усилия и пот"}
{"url": "https://www.dnes.bg/usa/2018/10/20/povdignaha-obvineniia-na-ruskinia-za-namesa-v-izborite-v-sasht.391101", "text": "Американските власти повдигнаха обвинения на рускиня в намеса в изборите в Съединените щати, включително в междинните избори за Конгрес идния месец, предадоха световните агенции, като се позоваха на министерството на правосъдието.\n\r\nАсошиейтед прес отбелязва, че това е първото федерално дело във връзка с предполагаема руска намеса в тазгодишните избори.\n\r\nСпоред обвинението Елена Алексеевна Хусяйнова била главният счетоводител на \"Проект Лахта\", който е финансиран от руския олигарх Евгений Пригожин и две контролирани от него компании - \"Конкорд Менидждмънт енд Кънсълтинг\" и \"Конкорд Кетъринг\". Като използвали социални мрежи и други платформи участниците в проекта водили \"информационна война срещу Съединените щати\", опитвайки се да всеят недоверие към кандидати за политически постове и американската политическа система като цяло, пише в обвинителния акт.\n                    \n                    \n                \r\nПо-рано прокуратурата в САЩ повдигна задочни обвинения срещу редица руски граждани по случая.\n\r\nАмериканският президент Доналд Тръмп заяви, че обвинената рускиня не е свързана към неговата предизборна кампания през 2016 г.\n\r\nСъединените щати междувременно обвиниха Русия, Китай, Иран и други страни в непрекъснати усилия да повлияят на американската политика и гласоподаватели на предстоящите междинни избори за Конгрес и по-нататък, предадоха световните агенции, като се позоваха на съвместно изявление на американски правоохранителни и разузнавателни служби.\n\r\nВ текста се отбелязва използването на социалните мрежи с цел раздухване на въпроси, които разделят американското общество. Дава се пример и с пропагандни продукти на англоезични медии като руските държавни Ар Ти и \"Спутник\".\n\r\nИзявлението не съдържа конкретни примери за чуждестранна намеса в изборния процес в САЩ.\r\n(БТА)", "date": "2018.10.20", "title": "Повдигнаха обвинения на рускиня за намеса в изборите в САЩ"}
{"url": "https://www.dnes.bg/balkani/2018/10/20/bukvalno-s-1-glas-makedoniia-prie-promeni-za-smiana-na-imeto.391088", "text": "След дълго и хаотично заседание, примесено със скандални обвинения, македонският парламент прие снощи промени в конституцията, за да може страната да промени името си на Република Северна Македония, предадоха световните агенции.\n\r\nНеобходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати. 39 техни колеги гласуваха против, съобщава БТА.\n\r\nПромяната на името бе договорена с Гърция в Преспанския договор от юни. Тя може да отвори пътя на страната към НАТО и Европейския съюз, блокиран от дълго време от Гърция, според която името \"Македония\" предполага териториални претенции към едноименната гръцка провинция, отбелязва Ройтерс.\n\nКонституционните поправки получиха необходимото мнозинство от две трети, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването.\n                    \n                    \n                \r\nЗаседанието на парламента бе забавено с над 10 часа. През това време македонският премиер социалдемократ Зоран Заев се мъчеше да си осигури подкрепата на депутати от националистическата опозиция, която бе необходима за събиране на необходимото мнозинство от две трети. В противен случай в страната щяха да бъдат свикани предсрочни избори.\n\r\nИгор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП.\n\r\nЗаев отхвърли тези обвинения и заплаши да заведе дело за клевета.\n\r\nОдобрените поправки в конституцията на бившата югославска република са общо четири. Първата е за добавяне на \"Северна\" към името на страната Република Македония. Втората вписва държавните правни традиции в преамбюла на конституцията. Третата предвижда \"уважаване на суверенитета, териториалната цялост и политическата независимост на съседните страни\". Четвъртата поправка се отнася за грижите за културните, икономическите и социалните права на македонския народ и всички граждани на страната без граница без намеса в суверенните права на други държави и в техните вътрешни работи под каквато и да било форма.\n\r\nСъс силната подкрепа на западните лидери, Заев води кампания за преименуване на бившата югославска република с цел уреждане на продължаващия 27 години спор за нейното име със съседна Гърция, отбелязва АП. Това ще позволи на Р Македония да се присъедини на първо време към НАТО, а евентуално на по-късен етап - и към Европейския съюз.\n\r\nНационалистическата опозиция е твърдо против промяната на името и бойкотира произведения миналия месец референдум по въпроса. Огромното мнозинство от участниците в допитването подкрепиха инициативата на Заев, но не бе достигната необходимата избирателна активност от над 50 процента. Въпреки това македонският премиер пристъпи към гласуване на конституционните поправки в парламента.\n\r\nСега процесът на промяна на името на страната на Република Северна Македония трябва да започне официално в срок от две седмици, посочва АП.\n\r\nПроцесът обаче е дълъг и пред него остават препятствия, отбелязва Ройтерс. Ще са необходими още няколко гласувания в македонския парламент, като процедурата трябва да приключи най-късно до януари.\n\r\nСлед като Република Македония промени официално името си, гръцкият парламент също ще трябва да одобри Преспанския договор. Министърът на отбраната Панос Каменос, лидер на националистическата партия \"Независими гърци\", заплаши, че по-малкият партньор в управляващата коалиция ще напусне правителството, ако споразумението бъде одобрено.\r\n(БТА)", "date": "2018.10.20", "title": "Буквално с 1 глас: Македония прие промени за смяна на името "}
{"url": "https://www.dnes.bg/notifikacii/2018/10/20/sauditska-arabiia-prizna-kashogi-pochinal-sled-sbivane-v-konsulstvoto-i.391089", "text": "Саудитска Арабия призна, че журналистът Джамал Кашоги е починал в нейното консулство в Истанбул. Според лансираната версия, това е станало след като се сбил с хора, които срещнал там, предадоха световните агенции и БТА.\n\r\nТе се позоваха на официалната Саудитска агенция по печата, която разпространи предварителните резултати от разследването на мистериозното изчезване на базирания в Съединените щати саудитски журналист дисидент.\n\r\nРазследванията на случая продължават, като до момента са били задържани 18 саудитски граждани. Имената им не бяха разкрити.\n\n\n\n\n\nСъветникът в кралския двор Сауд ал Кахтани и заместник-ръководителят на разузнаването Ахмед Асири са били уволнени, наред с още трима високопоставени разузнавачи.\n                \n                \r\nДжамал Кашоги - базиран в САЩ саудитски журналист дисидент, критичен към външната политика на кралството и конкретно към престолонаследника - изчезна, след като на 2 октомври отишъл в генералното консулство на Саудитска Арабия в Истанбул за оформяне на документи във връзка с планираната си женитба. Редица медии предположиха, че той е бил убит в сградата на мисията. На 6 октомври Ройтерс съобщи, че това е една от основните версии според турската полиция. Телевизия Си Ен Ен пък каза, че саудитските власти се подготвят да признаят, че Кашоги е починал при разпит, който не е преминал по план.\n\r\nКрал Салман е разпоредил преструктуриране на ръководството и преразглеждане на правомощията и методите на националното разузнаване под надзора на министерски комитет начело с престолонаследника принц Мохамед бин Салман. Комитетът ще трябва да докладва лично на монарха в срок от един месец.\n\r\nСаудитска Арабия изрази съжаление за смъртта на Кашоги и похвали Турция за сътрудничеството по случая.\n\r\nКралството обещава да накаже с цялата строгост на закона всички онези, които са замесени в убийството на журналиста, се казва в изявление на саудитското министерство на външните работи в Twitter.\n\r\nСаудитският престолонаследник не е знаел за конкретната операция, довела до смъртта на Кашоги, увери представител на властите, запознат с разследването, предаде Ройтерс.\n\r\nСпоред цитирания източник, пожелал да запази анонимност, не е имало заповед журналистът да бъде убит или дори отвлечен. Той обаче отбеляза, че има принципна инструкция за връщане на критици обратно в страната.\n\r\nМестонахождението на тялото на Кашоги не е известно, откакто то е било предадено на \"местен сътрудник\", каза представителят на саудитските власти. Той посочи, че шофьорът на консулството е участвал в операцията по прехвърлянето на тленните останки.\n\r\nПрезидентът на САЩ Доналд Тръмп определи обясненията на Саудитска Арабия за смъртта на саудитския журналист дисидент като достоверни, предадоха световните агенции. \"Да, да\", отговори Тръмп в отговор на журналистически въпрос. Президентът на САЩ определи като \"добра първа стъпка\" извършените от Саудитска Арабия арести във връзка със случая. В същото време той определи убийството на Кашоги като неприемливо.\n\r\nТръмп даде израз на нежеланието си да отмени сделки за продажба на Саудитска Арабия на оръжия за 110 милиарда долара. \n\r\nГенералният секретар на ООН Антониу Гутериш е \"дълбоко обезпокоен от потвърждаването на смъртта на Джамал Хашоги\", предаде Франс прес, като се позова на комюнике на световната организация.\n\r\nГутериш \"подчертава необходимостта от бързо, задълбочено и прозрачно разследване на обстоятелствата около\" гибелта на саудитския журналист дисидент, който изчезна на 2 октомври, след като отишъл в консулството на страната си в Истанбул. Той настоява \"отговорните да понесат пълна отговорност\" за своите действия.\n\r\nБързата реакция на Гутериш, след като Саудитска Арабия призна тази нощ, че Хашоги е починал в консулството, според нея, след спречкване, влиза в разрез с предпазливата позиция на ООН по случая досега. ", "date": "2018.10.20", "title": "Саудитска Арабия призна: Кашоги починал след сбиване в консулството й"}
{"url": "https://www.dnes.bg/balkani/2018/10/20/bylgariia-privetstva-makedoniia-otgovorno-reshenie-kym-es.391090", "text": "Снощи парламентът в Скопие одобри с необходимото квалифицирано мнозинство от две трети поправки в конституцията, които предвиждат името на страната да бъде променено на Република Северна Македония.\n\r\nБългария приветства решението.\n\r\n\"Приветстваме днешното решение на Парламента в Скопие, с което се отваря процеса на европейска и евроатлантическа интеграция на страната. Вярваме, че това е най-правилното и единствено отговорно решение, което дава шанс за благоденствие на всички граждани в региона. Поздравяваме всеки един народен представител, който е дал гласа си в полза на общото ни бъдеще в НАТО и ЕС. Ние ще продължим да бъдем най-искрен и близък приятел в този процес\", заяви външният ни министър Екатерина Захариева в официалната позиция.\n\r\n                    \n                    \n                Македонският премиер Зоран Заев, гръцкият му колега Алексис Ципрас и Европейският съюз приветстваха одобряването на промяната на името на Република Македония от нейния парламент. \"Днес е исторически ден за страната\", каза след гласуването снощи Заев, цитиран от Ройтерс.\n\r\n\"Македония ще бъде част от европейското семейство, нашите мечти и визии за по-добър живот в по-добра страна ще се осъществят\", добави той.\n\r\nРезултатът от гласуването, който може да доведе до уреждане на продължаващия вече 27 години спор между Атина и Скопие, бе приветстван и от гръцкия премиер Алексис Ципрас. \"Поздравления на моя приятел Зоран Заев! Вотът тази вечер е голяма крачка към нашия общ успех. Много важна крачка към мирно и проспериращо бъдеще за нашите народи!\", написа Ципрас.\n\r\nВ туит на македонски председателят на Европейския съвет Доналд Туск също приветства резултата от гласуването като \"огромна крачка към заемането на полагащото ви се място в евроатлантическата общност\", предаде ДПА.\n\r\n\"Голям ден за демокрацията в Скопие\", реагира европейският комисар за разширяването Йоханес Хан, цитиран от Ройтерс.\n\r\nСнощи парламентът в Скопие одобри с необходимото квалифицирано мнозинство от две трети поправки в конституцията, които предвиждат името на страната да бъде променено на Република Северна Македония.", "date": "2018.10.20", "title": "България приветства Македония: Отговорно решение към ЕС"}
{"url": "https://www.dnes.bg/snimka-na-denia/2018/10/20/vremeto-dnes-zaoblachavane-na-mesta-dyjd.391091", "text": "Промяната във времето ще започне да се усеща от днес. Облачността над по-голямата част от страната ще е значителна и на много места, главно в следобедните часове, ще има превалявания. Максималните температури ще са между 17 и 22 градуса по Целзий, съобщиха от Националния институт по метеорология и хидрология към БАН.\r\nАтмосферното налягане ще бъде по-високо от средното за октомври и през деня ще се повиши още.\r\nНад Черноморието ще бъде предимно облачно с превалявания, главно в следобедните часове, и по-значителни по южното крайбрежие. Ще духа слаб север-северозападен вятър. Максималните температури ще са 18-20 градуса, колкото е и температурата на морската вода. Вълнението на морето ще бъде 2-3 бала.\r\nВ планините ще бъде предимно облачно. На много места ще превалява дъжд, над 2300 метра - сняг. Ще духа умерен север-северозападен вятър. Максималната температура на височина 1200 метра ще е около 11 градуса, на 2000 метра - около 5 градуса.", "date": "2018.10.20", "title": "Времето днес: Заоблачаване, на места - дъжд"}
{"url": "https://www.dnes.bg/balkani/2018/10/20/vmro-dpmne-cheren-den-za-demokraciiata-v-makedoniia.391092", "text": "Основната македонска опозиционна сила - ВМРО-ДПМНЕ, изключи от редиците си онези свои депутати, които гласуваха за промяна на името на страната на Република Северна Македония, съобщи партийният лидер Християн Мицкоски, цитиран от ТАСС.\n\r\nМицкоски съобщи на пресконференция за решението, взето на извънредно заседание на партийното ръководство.\n\r\nТой изрази разочарование от онези, които са подкрепили промяната на името на бившата югославска република, въпреки волята на гражданите и позицията на партията.\n\n\n\r\nИзминалият ден бе \"най-черният за демокрацията в Македония\", каза Мицкоски снощи. \"Днес станахме свидетели на акт на насилие от страна на държавата\", подчерта опозиционният лидер и обвини премиера Зоран Заев, че \"със сила е пристъпил към преименуване на страната и изпълнение на договора (от Преспа), който изтрива името \"Македония\" и изтрива идентичност\".\n                    \n                    \n                \r\nСнощи парламентът прие промени в конституцията, за да може страната да промени името си на Република Северна Македония, предадоха по-рано световните агенции.\r\nПоправките бяха одобрени на хаотично, дълго забавено заседание, като необходимото квалифицирано мнозинство от две трети бе постигнато при поименния вот буквално с един глас - 80 от общо 120 депутати.\n\r\nТова стана възможно, след като няколко депутати от националистическата опозиционна партия ВМРО-ДПМНЕ се отклониха от нейната линия и подкрепиха конституционните поправки, отбелязва ДПА. Останалите им колеги от групата на ВМРО-ДПМНЕ - най-голямата в парламента на Република Македония - бойкотираха гласуването.\n\r\nИгор Янушев, генералният секретар на ВМРО-ДПМНЕ, заяви, че депутати от партията са били подложени на \"политически заплахи\" преди гласуването. На трима от тях според Янушев са били подложени подкупи между 250 хиляди и 2 милиона евро, съобщи АП.\r\nЗаев отхвърли тези обвинения и заплаши да заведе дело за клевета.", "date": "2018.10.20", "title": "ВМРО-ДПМНЕ: Черен ден за демокрацията в Македония!"}
{"url": "https://www.dnes.bg/sofia/2018/10/20/promiana-v-dvijenieto-na-tramvai-v-sofiia.391093", "text": "На 20 и 21 октомври, събота и неделя, се въвежда времената организация на движение по трамвайна линия 3, съобщават от Столична община.\n\r\nТрамвайна линия 3 в посока кв.\"Орландовци\" ще се движи: от бул.\"Христо Ботев\" надясно по ул.\"Струга\" и надясно по бул.\"Княгиня Мария Луиза\" по маршрут. В обратна посока движението не се променя.\n\r\nТрамвайна линия 10 в посока ж.к.\"Западен парк\" ще се движи от бул.\"Кн.Мария Луиза\" надясно по бул.\"Христо Ботев\", наляво по ул.\"Струга\" и надясно по бул.\"Княгиня Мария Луиза\" и по маршрута. В обратна посока маршрутът не се променя.\n\r\nНа 27 и 28 октомври се предвижда следната организация на движение:\n                    \n                    \n                \r\nТрамвайни линии 1 и 7 в посока съответно ж.к.\"Иван Вазов\" и ж.к.\"Борово\": от кръстовище бул.\"Княгиня Мария Луиза\", по бул.\"Витоша\", ул.\"Алабин\" и наляво по бул.\"Христо Ботев\" по маршрута си. В обратна посока маршрутите не се променят.\n\r\nТрамвайна линия 3 в посока жк.\"Захарна фабрика\" от кръстовище бул.\"Мария Луиза\", през подлез \"Надежда\", ул.\"Скопие\", бул.\"К.Величков\", и по ул.\"Цар Симеон\" и по маршрута си.\n\r\nТрамвайна линия 6 - в посока ж.к.\"Иван Вазов\" : от триъгълника по маршрута на трамвайна линия 11 по ул.\"Скопие\", бул.\"К.Величков\", бул.\"Александър Стамболийски\", пл.\"Възраждане\". ", "date": "2018.10.20", "title": "Промяна в движението на трамваи в София"}
{"url": "https://www.dnes.bg/notifikacii/2018/10/20/obiasnenieto-za-smyrtta-na-kashogi-typo-i-obidno.391094", "text": "Редакторката на Джамал Хашоги във в. \"Вашингтон пост\" определи саудитските обяснения за смъртта на журналиста като \"пълна лъжа\", предаде ДПА.\n\r\n\"Отново съм бясна\" след изявлението, разпространено от саудитската държавна информационна агенция, каза Карен Атия.\n\r\nСпоред версията на саудитската прокуратура журналистът дисидент е починал, след като влязъл в конфликт и се сбил с други хора в консулството на страната в Истанбул на 2 октомври.\n\n\n\n\r\nВ реакция в Twitter Атия изрази гнева си от, според нея, опитите на Саудитска Арабия да внуши смъртта на Хашоги като злополука.\n\r\n\"Джамал не просто е починал по време на сбиване. Той е бил убит. От саудитски мъже. В консулство\", коментира редакторката на Хашоги в авторитетния американския ежедневник, където той имаше рубрика.\n\r\nАтия припомни, че журналистът е бил на 60 години, и изрази учудване що за равностоен бой е имало между него и 15 други мъже. \"И кой носи трион на \"дискусия\"?, попита тя, определяйки саудитското обяснение като обидно, а тъпотата му - като потресаваща.\n\r\nАтия попита още какво се е случило с тялото на Хашоги и защо първо саудитските власти са излъгали, че той си е тръгнал от консулството.\n\r\n\"Журналисти и разобличители: Време е да се захванем за работа и да установим истината какво се е случило с Хашоги\", призова тя в заключение.", "date": "2018.10.20", "title": "Обяснението за смъртта на Кашоги – тъпо и обидно"}
{"url": "https://www.dnes.bg/index/2018/10/20/za-borbeniia-duh-na-panagiurci-za-roda-na-raina-kniaginia.391009", "text": "Тази събота във \"Фамилно\" по  гостува Теодор Лулчев, брат на актрисата Силвия Лулчева. Наследник на една от осемте знатни панагюрски фамилии Руйнекови – Лулчеви, Теодор ще разкаже за предприемчивия борбен дух на панагюрци, за рода на Райна Княгиня, с която са живели къща до къща, за участта на баща си, който е бил затворен в Белене, за чувството да си дете на враг на народа, за силната връзка със сестра му Силвия.\r\nЛулчев е завършил индустриален дизайн в Националната художествена академия и години наред се занимава с графичен дизайн и дизайн на бижута.\r\nДнес той е марково име на художник, който показва бижутата си по света. Член е на камерата на дизайнерите в България, на Съюза на българските художници и на Датски занаяти. Преподавател е в Художествената Академия и Нов Български университет. Има стотици изложби у нас и в чужбина.\r\n                \n                Целият разговор гледайте във \"Фамилно“ по Bulgaria ON AIR в събота от 10:00 часа", "date": "2018.10.20", "title": "За борбения дух на панагюрци, за рода на Райна Княгиня... "}
{"url": "https://www.dnes.bg/notifikacii/2018/10/20/vzriv-v-zavod-za-pirotehnika-otne-jivota-na-chetirima.391096", "text": "Най-малко четирима души са загинали по последни данни при взрива в завод за пиротехника в руския град Гатчина, Ленинградска област, вчера, предаде БТА.\r\nПредполага се, че сред жертвите е гражданин на Беларус. Пострадали са седем души, двама от които са настанени в болница.\r\nПод отломките на завод \"Авангард\" вероятно има още двама човека.\r\nСледственият комитет на Руската федерация заведе наказателно дело по член \"Нарушаване на правилата за безопасност на взривоопасни обекти, причинило по непредпазливост човешка смърт\", впоследствие променено по член \"Нарушаване на правилата за безопасност на взривоопасни обекти, причинило по непредпазливост смъртта на двама или повече души\".\r\nГлавният инженер на завода бе задържан по подозрения, че е наемал работници на черно, съобщи Следственият комитет на Руската федерация.\r\nВъпросните хора, които не са имали право да извършват такива дейности, са изготвяли смеси за пиротехнически изделия.", "date": "2018.10.20", "title": "Взрив в завод за пиротехника отне живота на четирима"}
{"url": "https://www.dnes.bg/cars/2018/10/20/sreshtu-trafika-v-sofiia-skypi-zoni-za-parkirane-sega-bilo-evtino.391095", "text": "Трафикът в София може да намалее с въвежданото на повече и по-скъпи платени зони за паркиране. Около това мнение се обединиха експерти, които взеха участие в кръгла маса на тема \"Възможности за решаване на проблема с паркирането и гариранено\", организирана от Съюза на архитектите в България.\n\r\nСпоред статистиката, цитирана от главния архитект на столицата Здравко Здравков, в столицата 1000 души разполагат с 680 автомобила.\n\r\n\"Това означава, че в града има 1 милион коли. Тези данни ни нареждат на челните места в Европа по брой автомобили на глава от населението\", коментира арх. Здравков пред \"Монитор\". \n\r\nТой обясни, че София е проектирана да побира много по-малко автомобили. Според него трябва да има механизъм, с който да се ограничава придобиването на лични автомобили, така че тази бройка да започне да пада.\n                    \n                    \n                \r\nОтносно изграждането на допълнителни паркинги той обясни, че в София има места, където може да бъдат изградени, но инвеститорите ще имат нулев интерес, докато паркирането в града е безплатно. \n\r\n\"Нужно е да се намери бизнес формулата, по която освен паркинги, инвеститорите да имат интерес да изграждат и пространства около тях. Цената за паркирането в момента е много ниска, а в голяма част на града е безплатно. Ние никога няма да намерим частни инвеститори, ако продължаваме с политиката на евтиното паркиране\", категоричен е Здравков. \n\r\nТой смята, че намаляването на трафика минава и през създаването на повече пешеходни и велосипедни зони. За пример Здравков даде Копенхаген, където 45% от хората се предвижват с колела. В София са 1%. \n\r\nОт своя страна председателят на Съюза на архитектите Георги Бакалов, че в борбата с трафика може да се включат и междублоковите пространства. По думите му може да бъдат дадени на концесия и да се изградят подземни гаражи, върху които да се изграждат кафета, зелени площадки и места за отдих.", "date": "2018.10.20", "title": "Срещу трафика в София: Скъпи зони за паркиране, сега било евтино!"}
{"url": "https://www.dnes.bg/obshtestvo/2018/10/20/na-edin-klik-ot-nai-miliia-myj-do-boi-i-seks-robstvo-istoriiata-na-ana.391097", "text": "Това е една история, която може да се случи на всяка жена. Всичко за Ана (името е променено - б.р.) започва в интернет. С надеждата да открие любовта. И принцът се появява - най-прекрасният, най-милият, най-грижовният и най-забавният мъж. На един клик разстояние.\n\r\nСледва заминаване в чужбина и реалната среща с любимия. И маските падат... За да се извърви пътя от надеждата до кошмара.\n\r\n\"Дойде една кола, просто ме взе и от там насетне, вече ме заключиха на друго място, след като той ме продаде. Взеха ми паспорта, побой. Също така и с колан ми посягаха. Продаваха ме на други хора насила и затова ме биеха. Общо 9 месеца съм стояла заключена\", разказва Ана пред bTV.\n                    \n                    \n                \r\nТя успява да избяга преди няколко месеца. Но и сега животът й не преминава според мечтите. Настанена е в защитено жилище у нас, изолирана е дори от близките и семейството си.\n\r\nБлизо 30 милиарда евро е годишната печалба от трафика на хора. От тях - 23 милиарда и 500 милиона евро се генерират именно от сексуалната експлоатация.\n\r\nПо данни на Националната комисия за борбата с трафика на хора пострадалите у нас, само за първата половина на годината са 339 души.\n\r\n\"Да не се предоверяват, това е и посланието на нашата нова информационна кампания – да  бъдат внимателни, да бъдат мнителни и да използват силата на информацията\", призовава Камелия Димитрова от Националната комисия за борба с трафика на хора.\n\r\n\"Да бъдат до семействата си и никога да не правят тази грешка, която аз направих. Аз се доверих на това момче и от това доверие се получи кошмар, от който още се опитвам да се измъкна\", споделя Ана.\n\r\nВеднъж отървали се от своите насилници, за жертвите започва дългата борба да се върнат към нормалния живот.\r\n ", "date": "2018.10.20", "title": "На един клик: От най-милия мъж до... бой и секс робство! Историята на Ана"}
{"url": "https://www.dnes.bg/politika/2018/10/20/ot-nfsb-osydiha-manipulaciiata-na-dumi-na-simeonov.391098", "text": "Националният фронт за спасение на България застана зад своя лидер Валери Симеонов след неговото изказване по горещата тема - протестът на майки на деца с увреждания.\n\r\n\"НФСБ остро осъжда манипулацията на думи на вицепремиера Валери Симеонов и използването на децата с увреждания за политически цели, а именно дестабилизация на правителството. Проведената лъжлива медийна кампания, ваденето на думи от контекста, безсрамното яхване на проблема с тежки случаи на деца с увреждания от опозицията начело с БСП е позор за парламентаризма и политическия живот в България.\n\n\n\n\n\r\nНФСБ не поставя под въпрос болката на всички майки на деца със специални потребности или съдбата на всички хора с увреждания в България. Лидерът на НФСБ също не е поставял под съмнение здравния статус на безспорно болните деца, но с израза \"уж\" се е възмутил от недопустимия стремеж на някои майки-лидери на протеста и председатели на опозиционни партии да използват нещастието на тези деца за комерсиални и политически цели.\n                    \n                    \n                \r\nЗлоупотребата с нещастието на децата с увреждания е недопустимо! НФСБ настоява тези най-уязвими членове на нашето общество да не бъдат използвани за политически цели под никаква форма\", пишат в своя декларация от партията.\n\r\nВ интервю пред телевизия СКАТ Симеонов нарече протестиращите майки \"група кресливи жени, които са изкарали на площада уж болните си деца\". Майките, а по-късно и БСП, поискаха оставката на вицепремиера. Премиерът Борисов се извини от името на правителството за думите на Симеонов, а самият той само внесе разяснение какво било цялостното му изказване:\n\r\n\"Отново поредна кампания, провокирана от извадена от контекст фраза на мое изказване. Този път в едно компрометирано, наскоро разобличено в манипулации и лъжи телевизионно предаване. За всички превъзбудени, но непрочели изказването ми, медии, предоставям оригиналния текст: \"Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях\".", "date": "2018.10.20", "title": "От НФСБ осъдиха \"манипулацията на думи\" на Симеонов"}
{"url": "https://www.dnes.bg/kino/2018/10/20/dvama-sa-malko-trima-sa-mnogo-v-birariia-romantika.389939", "text": "Не е лесно да работиш в заведение, особено по празници. А голямото предизвикателство на \"Бирария \"Романтика\" е да отвори врати в Деня на влюбените Св. Валентин и да осигури комфорт и любов за всички посетители.\r\nИ докато се опитва да съхрани реномето си с усърдна работа и кулинарни умения, екипът на реновирания ресторант изпада в тежки ситуации. Хаосът е налице, докато Паскалин и шефът й Анджело се опитват да осигурят необходимата романтична атмосфера на своите клиенти.\r\nРежисьорът Джоел Вангоброук създава свежа комедия като нажежава обствановката и \"кани\" в заведението и бившият любовник на Паскалин. Ролите са поверени на Коен Де Боу, Филип Пийтърс, Рут Бекарт и др.\r\nГледайте на 20 октомври от 23.15 часа по телевизия .", "date": "2018.10.20", "title": "Двама са малко, трима са много в \"Бирария \"Романтика\" "}
{"url": "https://www.dnes.bg/politika/2018/10/20/borisov-ubeden-sankciite-sa-pryt-v-razvitieto-na-stranite.391099", "text": "Ако приемем, че свободният пазар и конкурентоспособността са движещите сили на един успешен бизнес и сътрудничество, санкциите са точно прът в колелата, който спира и променя конкурентоспособността на бизнеса и страните, където има такива. Това каза премиерът Бойко Борисов на откриването на Четвъртата среща на местните лидери на страните от Инициативата \"16+1\" в Националния дворец на културата.\n\r\nФорумът е под мотото \"Глобално мислене, действия на местно ниво\". По думите на министър-председателя по време на срещата в Брюксел на ЕС с Азия са били очертани огромните възможности, които има пазарът, но в същото време са налице условията на санкции - на САЩ към Китай и към Русия, както и от страна на ЕС към Русия. Поради това на вчерашната среща в Брюксел наред с оптимизма е имало и много песимизъм, добави Борисов.\r\n                    \n                    \n                Според премиера Борисов излизането на САЩ от споразумението за климатичните промени също не е еднозначен акт и природата всеки ден напомня, че промените в климата са факт. Това, което е днес - наводнения, суши, земетресения, цунамита, и това е също една причина за миграционната вълна, която върви в света, допълни Бойко Борисов. Затова той е категоричен, че целият свят трябва да положи огромни усилия.\n\r\nМинистър-председателят изтъкна, че цифровизацията, която вече е факт, води след себе си необходимостта от съответната киберзащита и борба срещу киберпрестъпленията. Борисов разказа, че два дни в Брюксел бил в една група с китайския премиер и с канцлера Меркел, което е дало възможност да разговарят по всичките тези теми.\n\r\nБойко Борисов посочи, че 30 града от български и китайски общини са побратимени. Според него това е похвално, защото когато междуправителствените отношения са добри, инвестиционните намерения се реализират по-лесно, тъй като те пряко зависят от местната власт.\n\r\n\"Живеем в много тревожен свят. Напрежението витаеше в Брюксел\", добави Борисов и информира, че всички участници от Европа и Азия желаят да постигнат добри резултати в бъдеще. Затова обаче, според Борисов, предстои много работа. Той изтъкна, че трябва да се спазват върховенството на закона и свободата на медиите.\n\r\nПо-рано Бойко Борисов се е срещнал със заместник-председателя на Постоянния комитет на общокитайското събрание на народните представители Цао Дзиенмин в рамките на форума.\n\r\nМинистър-председателят е изразил увереност, че срещата на местните лидери ще допринесе за задълбочаването на двустранните отношения между България и Китай. \r\n\"Във форума ще участват представители на всички български области, както и голям брой общини. Надявам се те да установят контакти и да реализират сътрудничество по конкретни проекти\", е казал премиерът Борисов. Той е акцентирал върху желанието на България за разширяване на всестранното приятелско партньорство с Китай, чрез задълбочаване на политическите и икономическите контакти, и е подчертал, че през 2019 г. България и Китай ще отбележат 70-ата годишнина от установяването на дипломатически отношения.", "date": "2018.10.20", "title": "Борисов убеден: Санкциите са прът в развитието на страните"}
{"url": "https://www.dnes.bg/zvezdi/2018/10/20/ivailo-karaniotov-napusna-fermata-svali-7-kg.391100", "text": "Един от популярните участници в четвъртия сезон на \"Фермата\" – Ивайло Караньотов, напусна изненадващо шоуто. 60-годишният бивш лекоатлет взе трудното решение да се сбогува с участниците, за да бъде до сина си – състезателят по мотоциклетизъм Ангел Караньотов, на когото е треньор и мениджър. \n\r\n\"Налага се да напусна, защото задачите с моторите стават сложни, ще изпуснем сезона, явно не могат да се оправят без мен\", обясни на фермерите Ивайло.\n\r\nБизнесменът и съпруг на актрисата Аня Пенчева влезе в шоуто, за да постави на изпитание физиката и психиката си, както и за да получи уединение, което не може да постигне навън.\n\r\n\"Такъв подарък никой, никога не ми е правил в  живота. Обнових се! Спокоен съм. А и успях да отслабна със 7 кг\", направи равносметка Караньотов. \n                    \n                    \n                \r\nТой никога не се е занимавал със селскостопанска дейност, но се доказа като един от най-сръчните и трудолюбиви участници. Прозвището \"Кольо Фичето на фермата\" Ивайло получи след като из ръцете му излязоха изкусно направени вещи, сред които тухлени пещ и огнище, ясли за животни, дори кокошарник, всички прилежно изрисувани с числото \"79\" – състезателният номер на сина му. \n\r\nТази седмица стопанството ще остане с двама фермери по-малко. След като емигрантката в Лондон Росица бе посочена за първи дуелист от фермера на седмицата Ваня Стамболова, тя избра да се бори за оставане в шоуто срещу по-младата и импулсивна Радилена. И за двете това ще бъде второ излизане на арената.", "date": "2018.10.20", "title": "Ивайло Караньотов напусна \"Фермата\", свали 7 кг"}
{"url": "https://www.dnes.bg/notifikacii/2018/10/20/otkriha-myrtyv-myj-do-furna-vyv-vylkosel-podozirat-ubiistvo.391102", "text": "Полицията разследва причините за смъртта на 57-годишен мъж от с. Вълкосел\r\nСигнал към органите на реда е подаден тази сутрин, към 4:40 часа, че е намерен труп в района на фурна за хляб в с. Вълкосел, община Сатовча.\r\nПричините за смъртта на мъжа са в процес на установяване, по непотвърдена информация, вероятно е убит.", "date": "2018.10.20", "title": "Откриха мъртъв мъж до фурна във Вълкосел, подозират убийство"}
{"url": "https://www.dnes.bg/notifikacii/2018/10/20/prognoza-severin-shte-leji-30-g-niama-alternativa-na-samopriznaniiata.391103", "text": "Обвиненият за убийството на Виктория Маринова - Северин Красимиров, ще продължава със самопризнанията и най-вероятно ще получи 30 години затвор за деянието си. Тази прогноза направи бившият софийски градски прокурор, а сега адвокат, Николай Кокинов.\n\r\n\"Той няма друга алтернатива, освен да съжалява. Очевидно цели по-малко наказание. Ако той действително съжаляваше, първо, нямаше да се стигне до този резултат, и второ – щеше да се предаде, а не да бяга в Германия\", заяви Кокинов пред bTV.\n\n\n\nСпоред него Северин е бил привлечен или от предмет, който е искал да отнеме от Виктория Маринова, или чисто полово.\n                \n                \r\nКокинов смята, че делото няма да е лесно, защото фокусът на обществото е върху този случай, отбеляза бившият градски прокурор.\n\r\n\"Да, виновен съм. Спомням си, като минавам тъй или тя, или аз ударих, без да искам. Оглеждай се нещо, тъй съм казал и тя каза, нещо ми каза тя, не помня хубаво. И аз отидох там, ударих й един шамар, падна тя, после аз исках да си продължавам напред, тя ми хвана косата\", заяви пред журналисти в съда на развален български Северин. Каза, че съжалява, а и че не може да повярва, че той е извършил престъплението.\n\r\nПо време на гледането на мярката му в съда в Русе стана ясно, че седем жестоки удара в главата са сломили съпротивата на телевизионната водеща Виктория Маринова. Нанесените удари са довели до тежки увреждания и са една от причините за настъпването на смъртта на младата жена. \n\r\nВ съдебната зала станаха известни някои подробности от живота му – няма завършен осми клас, постоянният му адрес е в квартал \"Тракцията\", където е домът на леля му, и се препитавал като докер, но никога не е имал постоянна работа.\n\r\nСпоред адвоката Иван Дойнов налагането на мярка \"задържане под стража\" е най-подходящата за Северин, който имал притеснения за живота си, ако останел на свобода.\n\r\nСъдиите го оставиха в ареста, а мярката едва ли ще бъде обжалвана.", "date": "2018.10.20", "title": "Прогноза: Северин ще лежи 30 г., няма алтернатива на самопризнанията"}
{"url": "https://www.dnes.bg/akoshtete-vqrvaite/2018/10/20/1-kym-48-mln-bebe-bashta-i-diado-rodeni-na-edna-data-vse-v-sybota.391104", "text": "Българо-македонско семейство със сигурност ще влезе, ако не в \"Гинес\", то в чудесата на световната демография.\n\r\nБебето Христофор Павловски се ражда на 6 октомври, събота, в Ливърпул, където бащата Филип работи като физиотерапевт. Той е 34-годишен, родом от Прилеп в Македония, а майката Цветомира, на 31-години, е от България.\n\r\nТаткото и дядото на Хростофор са родени на същия ден съответно през 1984 и 1956 г. и той все се е падал събота. За капак и леля му е родена на 6 октомври, но през 1983 г.\n\r\nШансът за такова съвпадение в рождените дати бе изчислен на 1 към 48 милиона.\n\r\nСемейството години искали дете, даже са имали насрочена ин витро процедура за 8 март. Само ден по-рано обаче Цветомира се оказала бременна, разказва .\n                    \n                    \n                \r\nТерминът й бил 1 октомври, но в крайна сметка бебето се родило на 6 октомври и станало астрален близнак с почти цялата рода.\n\r\n\"Направи ми най-големия възможен подарък за рождения ден\", казва щастливият татко пред Би Би Си. \"А дядо му Киро, като научи и се разплака от умиление. Той е много чувствителен.\"\n\r\nБебето стана знаменитост в Англия, а трите поколения ще се съберат за пръв път догодина, когато семейство Павловски ще заведе детето при гордия му дядо в Прилеп.\n\r\nСтатистикът на Би Би Си Рос Анинг изчисли: \"Шансът бащата да има същия рожден ден като сина си е 1:365, колкото са дните в годината. А шансът и дядото да има същия рожден ден е 1:365х365 или кръгло 1:130 000.\"\n\r\nМатематически правилно, само дето не всички дни в годината са с равен шанс. Статистическият пик на ражданията е в края на септември, което показва, че най-много бебета се зачеват по Коледа. А 6 октомври е чак на 45-о място по брой на ражданията сред дните в годината. Това прави формулата доста по-сложна. А като се добави и съвпадението с рождения ден на българската леля Таня Колева, сестрата на Цветомира, шансът става кръгло 1:48 милиона.\n\r\nЗа съжаление, семейството няма да бъде вписано в \"Гинес\". В Книгата на рекордите е отбелязано, че семейство Медлин от град Уилмингтън в щата Северна Каролина държи рекорда за брой поколения, родени на една дата - 4. Там и прадядото е астрален близнак.", "date": "2018.10.20", "title": "1 към 48 млн.: Бебе, баща и дядо родени на една дата, все в събота"}
{"url": "https://www.dnes.bg/football/2018/10/20/spas-rusev-shte-nadyhva-levski-v-razgrad.391105", "text": "Собственикът на Левски Спас Русев ще изгледа от ложите двубоя срещу Лудогорец в Разград, който започва в 20:00 часа, пише Gol.bg.\n\r\nВ последните дни босът на “сините” е близо до футболистите и треньорския щаб, като се опита да ги надъха за победа над Лудогорец.\n\r\nПри успех днес \"сините\" ще приберат солидни бонуси. През пролетта Спас Русев също наблюдава на живо играта на подопечените си на “Лудогорец Арена”.\n\r\nМачът завърши 2:2, а той бе в ложата редом до боса на разградчани Кирил Домусчиев. Сега най-вероятно те отново ще наблюдават сблъсъка рамо до рамо.\n\r\nВ Разград Левски ще гони своята победа 1200 в елита. \"Сините\" започнаха кампанията с точно 1190 спечелени мача от общо изиграни 2015. През този сезон столичани вече навъртяха 9 успеха. Така в момента във вечната ранглиста те имат 1199 победи, 466 равенства и 361 загуби при голова разлика 3927-1798.\r\n                    \n                    \n                ", "date": "2018.10.20", "title": "Спас Русев ще надъхва Левски в Разград"}
{"url": "https://www.dnes.bg/sofia/2018/10/20/myjyt-udaren-v-metroto-v-tejko-systoianie.391106", "text": "Състоянието на 25-годишния мъж, който бе ударен от мотриса в столичното метро, продължава да бъде тежко. Той е с фрактура на едната ръка и с липсващ долен крайник след инцидента, съобщи bTV.\n\nЗлополуката стана вчера в късния следобед, като линия 1 бе спряна, след като мъжа попадна под влакчето.\r\nОще не е ясно дали той сам се е хвърлил или е паднал. При злополуката влака минал през крака на младежа и е отрязал глезена му, счупена му е и ръката.", "date": "2018.10.20", "title": "Мъжът, ударен в метрото, в тежко състояние"}
{"url": "https://www.dnes.bg/stranata/2018/10/20/musala-pobelia-za-pyrvi-pyt-snegyt-idva.391107", "text": "Районът на връх Мусала бе покрит със сняг за първи път този сезон. Така се сбъдна прогнозата на синоптиците, които предупредиха, че от този уикенд предстои захлаждане на времето и падане на температурите.\r\nДнес сняг се очаква само в планините, а в следобедните часове на отделни места ще вали.\r\nПрез следващата седмица температурите още ще се понижат, като максималните ще бъдат между 10 и 15 градуса.\r\n ", "date": "2018.10.20", "title": "Мусала побеля за първи път, снегът идва"}
{"url": "https://www.dnes.bg/rusia/2018/10/20/rusiia-chaka-izvinenie-ot-norvegiia-za-nabeden-za-shpionin.391108", "text": "Русия очаква официални извинения от Норвегия заради фалшивите обвинения срещу свой гражданин в шпионаж. Това заяви руското министерство на външните работи в изявление, цитирано от ТАСС и БТА.\n\r\nВ текста се посочва, че Михаил Бочкарьов, сътрудник на апарата на Съвета на Федерацията, горната камара на руския парламент, е бил освободен вчера. Той се намира на територията на посолството на Русия в Норвегия, където получава необходимото му съдействие, и планира да замине за Москва днес.\n\r\nБочкарьов бе задържан на 21 септември на летището на норвежката столица Осло. Той бе заподозрян, че по време на международен семинар в парламента на Норвегия е събирал данни от безжичната мрежа в сградата.\n                    \n                    \n                \r\nВ четвъртък норвежки съд реши да освободи Бочкарьов, тъй като срещу него не са били открити допълнителни доказателства. Разузнаването обжалва това решение, но след това оттегли жалбата си, без да посочи причини.\n\r\nПо-рано се обсъждаше възможността Бочкарьов да бъде разменен за норвежец, задържан в Русия от април по обвинения в шпионаж.", "date": "2018.10.20", "title": "Русия чака извинение от Норвегия за набеден за шпионин"}
{"url": "https://www.dnes.bg/zvezdi/2018/10/20/veche-omyjenata-heili-bolduin-biibyr-e-neveroiaten.391047", "text": "Младата съпруга на попзвездата Джъстин Бийбър – Хайли Болдуин позира за новия брой на списание Harper's Bazaar, а в интервюто споделя, че любимият ѝ е абсолютно невероятен.\r\nЯвно дъщерята на Стивън Болдуин не се притеснява от факта, че бившата половинка на Бийбър – певицата Селена Гомес приема много тежко техния прибързан брак и дори влезе в клиника да се лекува от стрес (поне според жълтите медии състоянието на Селена има много общо с брака на Джъстин и Хейли).\r\nТерзанията на Гомес явно не вълнуват особено 21-годишната Хейли, която иска да покаже на света, че е една щастлива младоженка.\r\nЗа 24-годишния Джъстин тя споделя с любов и възхищение: \"Той е невероятен. Той може всичко. Страхотно е да го гледам какво прави, как твори. Винаги ме изумява\".\r\nВижте още за Хейли в .", "date": "2018.10.20", "title": "Вече омъжената Хейли Болдуин: Бийбър е невероятен!"}
