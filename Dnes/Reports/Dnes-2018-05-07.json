{"url": "https://www.dnes.bg/politika/2018/05/07/dreskod-v-parlamenta-sbogom-na-belite-chorapi-i-iskriashtite-cvetove.375717", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДепутатите обсъждат въвеждането на дрескод в парламента. Правилата за обличане ще важат не само за народните представители, но и за журналистите и посетителите в сградата.\r\nДеловото облекло не позволява искрящи цветове, нито нестандартни дължини. Въпреки това назад във времето сме виждали недотам блестящи примери като бели чорапи и маратонки, както и доста разголени облекла при жените.\r\nНаред с правилата за дрехите, народните представители са обсъждали още да се забрани влизането с храна и напитки в пленарна зала. Докато обсъжданите промени станат факт обаче, етикетът и протоколът в сградата на народното събрание остава въпрос на собствена преценка.", "date": "2018.05.07", "title": "Дрескод в парламента: Сбогом на белите чорапи и искрящите цветове"}
{"url": "https://www.dnes.bg/snimka-na-denia/2018/05/07/novata-rabotna-sedmica-idva-s-dyjd-i-grymotevici.375726", "text": "Дъждовен ще бъде първият работен ден от новата седмица, сочи прогнозата на НИМХ-БАН.\n\r\nДо полунощ валежите ще спрат и облачността ще намалее до предимно ясно време. Утре след обяд обаче отново ще се развива купесто-дъждовна облачност и на много места в Западна България и в североизточните райони ще превали и прегърми. \n\r\nПо-интензивни и значителни по количество ще са валежите в Родопската област и в Западна Стара планина. Ще духа до умерен вятър от север. Минималните температури ще са между 11 и 16 градуса, максималните ще са предимно между 22 и 27 градуса.\n\r\nНад планините ще се развива купесто-дъждовна облачност и на много места, главно в Рило-Родопския масив и Западна Стара планина, ще има краткотрайни, след обяд - временно интензивни валежи, придружени с гръмотевици. Ще духа умерен вятър от север-североизток. \r\nМаксимална температура на височина 1200 метра ще бъде около 15 градуса, на 2000 метра - около 9 градуса.\n\r\nНад Черноморието ще се развива купеста и купесто-дъждовна облачност и на места, главно по северното крайбрежие, ще има краткотрайни превалявания и гръмотевична дейност. Ще духа до умерен вятър от север-североизток. \n\r\nМаксимални температури на въздуха: 20-23 градуса. Температурата на морската вода ще е 17-20 градуса. Вълнението на морето ще бъде 2-3 бала.", "date": "2018.05.07", "title": "Новата работна седмица идва с дъжд и гръмотевици"}
{"url": "https://www.dnes.bg/sofia/2018/05/07/zeleni-ploshti-fontan-knigi-graf-ignatiev-oazis-za-peshehodci.375709", "text": "\nОт днес започна ремонтът на ул. \"Граф Игнатиев\" в столицата, като най-късно до средата на ноември се очаква улицата да бъде цялостно реконструирана. Подменени ще бъдат канализацията, трамвайните релси и настилката. Идеята е движението на автомобили да бъде трайно преустановено и така улицата да стане пешеходна зона, по която ще се движи единствено градски транспорт.\nОт Столичната община съобщиха, че от днес е изцяло спряно движението на трамваите, които преминават по ул. \"Граф Игнатиев\". Вместо тях се разкрива временна автобусна линия № А-ТМ 10 с маршрут - Зоопарка, ул. \"Сребърна\", надясно по бул. \"Черни връх\", надясно по бул. \"Джеймс Баучър\", наляво по ул. \"Свети Наум\", надясно по бул. \"Черни връх\", надясно по бул. \"Евлоги и Христо Георгиеви\", наляво по ул. \"Ген. Гурко\", по ул. \"Алабин\", надясно по бул. \"Христо Ботев\", надясно по бул. \"Ал. Стамболийски\", наляво през площад \"Св. Неделя\", надясно през пл. \"Независимост\", по бул. \"Цар Освободител\", надясно по бул. \"Евлоги и Христо Георгиеви\" и по маршрута си до Зоопарка.\r\r\n                    \r\n                    Трамвайна линия 18 ще се закрие, но за сметка на това номер 4 ще бъде с увеличен брой коли. Трамвайните линии 10 и 12 ще се обединят. При реконструкцията на кръстовището ул. \"Граф Игнатиев\" и ул. \"Г.С. Раковски\" тролейбусна линия 9 ще се движи двупосочно по бул. \"Васил Левски\". \r\nВ началото на месеца кметът на София Йорданка Фандъкова обясни, че проектът за реконструкция е на стойност 24 млн. лева, 18 млн. лева от които са по ОП \"Региони в растеж\". В него е включено обновяване на ул. \"Граф Игнатиев\" с прилежащите ѝ пл. \"Джузепе Гарибалди\", пл. \"П.Р.Славейков\" и градинката около църквата \"Св. Седмочисленици\"; на ул. \"Солунска (в участъка от ул. \"Граф Игнатиев\" до бул. \"Витоша\"); на ул. \"6-ти септември\" (в участъка от ул. \"Граф Игнатиев\" до ул. \"Аксаков\"); на ул. \"Цар Шишман\" (в участъка от ул. \"Граф Игнатиев\" до пл. \"Народно събрание\"). \r\nВ градинката около храма ще бъде подменена настилката и ще се обновят зелените площи. Ще бъде запазен паметникът на пл. \"Джузепе Гарибалди\", ще се изградят места за сядане и фонтан. На пл. \"П. Р. Славейков\" ще се запази скулптурата на баща и син Славейкови. На книжния пазар ще бъдат монтирани конструкции и ще се промени осветлението. Ще бъде премахнат зеленчуковият пазар пред \"Св. Седмочисленици\". Фонтанът на пл. \"Славейков\", който в момента не работи, ще бъде реконструиран и запазен.", "date": "2018.05.07", "title": "Зелени площи, фонтан, книги: \"Граф Игнатиев\" – оазис за пешеходци!"}
{"url": "https://www.dnes.bg/za-da-se-razbirame/2018/05/07/kak-da-bydete-produktivni-spored-vashiia-hronotip.375553", "text": "Според експерта-анализатор Michael Breus, ако установим какъв е типът на съня ни, можем да увеличим ефективността си. Въз основа на наблюденията си, Breus идентифицира 4 хронотипа: „мечки“, „лъвове“, „вълци“ и „делфини“. Ето какво отличава всеки от тях.\r\n\r\nОколо 50-55% от хората отговарят на този хронотип. Те обичат да спят, но рядко получават достатъчно сън. В почивните дни се опитват да си наваксат с повече почивка и спане. При тях енергийните нива се повишават преди обед.\r\nНяколко съвета за ежедневието:\r\nСутрин: от 7:00 до 11:00 часа, направете лека гимнастика, това ще ви помогне да се разсъните по-бързо. Не пропускайте закуската, нека тя да е питателна и полезна, изпийте чаша кафе. Така ще намалите риска от преяждане.\r\r\n                    \r\n                    Максимален работен капацитет: от 11:00 до 18:00 часа.\r\nНай-напред се заемете с онези неща, които изискват повече сила и концентрация. За да поддържате енергийните си нива в норма е важно да правите чести паузи, разходки. Дневната светлина и слънцето ще отблъскват сънливостта.\r\nОколо 14:00 часа мозъкът започва да се уморява. Ето защо е добре да изпиете чаша чай, да хапнете малко сурови ядки.\r\nСлед работа: от 18:00 до 22:00 часа\r\nНай-доброто време за обучителни курсове. Ще бъде трудно да започнете, но бързо ще се включите в процеса. След работа е подходящо време и за спорт. Вечерята е добре да включва повече протеини и по-малко въглехидрати.\r\nКрай на деня: от 22:00 до 23:00 часа. За да бъдете свежи на другия ден не стойте до късно.\r\n", "date": "2018.05.07", "title": "Как да бъдете продуктивни, според вашия хронотип?"}
{"url": "https://www.dnes.bg/index/2018/05/07/meri-bois-bend-vechni-obichani-i-obichashti.375712", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОбичаната българска банда Мери Бойс Бенд представя новия си албум официално на 18 май в столичния Sofia Live Club.\r\nС какво ще е по-различен \"Щастливи дни\" и какъв път изминава музикантът, преди трудът му да стигне до феновете? В студиото на предаването \"Околосветско\" по Bulgaria On Air влиза обичаната певица Мария Мутафчиева - Мери.\r\n\"Има много предизвикателства при издаването на един албум. \"Щастливи дни\" е много различен от всичко, което сме правили до момента. Хората ще имат много интересни срещи с мен – човекът, който е влюбен, който изживява болка, който все още се търси..\", коментира Мария Мутафчиева.\rМузикантите направиха премиерата на своя първи сингъл в началото на 2018 по повод своя 23-ти рожден ден и веднага се превърна в хит. Парчето бързо оглави родните класации. Първите късметлии, които ще могат да чуят новия албум са габровци, а официално всички парчета от \"Щастливи дни\" ще прозвучат на 18 май.\r\n", "date": "2018.05.07", "title": "Мери Бойс Бенд – вечни, обичани и обичащи"}
{"url": "https://www.dnes.bg/notifikacii/2018/05/07/grisho-otnovo-e-4-v-sveta.375713", "text": "Григор Димитров официално се завърна под №4 в световната ранглиста, а в актива си има 4950 тoчки. Първата ни ракета изпревари Марин Чилич (4780), след като хърватинът миналата седмица не успя да защити титлата си от турнира в Истанбул.\n\r\nТоп тенисистът ни за последно игра на турнира от сериите \"АТП 500\" в Барселона, където Пабло Кареньо Буста го спря на червена настилка, този път в четвъртфинален сблъсък. Въпреки това Гришо бе облагодетелстван от развоя с участието на Чилич в Истанбул и се изкачи нагоре в световната ранглиста.\n\r\nТази седмица Димитров ще участва на Мастърс турнира в Мадрид, където ще стартира от втори кръг срещу Милош Раонич (Канада) или Николас Кикер (Аржентина).\r\nВ Топ 10 няма други промени. Рафаел Надал остава на върха с 8770 т., следван от Роджър Федерер с 8670 и Александър Зверев с 5195 т. Десетката допълват Хуан Мартин дел Потро, Доминик Тийм, Кевин Андерсън, Джон Иснър и Давид Гофен.\n\r\nПри българите, втората ни ракета Димитър Кузамнов пада с четири места до №308, а Александър Лазов губи 22 позиции и вече е №491.\n\r\n\r\n ", "date": "2018.05.07", "title": "Гришо отново е №4 в света"}
{"url": "https://www.dnes.bg/rusia/2018/05/07/ochakvano-putin-predloji-za-premier-medvedev.375711", "text": "Президентът на Русия Владимир Путин внесе в Държавната дума очакваната канидатура на Дмитрий Медведев за премиерския пост, предаде ТАСС, като цитира съобщение на официалния сайт на Кремъл. \n\nПреди това, съгласно Конституцията на Руската федерация, правителството в пълен състав връчи оставката си на президента Путин, след като той встъпи в длъжност за нов мандат. \n\r\nПремиерът и министрите преминават в статут на \"временно изпълняващи длъжността\" до съставянето на нов кабинет. \n\r\nДържавната дума планира утре, 8 май, да разгледа кандидатурата на Медведев на поста председател на правителството на РФ, съобщи заместник-председателят на долната камара на парламента от фракцията на Либералдемократите Игор Лебедев. \r\n                    \r\n                    \r\nОще днес Медведев ще се срещне за консултации с парламентарните групи. Депутатите имат въпроси и предложения, които биха искали да обсъдят с него. След това ще приемем съответното решение, заяви зам.-председателят на Думата и лидер на фракцията на \"Единна Русия\" Сергей Неверов, цитиран от БТА.\r\n ", "date": "2018.05.07", "title": "Очаквано: Путин предложи за премиер... Медведев"}
{"url": "https://www.dnes.bg/rusia/2018/05/07/merkel-pyrva-pri-putin-otiva-v-sochi-na-18-mai.375715", "text": "Германското правителство потвърди, че канцлерът Ангела Меркел ще посети Сочи на 18 май, съобщава БТА. \n\nПо-рано днес сътрудникът на руския президент Владимир Путин - Юрий Ушаков съобщи, че Меркел ще направи работно посещение в Сочи на 18 май за среща с Путин. Ушаков съобщи също, че президентът на Руската федерация ще посети Виена на 5 юни, отбелязва Ройтерс.\n\r\nСлед това, около 9 юни, Путин ще е на държавно посещение в Китай за срещата на върха на Шанхайската организация за сътрудничество, предаде ТАСС.\n\r\nВсе още има разногласия с Русия и те трябва да се обсъждат, заяви говорителката на германското правителство Улрике Демер на днешния си брифинг. \"Имаме конфликти с Русия, но въпреки това продължаваме да търсим диалог помежду си\", каза тя.\r\n                    \r\n                    \r\nГерманското външно министерство изрази безпокойство от действията на руските правоохранителни органи на неразрешена демонстрация на привърженици на опозиционния активист Алексей Навални в края на миналата седмица.\n\r\n\"Действията на правоохранителните органи предизвикаха значително безпокойство що се отнася до спазването на свободата на словото и на събиранията\", каза говорителката на министерството Мария Адебар и добави, че по някои сведения е имало арестувани непълнолетни. \n\r\nАдебар изрази съмнение, че действията на полицията са били съразмерни на ситуацията и съобщи, че позицията на Германия е изразена пред руската страна. ", "date": "2018.05.07", "title": "Меркел първа при Путин, отива в Сочи на 18 май"}
{"url": "https://www.dnes.bg/health/2018/05/07/peritonit-simptomite-i-kak-proticha-zaboliavaneto.375427", "text": "Клиничната картина на перитонита е разнообразна и е в пряка зависимост от основното огнище на заболяването, степента на неговото разпространение,  вирулентността (степента на патогенност) на бактериалната флора, възрастта на болния и др. Основните симптоми при всички видове огнища на гнойния перитонит са в две насоки:\r\nОбщите симптоми се обуславят на базата на обща ендотоксинемия (отделяне на ендотоксини, които се освобождават при разрушаването на Грам отрицателни микроорганизми) и бактериемия (наличие на бактерии или друг вид микроорганизми в кръвта) и интоксикация на организма поради всмукването (резорбцията) на голяма част от ендотоксините в перитонеалната кухина, което води до бързо увреждане на целия организъм. Това общо състояние при острия перитонит се проявява с характерния израз на лицето на пациента (facies Hippocratica). \r\n \r\nТози перитонеален израз на лицето се характеризира с изострени черти, хлътнали очи и тъмни кръгове около тях и с изразено дишане през ноздрите. Пулсът е ускорен, а в крайната фаза на заболяването става филиформен (нишковиден пулс, едва доловим, мек и непълен). Езикът е сух и обложен. Телесната температура е висока. В напредналия стадии на заболяването общото състояние се влошава.\r\n \r\nМного от болните са в състояние на еуфория, повишено самочувствие и не се оплакват от болките, които преди това са имали. Говорят несвързано или остават безучастни към околната среда. Настъпва период на отделяне на намалено количество урина (олигурия) или на спиране на отделянето на урина (анурия), придружена със субиктер (леката степен на жълтеница) и студена пот с нормална телесна температура. \r\n \r\nКръвната картина се характеризира с висока левкоцитоза (повишен брой левкоцити) като в крайния стадий може да се наблюдава левкопения (намаленият брой левкоцити), а в урината се открива голямо количество албумин (протеин, който има транспортна роля).\r\n \r\n\r\n \r\n \r\n ", "date": "2018.05.07", "title": "Перитонит: Симптомите и как протича заболяването?"}
{"url": "https://www.dnes.bg/stranata/2018/05/07/semeistvo-jivee-v-navodnena-kyshta-otkyde-e-vodata.375718", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВече над месец семейство Чоневи от Кочериново живее в наводнена къща. През март домът им внезапно започва да се пълни с вода, следват спешни ремонти, но проблемът остава и до днес. Сега семейството денонощно се грижи за изпомпването на водата от къщата им.\n\r\nСлед като Иван Чонев видял прииждащата вода в дома си, извикал спешно екипи на Кюстендилска вода. ВиК специалистите изкопали яма пред дома му, за да установят откъде идва водата. Но източник така и не открили.\n\r\nЗа да установят дали водата е питейна, водните експерти я спират в целия град за 20 часа. Течът обаче продължава. В търсене на решение на проблема от Община Кочериново се обръщат към хидролози. Тяхното заключение обаче е, че водата не е подпочвена, а питейна и няма как наводнението да е предизвикано от подземни води.\r\n                    \r\n                    \r\nОбщинската администрация подозира, че водата тече от стар водопровод, но подземен кадастър няма и никой не знае къде се намират старите тръби. Пострадалото семейство е категорично, че ще търси правата си в съда, защото щетите в дома им от аварията вече са огромни.\n\r\n\n\r\n ", "date": "2018.05.07", "title": "Семейство живее в наводнена къща, откъде е водата?"}
{"url": "https://www.dnes.bg/cars/2018/05/07/putin-s-nov-mandat-i-s-nova-limuzina.375714", "text": "\n\r\nНовият стар руски президент Владимир Путин встъпи официално в длъжност, като по време на церемонията се състоя и премиерата на новата лимузина, която е част от проекта \"Кортеж\". По тази начин бяха разсеяни съмненията, че автомобилът няма да бъде готов за полагането на клетвата от държавния глава.\r\nНовата лимузина заменя досегашния Mercedes Pullman, който возеше президента.\r\nАвтомобилът е построен на нова модулна платформа, която ще бъде използвана и за колите, обслужващи охраната и други спомагателни служби на държавния глава. Това са седан и миниван. Предвиждаше се и направата на кросоувър, но в крайна сметка той отпада от проекта.\r\n                    \r\n                    \r\nОт всички коли само лимузината е бронирана, докато останалите машини не са. Тяхното серийно производство стартира през 2019 г., като на пазара те ще се появят под специално създадената за тях марка Aurus.\r\nЗадвижването на президенстския автомобил е хибридно, като е разработено съвместно с компанията Porsche Engineering. Всъщност, са направени цяло семейство модулни агрегати, като най-големият е с V12 с 4 турбини (по една на всеки три цилиндъра), система за директно впръскване на гориото и система за измения на газоразпределението.\n\r\nПри обем от 6,6 литра двигателят развива 650 к.с. и 1320 Нм въртящ момент. Този мотор обаче все още се разработва, така че под капака на лимузината на Путин е поставен 4,4-литров V8 с мощност 600 к.с. и 880 Нм. Заедно с него работи и електрически двигател, благодарение на който се намалява разхода на гориво и за кратък момент се увеличава мощността.\r\nСиловият агрегат работи с 9-степенна автоматична скоростна кутия, разработена изцяло от руската компанията KATE. Конструктивно тя напомня до голяма степен на използваната за някои модели на Mercedes-Benz трансмисия. Разликата е, че няма хидротрансформатор, а е с \"мокър\" съединител, управляван от електроника.\n\r\n", "date": "2018.05.07", "title": "Путин с нов мандат! И с нова лимузина!"}
{"url": "https://www.dnes.bg/obshtestvo/2018/05/07/chast-ot-blokiranite-bylgari-v-rim-nastaneni-v-hotel.375720", "text": "35 от блокираните българи на летище \"Чампино\" в Рим са настанени в хотел, а останалите са потърсили алтернативни варианти, съобщиха от Министерство на външните работи (МВнР).\n\r\nОт там допълват, че консулът на Република България в Рим е оказал съдействие на българските граждани, които бяха блокирани на летището. \nОт полета са останали около 70 души, в по-голямата си част българи и малка група чужденци. Някои от българските граждани (група от около 8 души), са тръгнали към гара \"Термини\" и са информирали, че са решили да отидат във Флоренция, откъдето да търсят алтернативни варианти за транспорт. Друга малка група се е отправила към летище \"Фиумичино\", с цел да си закупи билети за други авиокомпании.\r\n                    \r\n                    \r\nДо момента в Рим е останала група от около 35 български граждани, които са настанени в хотел. Авиокомпания \"Ryanair\", с чийто самолет те трябваше да пътуват тази сутрин, им е издала нови билети за полети на дати 10 и 11 май. Авиокомпанията им е гарантирала една нощувка, а за да им бъдат заплатени следващите нощувки до датите на полетите, според регламента на самата авиокомпания, трябва всеки ден пътниците да се заявяват в листата на чакащите на гишето на компанията на летището.\n\r\nПосолството на Република България в Рим прави опити да съдейства за намирането на бус на изгодна цена, който компактно да извозва българските граждани до летището всяка сутрин до датите на полетите им, тъй като \"Ryanair\" не осигурява транспорт.\n\r\nБългарското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби, отчитат от Външно министерство.\n\r\nБългарски граждани, които желаят да получат актуална информация или да подадат сигнал за техни близки, могат да го направят на дежурните телефони за спешни случаи на българското посолство в Рим:\r\nТелефон: +39 06 322 4640 и +39 06 322 4643\r\nФакс: : +39 06 322 61 22 и +39 06 3224656\n\r\n\r\n+39 06 322 4640 и +39 06 322 4643", "date": "2018.05.07", "title": "Част от блокираните българи в Рим настанени в хотел"}
{"url": "https://www.dnes.bg/mish-mash/2018/05/07/kostiumi-koito-syjiviavat-geroite-ot-ekrana.375565", "text": "В миналото преобличането като някой анимационен или филмов герой се смяташе за нещо забавно, което тийнейджърите биха направили. Днес обаче се превърна в изкуство. \r\nВсяка година хиляди фенове се стичат на различни фестивали като \"Комик-кон\", за да покажат своите нестандартни превъшлъщения. \r\nНякои от тях са изключително добри, сякаш са излезли директно от екрана. Други предизвикват искрен смях.\r\nЩе ви представим най-запомнящите се примери за такива костюми и представления.\r\nПо време на тези събития се случват и много интересни неща. Така например Джъстин Тимбърлейк е останал незабелязан на \"Комик-кон\" в костюма си на герой от \"Улица Сезам\". \r\nВижте за какво става дума в галерията на ", "date": "2018.05.07", "title": "Костюми, които съживяват героите от екрана"}
{"url": "https://www.dnes.bg/obshtestvo/2018/05/07/organizatorite-na-pohoda-niamame-informaciia-za-boian-petrov.375721", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарският алпинист Боян Петров е започнал да катери върха сам, след като много от неговите колеги алпинисти са се върнали заради лошото време, съобщава \"Фокус\", като се позовава на информация от , организатор на Хималайска експедиция 2018. \n\n\"Нямаме новини след последната информация, Боян започна да се катери към връх Шишапангма на 29 април и оттогава не се е връщал в базата. Вчера той официално е бил обявен за изчезнал. \n\r\nБългарският алпинист е започнал да катери върха сам, след като много от неговите съ-алпинисти се върнаха заради лошото време. Унгарският алпинист Давид Клайн, който също е на Шишапагма, следи събитията. Ако получим новини от него за българския алпинист, ще ви информираме на нашата страница! Дотогава продължаваме да се надяваме, че Боян Петров ще се завърне\", става ясно от информацията на екипа.\r\n                    \r\n                    \r\nПо-рано днес се появи информация, че Боян Петров е разговарял със свой колега по сателитния телефон вчера сутринта, но жената на родния алпинист Радослава Ненова отрече категорично тази информация, като уточни, че телефонът на Боян не се намира в него. \r\n ", "date": "2018.05.07", "title": "Организаторите на похода: Нямаме информация за Боян Петров"}
{"url": "https://www.dnes.bg/stranata/2018/05/07/protestirashti-lekari-blokiraha-pytia-sofiia-varna.375722", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлизо 300 протестиращи медици от МБАЛ \"Д-р Параскев Стоянов\" в Ловеч, таксиметрови шофьори и местни жители блокираха в 17.00 ч. движението по главния път София-Варна в района на пътния възел \"Абланица\".\n\r\nНедоволството им е продиктувано от неясното бъдеще на лечебното заведение, което е със запорирани сметки, просрочени стари задължения от около 6 млн. лв., с недостиг на лекарства и консумативи.\n\r\nЕдва на 4 май медиците са получили януарските си заплати, съобщава БТА.\n\r\nПротестиращите заявиха, че настояват държавата да предприеме адекватни мерки за спасяването на болницата от закриване. Заради тежкото финансово състояние напускат лекари и се затварят отделения. \r\n                    \r\n                    \r\nДвижението по главния път София-Варна се пропуска на всеки 10 минути, за да не се образуват големи колони от автомобили. В района има засилено полицейско присъствие, като до този момент няма инциденти и напрежение.\n\r\nВ посока София се е образувала близо трикилометрова колона от коли, по данни на пътните полицаи. Блокадата ще продължи до 18.00 часа.", "date": "2018.05.07", "title": "Протестиращи лекари блокираха пътя София – Варна"}
{"url": "https://www.dnes.bg/obshtestvo/2018/05/07/plastmasata-ubiecyt-na-planetata-zemia.375723", "text": "Рядко си даваме сметка как сами унищожаваме планетата си. Тоновете пластмаса и другите отпадъци, които ежедневно попадат в световния океан, ще имат фатални последици за собствения ни дом. Ако продължим да замърсяваме водите със същата скорост, планетата ни ще има повече боклук, отколкото море.\r\nКолко е сериозен проблемът с отпадъците и как може да бъде решен? В предаването \"Директно\" по Bulgaria On Air – предизвикателството Wind To Win и историята на едни сърфисти с кауза.\r\nИзследване на Greenpeace от миналата година показва, че Черно море има огромен проблем със замърсяването от пластмаса.\r\n\"Не си даваме сметка колко голям е проблемът и как всичко е затворено в един цикъл. Боклукът, който изхвърляме, се връща при нас на масата\", сподели пред камерата на \"Директно\" Димитър Атанасов.\r\n", "date": "2018.05.07", "title": "Пластмасата – убиецът на планетата Земя"}
{"url": "https://www.dnes.bg/politika/2018/05/07/chevermeta-barabani-kebapcheta-politicheskoto-shou-u-nas.375700", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Румен Радев козирува на малък гвардеец вчера по време на военния парад, а преди месеци яде кебапчета в Трявна. Цветан Цветанов и други кадри на ГЕРБ бяха на празник на чевермето в Златоград, Волен Сидеров пък свири на барабани. Това са само част от различните неформални прояви на политиците, които те правят, за да покажат, че са близо до хората. Тази \"земност\" на властта, която се демонстрира обаче, не може да се превърне в реален вот. Поне така показват направените опити.\r\nГражданите успяват да правят много добро разграничение между шоуто, което правят политиците със свирене на барабани, обличане на носии, ядене на кебапчета, и политическата страна. Това подчерта политологът доц. Борис Попиванов. \r\r\n                    \r\n                    \"Азис, който пълнеше зали, но когато се докоснеше до политиката до една или друга сила, резултатите бяха нулеви, като гласове за тази политическа сила\", каза доц. Попиванов в студиото на \"България сутрин\".\r\nPR експертът Любомир Аламанов също беше съгласен, че шоуто привлича интереса. По думите му затова и политиците толкова често се обръщат към тези похвати.\r\n\"Трябва да се пита този човек от 2005 година какво е направил като е бил в парламента\", отбеляза Аламанов пред .\r\nЕкспертът обаче беше категоричен, че при неформалните си прояви политиците трябва да са умерени. Аламанов припомни снимката на президента Румен Радев по потник и чехли в държавна резиденция и каза, че очевидно държавният глава си е взел поука и вече внимава в своите неформални прояви.", "date": "2018.05.07", "title": "Чевермета, барабани, кебапчета... Политическото шоу у нас"}
{"url": "https://www.dnes.bg/obshtestvo/2018/05/07/nikola-donev-shokirashto-e-che-jivotnite-ne-spirat-da-bivat-ubivani.375701", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Вчера част от преминаващите през столичния булевард \"Витоша\" останаха шокирани от кървавите голи тела, увити в найлонови пакети. Всичко това е част от поредната акция на Българския вегански съюз, насочена срещу \"масовото избиване на бебета агънца, както и срещу безчувствието и безсърдечието на техните убийци и поръчители, които ги консумират\".\n\n\"Най-шокиращото за нас е, че животните не спират да биват убивани. Трябва да бъдем цивилизовани. Нашите демонстрации пресъздават какво се случва в кланиците. За нас е крайност да прережеш гръкляна на едно животно. Нямаме толерантност. Тези животни искат да живеят, а хората не се съобразяват с това. Хората трябва да направят връзката между месото и убийството\", категоричен бе председателят на БВС Никола Донев.\r\r\n                    \r\n                    В студиото на \"България сутрин\" собственикът на ресторант Аспарух Аспарухов подчерта, че темата с веганството се преекспонира, а подобни крайни демонстрации нямало да доведат до нищо хубаво. \r\n\"Човек трябва да даде избор на децата си да бъдат каквито искат. Хората трябва да могат да избират. По-скоро трябва да бъдат съветвани и когато решат да изберат дадена интервенция на своето тяло – тогава да им бъде помогнато да станат вегани. Светът ни все иска да бъде крайно справедлив, но това не е така\", коментира ресторантьорът. \r\nЗа финал на разговора от ефира на  Никола Донев се обърна към всички собственици на ресторанти и ги призова да предлагат повече вегански варианти в менютата си.", "date": "2018.05.07", "title": "Никола Донев: Шокиращо е, че животните не спират да биват убивани!"}
{"url": "https://www.dnes.bg/sofia/2018/05/07/vijte-kyde-niama-da-ima-voda-utre-v-sofiia.375702", "text": "На 08 май 2018 г. (вторник) във връзка с монтаж на тротоарен спирателен кран на ул. \"Роженски проход\", жк. \"Стрелбище\", се налага спиране на водоподаването от 10:00 до 17:00 часа на клиентите на \"Софийска вода\", живеещи в района на ул. \"Траянова врата\", ул. \"Дедеагач\", ул. \"Нишава\", ул. \"Тулча\".\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Роженски проход\", ъгъла с ул. \"Твърдишки проход\".\r\nНа 08 май 2018 г. (вторник) във връзка с подмяна на спирателен кран на ул. \"Хан Омуртаг\", жк. \"Яворов\", се налага спиране на водоподаването от 09:00 до 18:00 часа на клиентите на \"Софийска вода\", живеещи в района на ул. \"Хан Омуртаг\", от ул. \"Крали Марко\" до ул. \"Мизия\", по ул. \"Момчил войвода\", от ул. \"Хан Омуртаг\" до ул. \"Цар Иван Асен II\".\r\r\n                    \r\n                    При продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Хан Омуртаг\" №42.\r\nНа 08 май 2018 г. (вторник) във връзка с подмяна на сградно водопроводно отклонение на ул. \"Брегалница\", жк. \"Зона Б-5\", се налага спиране на водоподаването от 10:00 до 17:00 часа на клиентите на \"Софийска вода\", живеещи в района на ул. \"Брегалница\", от бул. \"Тодор Александров\" до ул. \"Пиротска\".\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на ул. \"Брегалница\", ъгъла с ул. \"Пиротска\".\r\nРемонтните дейности ще осигурят по-добро управление на водопроводната мрежа, като максимално се ограничат зоните на евентуални бъдещи нарушения на водоснабдяването.\r\nЗасегнатите от прекъсването на водата могат да получат повече информация от Телефонния център на \"Софийска вода\" АД на телефон: 0800 12121 или да следят за развитието на всички текущи теренни дейности в реално време чрез на дружеството.\r\n\"Софийска вода\" АД предварително се извинява на своите клиенти за причинените временни неудобства!\r\n на дружеството дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез SMS.", "date": "2018.05.07", "title": "Вижте къде няма да има вода утре в София"}
{"url": "https://www.dnes.bg/notifikacii/2018/05/07/krai-granicata-ni-turciia-zalovila-37-migranti.375703", "text": "Турската жандармерия е заловила в неделя 37 мигранти без документи, които се готвели да преминат нелегално в Европа, предаде БТА.\r\nМигрантите възнамерявали да прекосят турско-българската граница в района на Демиркьой и Кофчаз, съобщи Анадолската агенция, като се позова на източник от силите за сигурност. Те са били отведени в дирекцията по миграция на окръг Къркларели.\r\nСъщевременно гръцкият в. \"Катимерини\" съобщи, че общо 351 мигранти без документи са пристигнали в неделя на островите Лесбос и Хиос.\r\n271 мигранти са пристигнали на Лесбос от съседна Турция с пет отделни лодки, а други 80 са достигнали бреговете на о. Хиос, сочат официалните данни на фона на нарастваща тревога от увеличение на миграционния поток.\r\nОт 1 май общо над 1000 мигранти са пристигнали на островите в източната част на Егейско море и са били изпратени във вече препълнените бежански центрове.", "date": "2018.05.07", "title": "Край границата ни: Турция заловила 37 мигранти"}
{"url": "https://www.dnes.bg/zvezdi/2018/05/07/gari-oldman-zlodeiat-na-syvremennoto-kino.375561", "text": "Той е злодеят на съвременното кино, наричат го Плашещия Гари. До последната церемония, на която се раздадоха Оскарите той не е получавал значими награди и талантът му е приеман някак по подразбиране.\r\nА той е чувствителен, непредсказуем, раним като дете, което постоянно се страхува да не бъде наказано. Поне така мисли неговият близък приятел Кийт Ричардс, за когото Олдман е като шедьовъра на Бог. Почти толкова иконично мислят за него и най-известните му жени Ума Търман и Исабела Роселини, и още го обичат. „Най-мрачният час“ нямаше как да не бъде неговият пантеон. Като Уинстън Чърчил, Гари получи признанието, което от години му дължеше не само гилдията, но и публиката, дори да не бе получил „Оскар“. Тази награда едва ли значи нещо за Олдман. Лишен е от суетата. Още от дете.\r\r\n                    \r\n                    Гари е любимият син на изтерзана домакиня и шлосер алкохолик. Скандалите и драмите в семейството са част от живота, разказва сп. Story. В крайна сметка баща му ги напуска, когато Олдман е на 7. Двамата с майка му се опитват да живеят в най-бедняшкия лондонски квартал така, като че ли нищо не се е случило. Но са на ръба на оцеляването. Майка му обаче е корава британка. Дори успява да събере пари, за да запише сина си на пиано. Но в един ден всичко за Гари се променя. Отива на спектакъла „Портокал с часовников механизъм“ на Кубрик.\r\nГръм, светкавица, инсайт...\r\nСлед години Олдман казва, че е изпитал именно такова въздействие, когато е взел решението да бъде актьор. И се нарежда сред най-добрите, ненатрапчиво. Не е от онези, които ще нагаждат характера и таланта си, за да получат на всяка цена признание. И Холивуд логично го пренебрегва. Но пък на него му е все едно, дори когато го наричат фашист, след като е сред малцината, които защитават Мел Гибсън заради антисемитските му изказвания. Негов е изразът: \"Политическите ми убеждения са малко по-леви от тези на Чингис Хан\". Категоричен е още, че кучето му има повече достойнство, отколкото цялото семейство Кардашян. Не се свени да заяви, че в някои от филмите си е участвал просто заради пари. Като \"Робокоп\" например.\r\nРолята, която го изстрелва в голямото кино, е на британския антигерой Сид Вишъс от Sex Pistols в биографичния \"Сид и Нанси\". Едва ли има образ, по-противоположен на Уинстън Чърчил... Но трябва да сме благодарни на Бог, че Гари приема ролята на Сид, иначе днешния Олдман нямаше да го бъде. Когато получил предложението, бил разочарован и отказал. Смятал сценария за банален и под нивото му на актьор от шекспировия театър. Но участието му се превръща в първия голям успех.\r\nОливър Стоун го припознава в образа на убиеца на Кенеди. Това е първата голяма американска роля на Гари и любимият му филмов проект. По време на подготовката си британецът се среща със семейството на убиеца Осуалд. Филмът го прави познато име в САЩ и полага началото на серията на \"злодейските\" му роли.\r\nСтава знаменит, харесват го, жените също. По онова време вече се е развел с английската актриса Лесли Манвил. Дрогата и алкохолът запълват празнините от детството му. Не може да контролира глада си да бъде свръхчовек чрез водката и кокаина. Дори и когато среща през 1989 г. 19-годишния „ангел“ Ума Търман. Влюбват се и се женят. След две години вече са разведени. По онова време Гари е ненаситен – иска да има от всичко по много, но най-вече дрога и алкохол. \r\nСлед като го арестуват за шофиране в нетрезво състояние, Ума подава молба за развод.\r\nНезависимо колко проблеми е имал с алкохола, Гари и сега е категоричен, че не познава нито един наистина интересен човек, който да не пие. А Олдман е пиел много дори за стандартите на Холивуд. Преди години обичал да се затваря за няколко дни в луксозен хотел и да се отдава на любимите си пороци. Веднъж се настанил в \"Карлайл\"в Ел Ей за тридни. Когато излязъл, платил сметка от 16 000 долара. Според думите му през цялото време репетирал \"Хамлет\", а накрая дори си изиграл цялата пиеса сам и смята, че неговият хотелски \"Хамлет\" е една от най-добрите постановки на шекспировата творба, правени някога. Огромната сметка обяснява с безбожно високата цена на миниатюрните бутилчици, с които бил зареден минибарът.\r\nЕдна от най-близките му приятелки – Деми Мур, е тази, която директно му заявява, че трябва да се лекува. Гари приема съвета ѝ и постъпва в рехабилитационна клиника.\r\nТам обаче среща третата си жена – фотографката Доня Фиорентино, наркоманка и алкохоличка. Женят се след няколко месеца. Заедно са 4 години, през които се раждат двамата им синове – Гъливер и Чарли. Доня и Гари се обичат и мразят едновременно.\r\nНеотдавна Фиорентино разказа, че по време на брака си е била жертва на физическо и психическо насилие. Тя обвини Олдман освен за тормоз, и затова, че е използвал славата и влиянието си, за да получи попечителство върху децата им.\r\n\"Той открадна децата ми и съсипа живота ми\", заяви Доня и настоя Олдман да поеме отговорност за действията си, макар и винаги да е отричал всичко. Когато подава молба за развод през 2001 г., Фиорентино заявява, че мъжът ѝ е харчил хиляди за алкохол и проститутки. \r\nКаквато и да е истината, на 43 години Гари се оказва сам със синовете си и напълно трезвен, за да се грижи за тях.\r\n\"Това ме изпълваше с трепет и вълнение, каквито нито една роля до този момент не ми беше давала\", казва той.\r\nЗа негов късмет точно тогава идват предложения за серийни участия в поредиците за Батман и Хари Потър. Олдман веднага подписва договорите. Ходи на всички родителски срещи и общува с майките на най-добрите приятели на децата си, поради което и го приобщават в групата „Най-добрата майка“. И той е повече от щастлив. Тогава среща и Исабела Роселини.\r\n\"Тя е много притеснителна, свенлива и в нея няма капка претенция, изключителна рядкост в тези среди\", казва той за нея, а Роселини му отвръща с думите: \"Той играе мрачни типове, но е очарователен, забавен и дори смешен и... още на първата ни среща ми направи най-хубавия чай, който съм пила.\"\r\nДвамата остават сгодени в продължение на 6 години, но до сватба така и не се стига. Олдман твърди, че това е най-щастливият период в живота му.\r\nНай-продължителният брак на актьора е четвъртият – с джаз певицата Александра Идънбъро, който продължава 7 години, до началото на 2015 г.\r\nНо Гари счита за най-голямото си постижение това, че е отгледал децата си сам, и то в Холивуд. И въпреки него.\r\nОще новини за звезди четете на ", "date": "2018.05.07", "title": "Гари Олдман – злодеят на съвременното кино"}
{"url": "https://www.dnes.bg/sofia/2018/05/07/jena-e-blysnata-na-peshehodna-pyteka-na-bul-lomsko-shose.375704", "text": "Жена бе блъсната днес преди обед на пешеходна пътека на столичния бул. \"Ломско шосе\".\r\nОт МВР обясняват пред \"БНР\", че таксиметров автомобил е спрял, за да изчака жената да пресече, но след това в него се блъска товарна кола. \r\nВ резултат на удара таксито блъска пресичащата жена. Пострадалата е откарана в болница.", "date": "2018.05.07", "title": "Жена е блъсната на пешеходна пътека на бул. \"Ломско шосе\""}
{"url": "https://www.dnes.bg/notifikacii/2018/05/07/kosopad-akne-moje-bi-vi-lipsvat-vitamini.375554", "text": "Макар и да знаем, че е важно да приемаме витамини и минерали, понякога начинът ни на живот и хранене, може да е причина за дефицит на тези хранителни елементи.\r\nНо човешкото тяло е създадено така, че винаги да подскаже по един или друг начин ако има недостиг. Вижте 8 знака, че е време да презаредите организма си с витамини и минерали.\r\n\r\nКакво е състоянието на косата ви? Ако забелязвате, че тя се накъсва по-лесно, изтъняла е, може би страдате от косопад, обърнете внимание на начина си на хранене. Има вероятност организмът ви да изпитва дефицит на витамин В7 (биотин). Консумирайки повече банани, сурови бадеми и картофи, може да намалите риска от дефицит на този важен витамин.\r\r\nМускулни схващания, крампи по време на спорт или докато си почивате... Тялото ви подсказва, че може би се нуждаете от повече калций, магнезий и калий. Ако спортувате активно е много важно да приемате редовно тези 3 минерала, тъй като с потенето губим голяма част от електролитите.\r\n", "date": "2018.05.07", "title": "Косопад, акне... Може би ви липсват витамини!"}
{"url": "https://www.dnes.bg/obshtestvo/2018/05/07/alpinistyt-boian-petrov-vchera-e-razgovarial-s-kolega.375705", "text": "Алпинистът Боян Петров е разговарял със свой колега по сателитния телефон вчера сутринта, написа Борислав Сандов във Facebook профила си.\n\r\nПо-рано жената до алпиниста Радослава Ненова съобщи, че Петров е в неизвестност от няколко дни, някъде по склона на връх Шиша Пангма в Хималаите.\r\nВсе още няма връзка с него, пише bTV.\r\n\"Боян Петров е звънял вчера сутринта (09:52 непалско време – около 05:37 българско време) по сателитния телефон на свой колега алпинист. Всички се надяваме, че се е отправил към някой от по-ниските лагери и скоро ще се свърже с някой от нас. Нека се молим всичко да бъде наред! Има да покорява още няколко осемхилядника\", написа Сандов във Facebook.\r\r\n                    \r\n                    Според Радослава Ненова Боян е тръгнал един ден преди останалите алпинисти, така че когато те са стигнали до третия лагер, в този момент той най-вероятно се е изкачвал към върха.\r\nПо думите на Ненова сателитният телефон на Боян Петров е останал в базовия лагер и поради тази причина неговите колеги не могат да се чуят с него.", "date": "2018.05.07", "title": "Алпинистът Боян Петров вчера е разговарял с колега "}
{"url": "https://www.dnes.bg/top-novini/2018/05/07/putin-smisylyt-na-jivota-mi-e-da-dam-vsichko-ot-sebe-si-za-rusiia.375708", "text": "\nВладимир Путин встъпи днес официално в длъжност като президент на Русия, съобщиха световните агенции, предаде БТА.\nТой постави ръката си върху конституцията на церемония в Андреевската зала на Големия кремълски дворец и се закле да служи на руския народ, да опазва правата и свободите му и да защитава руския суверенитет.\r\n\"Смятам за мой дълг и за смисъл на моя живот да дам всичко от себе си за Русия, за нейното настояще и нейното бъдеще\", заяви той след полагането на клетвата.\r\nПреизбран през март със 76,7 процента от подадените на президентските избори гласове - най-високият резултат от идването му на власт - Путин ръководи страната от 2000 г. като държавен глава или правителствен ръководител.\r\"Напълно съзнавам каква огромна отговорност нося към всички вас, към Русия\", каза Путин на церемонията по встъпването в длъжност. Той се изрази в подкрепа на надеждното обезпечаване на сигурността на Русия, за равноправно и взаимноизгодно сътрудничество с всички държави. \r\nПутин представи \"Русия за хората\" - страна, която дава възможности за реализация на всеки човек - като ключов ориентир на своята политика. По думите му Русия трябва да бъде съвременна, динамична и смело да посреща предизвикателствата, които ѝ отправя времето. Да даде повече поле за изява \"на предприемачи, учени, хора на изкуството и всички, които се стремят към обновление\".\r\nДържавният глава изрази увереност, че Русия ще пробие в редица сфери, благодарение на своето \"свободно общество\", което възприема всичко ново и е отворено към напредък, което отхвърля несправедливостта, застоя, бюрократичната безжизненост и всичко, което пречи на хората да разкрият пълния си потенциал за реализация.\r\nВстъпването му в длъжност бе известено с 30 оръдейни салюта. След като положи клетвата си, Путин, който е и върховен главнокомандващ на въоръжените сили на Русия, отиде на Съборния площад. Там той прие рапорт на командира на Президентския полк, който премина след това пред президента. Церемонията след това продължи с преминаването на почетния кавалерийски ескорт - 21 конника в униформи от времето на Отечествената война през 1812 г. ", "date": "2018.05.07", "title": "Путин: Смисълът на живота ми е да дам всичко от себе си за Русия!"}
{"url": "https://www.dnes.bg/obshtestvo/2018/05/07/200-bylgari-blokirani-na-letishte-v-rim-konsulyt-ni-pomaga.375706", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлизо 200 българи са блокирани на летище \"Чампино\" в Рим. Тази сутрин те е трябвало да отпътуват за София с полет на нискотарифната компания \"Ryanair\", но в последният момент от летището им казали, че полетът им е отменен и следващата възможност да се приберат е за след 4 дни.\n\r\nКонсулът ни в Рим е при сънародниците ни на летището и оказва съдействие, съобщиха от МВнР на страницата си във Фейсбук. От там уточняват, че нашите сънародници са оставени на летището, след като им е съобщено, че полетът е отменен поради гъста мъгла.\n\r\nСлед подадения сигнал, българските дипломати са осъществили контакт с летищните власти, както и с представители на авиокомпанията. Посолството съдейства за осигуряване на алтернативен транспорт на българските граждани до България.\r\n                    \r\n                    \r\nБългарското посолство в Рим следи развитието на ситуацията, остава на разположение и е в постоянен контакт с намиращите се на летището наши сънародници, както и с летищните служби.\n\r\nБългарски граждани, които желаят да получат актуална информация или да подадат сигнал за техни близки, могат да го направят на дежурните телефони за спешни случаи на българското посолство в Рим: \r\nТелефон: +39 06 322 4640 и +39 06 322 4643\r\nФакс: : +39 06 322 61 22 и +39 06 3224656\n\r\n\r\n+39 06 322 4640 и +39 06 322 4643\n\r\n ", "date": "2018.05.07", "title": "200 българи блокирани на летище в Рим, консулът ни помага"}
{"url": "https://www.dnes.bg/notifikacii/2018/05/07/sledvashtiiat-mesec-kritichen-za-syr-aleks.375707", "text": "Един от водещите невролози във Великобритания - д-р Питър Хамлин, написа в колонката си във в. \"Телеграф\", че следващият месец ще бъде от решаващо значение за възстановяването на сър Алекс Фъргюсън след претърпения мозъчен кръвоизлив. \n\n\"Най-честата форма на кръвоизлив за мъж на неговата възраст с анамнеза за сърдечносъдови проблеми е интрацеребрална, при която има кръвотечение в мозъчната тъкан, което причинява непоправими увреждания на тези клетки\", започва той.\n\r\n\"В случая на сър Алекс хирурзите са решили да оперират, защото са смятали, че размерът на кръвния съсирек причинява увреждане на останалата мозъчна тъкан. Това често е животоспасяваща операция и има за цел да намали всяко дългосрочно увреждане, от което сър Алекс може да страда при тази форма на удар.\"\r\n\"През първите няколко дни след операцията фокусът е върху закрепянето на здравето на пациента и е много трудно да се даде прогноза в първите дни, дори често и в продължение на първите няколко седмици. Ако пациентите оцелеят, но нямат признаци на подобрение в близките месеци, то е малко вероятно, да се върнат към предишното си здравословно състояние\", призна специалистът.\n\r\n\"Въпреки това в момента Фъргюсън има всичко, за което да се бори и шансът за пълно възстановяване, макар и понякога след дълъг период на рехабилитация, все пак е налице\", пише още Хамлин.\n\r\nСър Алекс Фъргюсън остава под лекарско наблюдение, след като в събота претърпя животоспасяваща операция.", "date": "2018.05.07", "title": "Следващият месец - критичен за сър Алекс"}
{"url": "https://www.dnes.bg/stranata/2018/05/07/jena-pochina-sled-uhapvane-ot-kyrlej.375724", "text": "65-годишна жена от Камено е починала в бургаската болница след ухапване от кърлеж, съобщава \"\".\r\nТя е издъхнала в болницата, където е била приета с марсилска треска. Жената починала въпреки лечението, които лекарите предприели, потвърдиха от РЗИ.\r\nДва случая на марсилска треска са регистрирани в Бургаска област от началото на годината досега, други трима са развили лаймска болест след ухапване от кърлежи.", "date": "2018.05.07", "title": "Жена почина след ухапване от кърлеж"}
{"url": "https://www.dnes.bg/obshtestvo/2018/05/07/da-sbydnesh-detskata-si-mechta-i-da-poletish-v-nebesata.375716", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТой е само на 27 години и е един от най-младите граждански пилоти у нас. От две години работи за голяма европейска авиокомпания, която отскоро стъпи на бургаското летище.\r\nМладият авиатор прави и първото кацане и базира първия самолет на авикомпанията си на летището в Сарафово.\r\nТова е Иван Казмин. В момента той е втори пилот на самолет Боинг 737, с почти 190 пътници на борда. Желанието му да се посвети на авиацията идва още докато е ученик в Английската гимназия в Бургас.\r\nСледва обучение в частна школа в България, после в Словения и квалификация в Германия. На 23 години получава лиценз за пилот и се нарежда сред най-младите граждански авиатори в България.", "date": "2018.05.07", "title": "Да сбъднеш детската си мечта! И да полетиш в небесата!"}
{"url": "https://www.dnes.bg/tenis/2018/05/07/raonich-izliza-sreshtu-grisho-v-madrid.375725", "text": "Канадецът Милош Раонич ще бъде съперник на Григор Димитров във втория кръг на турнира по тенис от сериите \"Мастърс\" в Мадрид с награден фонд с награден фонд 6.2 милиона евро.\r\nТой победи Николас Кикер (Аржентина) с 6:3, 6:2 за 1:16 часа.\r\nДосега Григор Димитров и Милош Раонич са играли четири пъти, като българинът има предимство от 3:1 победи. Петата среща между двамата бе в Пекин през 2016 година, но канадецът не излиза на корта заради травма.\r\n ", "date": "2018.05.07", "title": "Раонич излиза срещу Гришо в Мадрид"}
{"url": "https://www.dnes.bg/obshtestvo/2018/05/07/v-neizvestnost-ot-dni-izchezna-alpinistyt-boian-petrov.375699", "text": "Алпинистът Боян Петров е в неизвестност от няколко дни, съобщи във Facebook съпругата му Радослава Ненова, предаде Нова тв. \r\nТой е направил опит да изкачи 8-хилядника Шиша Пангма в Хималаите, когато времето рязко се е влошило. \r\nЗа момента спасителна акция е невъзможна, като най-рано утре спасителен екип ще тръгне да го търси, пише още съпругата на Боян Петров - Радослава Ненова в профила си във Facebook.", "date": "2018.05.07", "title": "В неизвестност от дни: Изчезна алпинистът Боян Петров"}
{"url": "https://www.dnes.bg/stranata/2018/05/07/sled-previshena-skorost-myj-zagina-pri-katastrofa.375695", "text": "44-годишен мъж е загинал в пътен инцидент близо до село Ясенково, съобщиха от ОДМВР-Шумен.\r\nПроизшествието е станало около 18:35 часа на 6 май. \r\nХ.И. пътувал със собствения си лек автомобил Форд \"Мондео\" с шуменска регистрация по пътя от село Борци в посока към Ясенково. На десен завой загубил контрол над автомобила поради движение с несъобразена скорост, навлязъл в лявото платно и се блъснал в насрещно движещия се лек автомобил Опел \"Вектра\" с шуменска регистрация.\r\nСлед удара водачът на \"Форд\"-а е загинал на място. В МБАЛ-Шумен са откарани водачът и пътникът от \"Опел\"-а. \r\nСлед преглед 30-годишен и баща му - 48-годишен с инициали М.И. от село Борци, са освободени без наранявания.\r\nПричините за фаталния инцидент са в процес на изясняване. Пътният участък е бил опесъчен, почистен и обезопасен за преминаващите автомобили. Образувано е досъдебно производство.", "date": "2018.05.07", "title": "След превишена скорост: Мъж загина при катастрофа"}
{"url": "https://www.dnes.bg/stranata/2018/05/07/praznicite-minaha-trafikyt-se-vryshta-api-sledi-i-spira-kamionite.375687", "text": "Днес от 14.00 до 20.00 ч. се спират тежкотоварните камиони над 12 тона по най-натоварените пътища, съобщават от Агенция \"Пътна инфраструктура\".\r\nЦелта на мерките е повишаване на безопасността при пътуване и увеличаване на пропускателната способност на инфраструктурата в края на трите почивни дни.\r\nНеобходимо е шофьорите да карат внимателно и със съобразена скорост, спазвайки въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на трафика, напомнят от пътното ведомство, предава \"Дарик\".\r\nДвижението на МПС над 12 тона ще е ограничено по автомагистралите и пътищата в направленията Велико Търново-Шумен; Русе-Велико Търново; ГКПП \"Калотина\"-София; Варна-Бургас; Околовръстен път на София и др.\r\r\n                    \r\n                    Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари, се уточнява в информацията.\r\nЗа улеснение на трафика през Владая от 10.00 ч. до 20.00 ч. ще има две ленти за прибиращите се към София. Алтернативен маршрут на първокласния път през Владая е магистрала \"Люлин\".", "date": "2018.05.07", "title": "Празниците минаха, трафикът се връща! АПИ следи и спира камионите"}
{"url": "https://www.dnes.bg/cars/2018/05/07/pogled-v-minaloto-zashto-v-niakoi-strani-shofirat-vliavo.375560", "text": "В повечето страни е прието автомобилите да се движат в дясната страна на пътя. Около 35% от всички коли в света обаче се произвеждат с десен волан. За този процент най-голяма \"вина\" има Индия, където има огромен брой автомобили. Освен нея, от списъка на най-известните страни с ляво движение, човек веднага си спомня Великобритания, Япония, Австралия и Сингапур.\n\r\nОбщото между повечето от тези страни е това, че повечето са бивши британски колонии, така че е разумно да се приеме, че това по някакъв начин е свързано с англичаните. Какво толкова се е объркало в Обединеното кралство, за да се стигне до тук?\n\r\nВсъщност, корените на десния волан могат да бъдат проследени до Средновековието, колкото и невероятно да ви звучи. Причината е доста проста. При язденето на кон, основно транспортно средство в онези времена, което е по-джоба на по-знатните, ножницата с меча се намира на левия хълбок. Така рицарят по-лесно може да извади оръжието с дясната си ръка, докато се впуска в битка. Качването върху коня пък става от лявата му страна, за да не пречи ножницата с меча, ако това става от дясната.\r\n                    \r\n                    \r\nВ САЩ движението вдясно се утвърждава в края на 18-ти век, защото на хората, които се придвижват с карети, започва да не им достига скорост. Затова в каретите, които също така стават все по-тежки заради декорациите и комфорта, започват да бъдат впрягани четири коня. В този случай кочияшът се разполага на задния ляв кон, така че камшикът, който държи в дясната си ръка, да достига всички животни. Движението вдясно в САЩ цели също да демонстрира и независимостта от британската корона.\r\n\r\nВъв Франция \"модата\" за движение вдясно въвеждат, колкото и да е странно, селяните, които предпочитат да се движат с каручките и тележките си именно в тази страна на пътя. Буржоазията по времето на Великата френска революция възприема маниера им, за да не се откроява. По-късно това законодателство е утвърдено от Наполеон Бонапарт, който заповядва на военните да се движат вдясно. Този ход има и политически сигнал - френските съюзници също стават \"десни\". А Великобритания, както виждаме и днес, си остава \"лява\".\n\r\nВ не всички страни обаче са напълно сигурни в коя част на пътя да се придвижват. Канадците, например, до 20-те години на миналия век не успяват да решат това - всяка провинция си има свой обичай.\n\r\nШвеция пък преминава вдясно едва през 1967 г., след като четири години специална комисия разработи набор от мерки. В резултат на това в нощта на 3 септември, от 1 до 6 часа сутринта, е забранено движението по всички улици в страната, освен за линейки, пожарни и полицейски автомобили. За тези 5 часа работниците по пътищата трябва да монтират и включат нови светофари и да поставят нови знаци, а старите да бъдат демонтирани.\r\n\r\nОбщо взето, хаосът в големите градове не успява да бъде избегнат, но все пак никой не загива, защото шофьорите бързо свикват с дясното движение. За кратко е въведено и специално ограничение на скоростта - само за всеки случай. Това събитие е наречено от шведските власти \"Ден H\" (от \"Högertrafik\" - дясно движение) и получава широк отзвук в цялата страна. Пропагандирането на дясното движение се провежда дълго време. Създадено е и специално лого, а по радиото непрекъснато се пуска песента \"Карай вдясно, Свенсон\".\n\r\nНе е случайно, че сред старите модели на Saab и Volvo има толкова много с десен волан. Между другото, същото важи и за обществения транспорт. В подготвителния период страната купува нови автобуси и частично преработва старите, като добавя нови врати от дясната им страна. Някои от старите автобуси с десен волан са подарени на Пакистан. Интересно е обаче, че шведската железница и метрото все още практикуват лявото движение.\r\n\r\nЕдна страна в света сменя движението от дясно на ляво - Самоа. Причината е чисто икономическа. Самоа е малък архипелаг от острови и не произвежда автомобили. Внасянето на коли от САЩ излиза твърде скъпо. Поради това местните дилъри превключват към пазарите в Япония, Австралия и Нова Зеландия, където, както е известно, е прието движението вляво.\n\r\nИ така лека-полека стигнахме до Япония, която никога не е била британска колония, но движението там също е вляво. Как така? Просто за построяването на първата железница в страната на японците помагат британците. Поради това този ред на движение се е запазил и до днес.\n\r\n", "date": "2018.05.07", "title": "Поглед в миналото: Защо в някои страни шофират вляво?"}
{"url": "https://www.dnes.bg/stranata/2018/05/07/glutnica-kucheta-napadnaha-9-godishno-v-blagoevgrad.375688", "text": "Глутница бездомни кучета нападнаха 9-годишната Каролина Рупова в Благоевград в събота. Детските писъци изкарали на улица \"Прилеп\" съседи на семейството, които станали свидетели на страховитата гледка – 5-6 кучета повалили детето на земята и го хапели по цялото тяло.\r\nСъседите веднага разгонили кучетата и се обадили на тел. 112. След като момичето било транспортирано до Спешно отделение, медиците установили сериозни рани по цялото му тяло – бузите, врата, гърба и краката. Те били обработени, а детето ваксинирано, но психическата травма няма да отмине скоро.\r\n\"Истински ужас, кошмар преживяхме вчера с детето ми\", разказва майката Гергана Рупова. \r\r\n                    \r\n                    \"Детето ми оцеля по чудо, щяха да го изядат кучетата. Благодаря на съседите и на медицинските сестри в Спешно отделение, които много бързо взеха мерки, оправиха раните, успокоиха детето ми. Благодаря и на инспектор Иванов от Криминална полиция в ОДП-Благоевград, който дойде у дома, за да види отблизо какво се е случило. Ние от години се борим с тези кучета, всички, които живеем на улицата, многократно сме сезирали отговорните институции\", разказа пред struma.com майката.", "date": "2018.05.07", "title": "Глутница кучета нападнаха 9-годишно в Благоевград "}
{"url": "https://www.dnes.bg/index/2018/05/07/receptata-dnes-zapekanka-s-presen-luk-i-sirene.375490", "text": "\r\n3 връзки пресен лук\r\n50 г масло\r\n6 яйца\r\n150 г сирене\r\n200 мл прясно мляко\r\nмащерка\r\nсол\r\nчерен пипер\r\n \r\n\r\n \r\nЛукът се реже на ситно, задушава се с маслото и малко вода в тиган, за да омекне. След това се сваля от котлона. Сиренето се настъргва и се добавя при лука, разбърква се и се овкусява с подправките. Яйцата се разбиват. Смесват се с млякото. Сместа с лука се поставя във форма за терин, разпределя се и се залива с яйчената смес. Пече се на 200 градуса до зачервяване.\r\n\r\n", "date": "2018.05.07", "title": "Рецептата Dnes: Запеканка с пресен лук и сирене"}
{"url": "https://www.dnes.bg/rusia/2018/05/07/putin-vstypva-v-dlyjnost-prezident-za-chetvyrti-pyt.375689", "text": "В Големия дворец в Кремъл в Москва днес ще се състои тържествената церемония по встъпването на Владимир Путин в четвъртия му мандат като президент на Русия, предаде Франс прес, цитира БТА.\r\nПутин спечели президентските избори в страната на 18 март с 76,7 процента. Това бе най-високият изборен резултат за него, откакто дойде на власт, като при това той бе постигнат при по-висока избирателна активност в сравнение с предишния президентски вот, през 2012 г.\r\nПрез годините на власт Путин се наложи като силния човек в Русия, която той постави отново на първия ред на международната сцена, но с цената на нарастващи напрежения със Запада, отбелязва Франс прес. Поводи за напреженията станаха анексията на Крим, украинската криза, руската намеса в сирийската война, а през последните месеци - и отравянето във Великобритания на бившия руски шпионин Скрипал и дъщеря му Юлия с нервнопаралитично вещество, за което Лондон вини Русия.\r\r\n                    \r\n                    По време на предизборната си кампания Путин направи доста войнствени изказвания и похвали новите руски военни възможности и непобедимите, по думите му, руски ядрени ракети. След преизбирането си руският президент обаче увери, че иска да намали военните разходи през 2018 г. и 2019 г. и отхвърли каквато и да било надпревара във въоръжаването, отбелязва още Франс прес.\r\nЦеремонията по полагане на клетва от Путин бе предшествана от протести в събота, организирани по призива на опозиционния лидер Алексей Навални в десетки руски градове. Стигна се до много арести, като самият Навални бе задържан, а после - освободен.\r\nПрез 2012 г., преди встъпването в длъжност на Путин за трети президентски мандат, антикремълски протест в Москва прерасна в сблъсъци с полицията и впоследствие редица демонстранти бяха осъдени.\r\nОще отсега анализатори вещаят сценарии какво ще се случи през 2024 г., когато изтече мандатът на президента. По конституция той няма право на ново преизбиране. \r\nРуският лидер вече каза, че няма да променя конституцията и анализатори се чудят кого ще посочи той за свой приемник и дали няма да се повтори сценарият от 2008 г., когато Путин стана премиер при президент Дмитрий Медведев, защото и тогава нямаше право след два мандата да се кандидатира за трети. \r\nВ нощта на преизбирането си на 18 март Путин отговори на въпрос на журналист дали ще се кандидатира след края на мандата си с думите: \"Шегувате ли се! Какво трябва да направя? Да остана тук до 100 години? Не.\"\r\nЗасега Путин не е дал индикация кой може да бъде неговият евентуален приемник. \r\nСпоред анализатора Константин Калачов не е изключено и предсрочно оттегляне на президента. \r\n\"Той е уморен и разбира, че трябва да си тръгне, докато е във върхова форма\", коментира експертът пред Франс прес. Той прогнозира, че \"оттеглянето (на Путин) ще бъде красиво и неочаквано за всички\". ", "date": "2018.05.07", "title": "Путин встъпва в длъжност! Президент – за четвърти път!"}
{"url": "https://www.dnes.bg/televizia/2018/05/07/pregovori-sys-syprotivata-v-edno-frensko-selo.375162", "text": "В трети епизод на шести сезон на сериала \"Едно френско село\" Жан и Сервие очакват големи облаги от ареста на Антоан и Сузан, преговаряйки със съпротивата, за да получат нейната протекция.\r\nМари, която е разделена от американците заради атаката над германския конвой, е заловена и върната обратно във Вилньов.\r\nГледайте \"Едно френско село\" всеки делник по телевизия .", "date": "2018.05.07", "title": "Преговори със съпротивата в \"Едно френско село\""}
{"url": "https://www.dnes.bg/sofia/2018/05/07/relsi-nastilka-vopodrovod-remontirat-graf-ignatiev.375690", "text": "Днес ще започне ремонтът на столичната улица \"Граф Игнатиев\". Поетапно ще се подменят трамвайните релси, настилката и, на места - водопроводът. Ремонтът трябва да завърши в средата на октомври, каза заместник-кметът по транспорта Евгени Крусев.\r\n\"Пусната е заместваща автобусна линия, която хората ще могат да използват вместо трамваите по улица \"Граф Игнатиев\". Предвидили сме нейният маршрут да започва от крайната спирка на автобусите, която се намира при зоопарка, да минава по бул. \"Черни връх\", бул. \"Джеймс Баучър\", бул \"Свети Наум\", съответно достигайки до бул. \"Евлоги и Христо Георгиеви\", достигайки до ул. \"Гурко\", където - в посока към Съдебната палата, автобусът ще се движи по ул. \"Гурко\", там ще бъдат организирани временни спирки\", поясни Крусев, цитиран от БНР.\r\r\n                    \r\n                    Улица \"Граф Игнатиев\" ще бъде изцяло пешеходна зона, ще се ремонтират и площадите по нейното протежение.\r\nЗеленчуковият пазар ще бъде премахнат, но книжният пазар на площад \"Славейков\" ще бъде осъвременен. \r\nРемонтът ще струва 24 милиона лева, като 18 милиона са осигурени от оперативната програма \"Региони в растеж\".", "date": "2018.05.07", "title": "Релси, настилка, воподровод... ремонтират \"Граф Игнатиев\""}
{"url": "https://www.dnes.bg/snimka-na-denia/2018/05/07/shte-vali-shte-treshti-jylt-kod-za-13-oblasti.375691", "text": "Жълт код за обилни валежи и гръмотевична активност е обявен за 13 области на страната. Това сочи справка на сайта на Националния институт по метеорология и хидрология (НИМХ) при БАН. \r\nОбластите, за които важи предупреждението са: Видин, Враца, Монтана, София-град, София-област, Перник, Кюстендил, Благоевград, Пазарджик, Пловдив, Смолян, Кърджали и Хасково. \r\nМетеоролозите предупреждават, че се очакват краткотрайни валежи, придружени с гръмотевични бури. По-интензивни ще са явленията в планинските райони на областите. \r\nКоличества на валежа - на места до около 20-25 л/кв.м.", "date": "2018.05.07", "title": "Ще вали, ще трещи... \"Жълт\" код за 13 области"}
{"url": "https://www.dnes.bg/obshtestvo/2018/05/07/na-dyrjavna-subsidiia-edinstveno-za-pravoslavni-i-miusiulmani.375692", "text": "Държавна субсидия да имат само православното и мюсюлманското вероизповедание, а религиозните общности да не получават чуждестранни дарения. Това предвиждат промените в Закона за вероизповеданията, внесени в Народното събрание. Безпрецедентно авторите им са председателите на парламентарните групи на трите най-големи партии - Цветан Цветанов на ГЕРБ, лидерката на БСП Корнелия Нинова и председателят на ДПС Мустафа Карадайъ. Тяхното предложение идва, след като преди месеци вицепремиерът и лидер на ВМРО Красимир Каракачанов обясни, че готви промени във финансирането на църквите. Неговите предложения така и не бяха представени като законопроект.\r\nДържавна субсидия се предоставя на вероизповедания, към които принадлежи не по-малко от 1% от населението на страната. Според официалното преброяване на НСИ този праг прескачат само православието и ислямът. Католицизмът не може да мине летвата, защото едва 0,6% от българите са се самоопределили като католици. За всяко самоопределило се лице ще се получават по 10 лв. от държавата, но не повече от 15 млн. лв. за вероизповедание. \r\r\n                    \r\n                    Така, ако текстовете бъдат приети, Българската православна църква би получила максимума от държавата, докато Главното мюфтийство - 9,67 млн. лв. Сега разпределението на държавната субсидия за регистрираните вероизповедания се извършва с годишния закон за държавния бюджет. През 2018 г. са предвидени около 5 млн. лв., при това само за ремонт на храмове и гробища.\r\n\"Смятаме, че след като държавата осигурява субсидия, то следва да има установен от нейна страна ограничителен режим и засилен контрол върху начина за финансиране на тези религиозни институции\", пишат в мотивите си тримата вносители. Финансирането на вероизповеданията, които имат под 1% от населението, остава по сегашния ред - само за храмове и гробища.\r\nЦветанов, Нинова и Карадайъ предлагат и забрана регистрираните религиозни общности и институции да получават чуждестранни дарения за заплати на свещенослужители и служители на религиозни институции. Всяка друга помощ от чужда държава трябва да има разрешение от дирекция \"Вероизповедания\" към Министерския съвет. Освен това всяко дарение над определена сума ще се декларира пред държавата. Точният размер обаче все още не е определен. \r\n\"Според нас така ще се дадат реални гаранции против намеса на чуждестранни лица и организации в дейността на българските религиозни общности. Но по-важната и съществена последица е предотвратяването и пресичането на действия на лица или организации, насочени против националната сигурност, обществения ред, здравето и морала или срещу правата и свободите на българските граждани\", пише в мотивите на тримата лидери, предава \"\".\r\nВероизповеданията, които имат над 1%, ще могат да откриват и духовни училища, и висши учебни заведения.", "date": "2018.05.07", "title": "На държавна субсидия – единствено за православни и мюсюлмани!"}
{"url": "https://www.dnes.bg/obshtestvo/2018/05/07/s-trud-i-jelanie-monasi-otglejdat-bioprodukti-investirat-parite-v-cyrkva.375693", "text": "Монасите от манастира \"Благовещение\", намиращ се край кюстендилското село Копиловци, залагат изцяло на биоземеделие. Братята, които са около десетина на брой, от сутрин до вечер се грижат за стотиците декари овощни насаждения, зеленчуци и животни.\r\n\"Ние работим на принципа на старите земеделци, които са били със затворен цикъл. Например, за да има овощарство, трябва да има оборски тор от животните. Затова отглеждаме крави и овце, а от миналата есен и кокошки. Само за няколко месеца вече имаме над 200 кокошки и 80 пиленца\", разказва игуменът на манастира отец Касиан. \r\nС усмивка белобрадият мъж обяснява, че дори по Великден едва успял да снабди хората с яйца. \r\r\n                    \r\n                    \"Не мога да кажа точно колко сме продали, но те не стигнаха. Всички знаят как отглеждаме животните и затова имаше огромно търсене\", казва още игуменът.\r\nТой, както и повечето земеделци в Кюстендилско, се оплаква, че голяма част от овошките – кайсии и праскови, са измръзнали по време на студовете през през март.\r\n\"И тази година имаше проблеми. Или ще има градушка, или слана, винаги нещо куца. Какво да се прави, природа... Надеждата ми е продукцията от ябълки и круши да компенсира загубите\", казва пред \"Монитор\" още дядо Касиан.\r\nИгуменът на \"Благовещение\" отглежда с монасите около 1000 декара овошки. Работливите братя могат да се похвалят със засадени над 100 декара картофи, от които също очакват добра реколта. \r\n\"И сега ме сварвате на полето с трактора. В момента бързаме да приключим с пролетниците – да засеем овес, люцерна за животните и просо за кокошките. Няма как, всичко правим сами. Не разчитаме на субсидии, със собствени сили постигаме всичко. Преди време наемахме и работници, но определено работата не им беше по сърце. Искаха само пари да получават и не правеха нищо с желание. Ето, мога да ви кажа, че предния ден си легнах в 4 часа сутринта, защото трябваше да напръскам овошките. Всичко това е много труд, изисква време и сили\", обяснява още работливият игумен.\r\n\r\nЦелогодишно монасите от манастира \"Благовещение\" излагат продукцията си на различни пазари в столицата. \r\n\"И в момента имаме наша сергия с продукция на столичния пазар. Сега продаваме спанак, маруля, лук, чесън, репички, мед. Скоро ще започнем да продаваме и разсад - домати, краставици, пипер, който е изцяло биопроизведен, без торене. Преди известно време ни беше направена проба на марулята и се оказа, че нашата е най-чиста от всички производители в страната. Именно затова много хората идват от различни части на страната, за да си купят от нас продукция\", обяснява още той.\r\nЩо се отнася до увеличаването на обработваемите площи, за момента братята от манастира казват, че е невъзможно. \r\n\"При мен са идвали хора, които ми предлагат без нищо да обработваме земята им, за да не пустее, но не ни стигат силите, просто има много работа\", обяснява друг от монасите.\r\n\r\n\"Предстои ни последният етап от строежа на храма. Всяка една стотинка, изкарана с много труд и пот на челото, я влагаме в него. Започнахме градежа някъде преди около 13 години и сами можете да видите резултата\", разказа отец Касиан. \r\nТой добави, че за първи път се \"ражда\" цял нов манастирски комплекс - с църква и параклис, с помещения за монасите, миряните и с помощни сгради за живота на светата обител.\r\n\"Поради всенародното неразбиране на нашата дейност официално се говори, че се занимаваме с нечисти дела и едва ли не парите, които влагаме, са с цел някаква далавера. Това е проблем на промененото мислене на съвременния човек, който във всичко търси корист. Не могат да приемат, че има хора, които отдават живота си в служба на Бога\", категоричен е игуменът.\r\n ", "date": "2018.05.07", "title": "С труд и желание: Монаси отглеждат биопродукти, инвестират парите в църква"}
{"url": "https://www.dnes.bg/obshtestvo/2018/05/07/onlain-magazini-zalivat-li-ni-s-falshivi-stoki.375694", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        10 хил. онлайн магазина са спрени от европейските правоохранителни органи заради фалшиви стоки. Българските власти също са участвали в тази операция. \r\n\"Онлайн пространството улеснява продажбата на фалшиви стоки. Понякога продажбата им е престъпление, освен че е нарушение\", посочи пред Bulgaria ON AIR директорът на Европейския потребителски център Игнат Арсенов.\r\nТой посъветва потребителите да търсят данни за фирмата продавач и подчерта, че всички търговци в Европейския съюз трябва да слагат своите имена и контакти в сайтовете си. \r\n\"Никога не пазарувайте от сайт, когато търговецът не е описан. Нашият съвет е потребителите да не купуват фалшиви стоки. Преди се продаваха фалшиви стоки, но луксозни. Напоследък се фалшифицират лекарства, козметика, автомобилни части - което застрашава нашето здраве\", обясни той в \"България сутрин\".\r\r\n                    \r\n                    По думите му на първо място трябва да погледнем цените на стоките. Несериозно е парфюм за 100 евро да струва 10 евро, даде пример Игнат Арсенов. \r\n\"Хората трябва да бъдат внимателни и към страниците във Facebook, които предлагат различни стоки\", предупреди той. \r\nДиректорът на Европейския потребителски център отбеляза, че измамните сайтове имат кратък живот - 3 до 6 месеца. Той допълни, че те сами се закриват, достигайки определени продажби. \r\nНа 9 май с всички мрежи на ЕС в София ще се проведе събитие в Южния парк в столицата - състезание за ученици и подробна информация за правата на гражданите на ЕС, стана ясно още от гостуването му.", "date": "2018.05.07", "title": "Онлайн магазини: Заливат ли ни с фалшиви стоки? "}
{"url": "https://www.dnes.bg/za-da-se-razbirame/2018/05/07/sedmichen-liuboven-horoskop-za-7-13-mai-2018-a.375557", "text": "Подреждането на Меркурий, Плутон, заедно с Венера и Нептун ще направи любовната седмица малко по-объркана. Възможни са конфликти, заблуди, недоразумения, при които ако не обърнем внимание на начина на комуникация ще доведат и до разочарования. Какво ви очаква според зодията, вижте в любовния  хороскоп на Az-jenata.bg\r\n\r\nТайни, тайни, тайните са навсякъде! И да, Овни, те ви изтощават. Вече сте уморени от измами, илюзиите на човек, към който изпитвате силни емоции. Възможно е дори да не сте във връзка с него/нея, но силно копнеете да бъдете заедно. Тази седмица ще се „събудите“ и ще осъзнаете, че любовта ви е нежелана. Хубавото е, че ще може постепенно да се измъкнете от този самоналожен романтичен затвор. Време е да откриете любовта, която заслужавате.\r\r\n                    \r\n                    \r\nКогато става въпрос за финанси, Телците проявяват твърдост. Тази седмица може да вземете погрешно решение свързано с парите в името на любовта. Не го правете! Момент на слабост, след който ще съжалявате. Замислете се дали рискът си заслужава.\r\n\r\nЛюбимият човек ще има най-добри намерения към вас да ви даде съвет за кариерата, но той ще е последният, от когото ще искате мнение. В този момент сте сякаш леко объркани, изнервени и не смятате, че половинката ви дава правилен съвет. Може би се опитва да ви внуши, че възможностите пред вас са ограничени. Оптимизмът е страхотен, но тази седмица проверката на реалността е това, от което се нуждаете. Мислете добре, преди да действате и говорите.\r\n", "date": "2018.05.07", "title": "Седмичен любовен хороскоп за 7 – 13 май 2018-а"}
{"url": "https://www.dnes.bg/notifikacii/2018/05/07/mislite-na-edin-shampion-klichko-s-avtobiografiia.375696", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        За 21 години между въжетата Владимир Кличко се превърна в истинска спортна легенда. Той тръгва от работническо семейство, изкачва олимпийския връх в бокса, а след това става и абсолютен шампион. След една от малкото си загуби на ринга по-малкият брат Кличко осъзнава, че боксът е до време. Това го кара да започне да работи и в друга посока и го прави успешен бизнесмен. \r\nЗа всичко това големият боксьор разказва в първата си официална автобиография \"Владимир Кличко. Управление на предизвикателствата\", която вече е и на българския пазар. \r\nФитнес инструкторът Лазар Радков разказа пред , че е фен на Владимир Кличко. По думите му обаче, той не е почитател на боксьора заради спортните му успехи, а по-скоро на човека извън ринга. Радков сподели, че най-ценното в книгата е още в първите страници, когато украинецът разказва за загубата си от Антъни Джошуа.\r\"Кличко съдържа в себе си качества, умения и ценности, които са пример за подражание, към които трябва да се стреми всеки човек. Много по-интересен е начинът му на мислене, който предопределя живота му. Кличко успява да надрасне човека-спортист и се превръща в човек с главно \"Ч\", коментира Лазар Радков в студиото на \"България сутрин\".\r\nИнструкторът препоръча книгата, защото чрез нея всеки може да научи много, а също така да види колко интересно разсъждава един голям шампион.", "date": "2018.05.07", "title": "Мислите на един шампион: Кличко с автобиография"}
{"url": "https://www.dnes.bg/notifikacii/2018/05/07/iznasilena-i-izgorena-momiche-se-bori-za-jivota-si-v-indiia.375697", "text": "Индийска тийнейджърка се бори за живота си, след като е била изнасилена, залята с бензин и запалена. Информацията съобщи местната полиция, цитирана от агенция Франс прес, която отбелязва, че това е втори подобен случай за последните няколко дни в Индия.\r\n\"Момичето има изгаряния от първа степен върху 70 процента от тялото\", заяви за АФП полицейски началник от окръг Пакур в щата Джаркханд.\r\nНападението e станало в петък, когато в същия щат бе извършено подобно нападение, което възмути обществото, припомня БТА.", "date": "2018.05.07", "title": "Изнасилена и изгорена: Момиче се бори за живота си в Индия"}
{"url": "https://www.dnes.bg/muzika/2018/05/07/cool-kid-izlizat-na-rodnata-muzikalna-scena.375698", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Групата \"Cool Kid$\" е едно от най-новите явления на родната музикална сцена. Един от музикантите в бандата Борислав Тонев разказа повече за групата и бъдеще ѝ проекти.\r\n\"Групата се състои от трима - аз и моите колеги Панчо и Преслав. Аз и Панчо сме продуценти, правим музиката за парчетата, а Преслав е нашият вокалист. Тримата заедно работим по всички аспекти от създаването на песните. Текстовете ги пише обикновено Преслав, той е основният талант в тази насока\", сподели Борислав.\r\nТой е живял няколко години в САЩ и завършва музикална продукция в американски колеж. Друго от момчетата живее във Великобритания и според Борислав това е едно от нещата, които ги различава от останалите групи в България. \r\r\n                    \r\n                    \"Опитваме се да вкарваме елементи и техники, които сме научили отвън. В Америка съм имал възможността да видя някои неща, които се надявам да успея да донеса тук\", отбеляза той пред Bulgaria ON AIR.\r\nМомчетата от \"Cool Kid$\" ценят новите и различни неща, като се надяват те да достигнат до публиката чрез тяхното творчество. Песента \"Давай\" цели да създаде интимно настроение, а до два месеца трябва да излезе следващото им парче.\r\n", "date": "2018.05.07", "title": "\"Cool Kid$\" излизат на родната музикална сцена"}
