{"url": "https://www.dnes.bg/zvezdi/2018/12/09/pak-dibidius-kim-zaradva-fenovete-s-novi-snimki.395925", "text": "Съвсем скоро Ким Кардашян разкри пред журналисти, че нейният мъж Кание Уест не е във възторг от откровените ѝ снимки в социалните мрежи. \r\nНеговото мнение обаче едва ли би променило стила на Кардашян, която не спира да провокира с поведението си.\r\n \r\nТака за пореден път риалити звездата публикува дързък кадър в Instagram, целящ да привлече колкото се може повече последователи.\r\n \r\nНа новата снимка Ким позира в познатия си стил – почти гола. Горещият кадър е част от фотосесия за линията Cherry Blossom от KKW Beauty.\r\n \r\n", "date": "2018.12.09", "title": "Пак дибидюс: Ким зарадва феновете с нови снимки"}
{"url": "https://www.dnes.bg/zvezdi/2018/12/09/karol-midyltyn-kani-uiliam-i-keit-za-koleda-shte-priemat-li.395924", "text": "Уилям и Кейт най-вероятно ще пропуснат празненствата с кралското семейство в Сандрингам тази година. Причината е, че са получили покана от Карол Мидълтън, която иска да ѝ гостуват в Бъксбъри. \r\nМайката на херцогинята живее в имение за близо 4,7 млн. паунда в Бъркшир, където, според британските медии, Уилям и Кейт ще изберат да прекарат Коледа.\r\n \r\n63-годишната жена е подготвила много изненади за тримата си внука, една от които е естествена елха в двора ѝ, която децата могат да украсят сами.\r\n \r\nКарол е започнала приготовленията веднага след Хелоуин, като тези дни е забелязана да купува специална опаковъчна хартия и панделки за подаръци.\r\n \r\nМайката на Кейт, която отскоро е веган, е приготвила две менюта, едно от които е без месо, за да може да удовлетвори предпочитанията на кралската двойка и внуците ѝ, които трябва да се хранят по-пълноценно.\r\n \r\nНа самата Коледа Карол и съпругът й отиват на църква, после на разходка и се прибират вкъщи, за да отворят подаръците. За обяд ядат пушена сьомга и пият шампанско. „Наскоро станах веган, но не бих се разсърдила, ако отида в нечий дом и не се съобразят с това. Най-добре е менюто да е гъвкаво“, коментира Мидълтън пред „The Telegraph“.\r\n \r\nЩастливата баба ще направи най-различни коледни сладкиши и палачинки за принц Джордж, принцеса Шарлот и малкия Луи. За Уилям и Кейт пък ще има греяно вино.\r\n \r\nНовината за това, че херцогът и херцогинята на Кеймбридж няма да бъдат заедно с кралицата на всички празници, не изненада британските медии. От няколко седмици насам се носи слух, че отношенията между двамата братя са обтегнати и това е причината принц Хари и съпругата му Меган да искат да се отделят. Междувременно стана ясно, че майката на херцогинята на Съсекс ще празнува заедно с тях Коледа.\r\n \r\n", "date": "2018.12.09", "title": "Карол Мидълтън кани Уилям и Кейт за Коледа. Ще приемат ли?"}
{"url": "https://www.dnes.bg/obshtestvo/2018/12/09/rumen-radev-agresivniiat-nacionalizym-nadiga-glas.396022", "text": "Президентът Румен Радев заяви, че живеем в тревожно историческо време, в което  агресивният национализъм и ксенофобията все по-отчетливо надигат глас.\r\nДнес е наш ред да заявим ясно и отчетливо, че любовта към отечеството не  означава омраза към другия, че тя не трябва да бъде агресивна и  креслива, а мъдра и просветена, призова държавният глава в Централната софийска синагога, където заедно със съпругата си Десислава Радева присъства на отбелязването на Ханука.\r\nВ нашите ръце и сърца е волята да помагаме на светлината да си проправя път през мрака и да се върши добро, каза още той.\n\r\nС участието в ритуала Румен Радев продължава институционалната традиция българският държавен глава да уважи еврейската общност за празника. Президентът запали основната свещ от ритуалния свещник ханукия, която символизира чудото на светлината. Преди това представители на три поколения си предадоха свещ, като последният – малко момиче, я даде на Десислава Радева, а тя – на държавния глава. \n                    \n                    \n                \r\n\"С този символичен акт, убеден съм, препотвърждавам волята на народа ни да живеем във взаимно уважение и разбирателство, да бъдем рамо до рамо и в успехи, и в изпитания\", заяви президентът пред събралите се в синагогата.\n\r\n ", "date": "2018.12.09", "title": "Румен Радев: Агресивният национализъм надига глас"}
{"url": "https://www.dnes.bg/stranata/2018/12/09/dyjd-sniag-novata-sedmica-shte-ni-pokaje-kaprizite-na-vremeto.396021", "text": "През нощта облачността от запад отново ще се увеличи и до сутринта в западните райони ще започне да превалява дъжд и мокър сняг. На места в Източна България ще се образуват мъгли. Минималните температури ще са между минус 3° и 2°, според прогнозата на НИМХ-БАН, цитирана от \"Фокус\".\r\nПрез деня ще се появи умерен, в следобедните часове и временно силен северозападен вятър и с него ще нахлува студен въздух. До вечерта валежите ще обхванат по-голямата част от страната, ще са предимно слаби от дъжд, в планинските райони – от мокър сняг. По-обилни валежи са възможни в югоизточните райони.\r\nМаксималните температури ще са между 3° и 8°. Атмосферното налягане ще е значително по-ниско от средното за декември, в следобедните часове ще започне да се повишава.\r\n                    \n                    \n                Над Черноморието ще е предимно облачно и главно по южното крайбрежие ще има слаби валежи от дъжд. Ще духа слаб до умерен вятър от запад-северозапад, който през нощта срещу вторник ще се усили. Максимална температури на въздуха 5-8°. Температурата на морската вода е 8-9°. Вълнението на морето ще е 2 бала.\r\nНад планините ще преобладава облачно време с превалявания от сняг. Ще е ветровито, със силен север-северозападен вятър и температурите ще са понижават. Към 14 ч. на височина 1200 метра ще е около 3°, на 2000 метра – около минус 3°.\r\nВъв вторник и сряда ще е без съществени валежи, само на места, главно в Североизточна България и планините ще превали слаб сняг. Над западната половина от страната ще има временни разкъсвания и намаления на облачността. Ще духа до умерен вятър от запад-северозапад.\r\nПрез нощта срещу четвъртък вятърът чувствително ще отслабне и ще се ориентира от югоизток, а през деня в четвъртък в Източна България и ще се усили. От югозапад ще започнат нови валежи, предимно от сняг, на изток временно ще има и дъжд.\r\nВалежите бързо ще обхванат страната, на места за кратко ще са интензивни, но още през нощта срещу петък ще спрат.", "date": "2018.12.09", "title": "Дъжд, сняг... Новата седмица ще ни покаже капризите на времето"}
{"url": "https://www.dnes.bg/notifikacii/2018/12/09/makron-se-sreshta-s-biznes-i-sindikati-zaradi-protestite.396023", "text": "Френският президент Макрон ще се срещне утре със синдикати и ръководители на предприятия, за да започне дебат за данъчната политика и публичните разходи, преди да съобщи нови социални мерки, за да успокои обществения климат във Франция на фона на протестите.\n\nЩетите от протеста на \"жълтите жилетки\", са \"катастрофа за икономиката\" - каза френският министър на икономиката Брюно Льо Мер, който посети най-засегнатите от вчерашните размирици парижки квартали.\r\nТой отбеляза, че сметката ще бъде тежка за държавата, застрахователите, всички засегнати. \"Това не е социална криза, това е демократична криза на нацията\", смята министърът, цитиран от БНР.\n                \n                \r\nСпоред анализ във в. \"Ла трибюн\" протестите са довели поне до един милиард загуби за френската търговия през празничните дни, като най-ощетени са дребните и провинциалните търговци. Въпреки това в социалните мрежи се появяват призиви за ново, пето действие на протеста следващата събота.\n\r\nФренските власти реагираха на поредната иронична забележка на президент на САЩ Доналд Тръмп по повод протестите.\n\r\n\"Ние не взимаме отношение към американските вътрешни дебати, оставете ни да живеем националния си живот\" - каза по Ер Те Ел френският външен министър Жан-Ив льо Дриан.\n\r\nВчера в Туитър Тръмп призова за край на Парижкото споразумение за климата - смешно и скъпо според него, като хвърли за него вината за протестите във Франция.", "date": "2018.12.09", "title": "Макрон се среща с бизнес и синдикати заради протестите"}
{"url": "https://www.dnes.bg/notifikacii/2018/12/09/opasna-snejna-buria-zasegna-chast-ot-sasht.396019", "text": "Повече от 1000 полета от най-голямото летище в американския щат Северна Каролина бяха отменени заради зимна буря, която се разрази над югоизточните райони на САЩ, съобщи сайтът \"Флайтауеър\", цитиран Асошиейтед прес.\r\nМеждународното летище Шарлот-Дъглас съобщи, че ограничава дейността си заради дъжд, суграшица и сняг, които валят в района.\r\nШарлот-Дъглас е вторият авиотранспортен център на компанията \"Американ еърлайнс\". Авиолинията отмени общо 1100 полета, които е трябвало да бъдат изпълнени днес, и 300 утрешни полета.\r\n\"Американ еърлайнс\" разпространи и сигнал за тревога за 9 летища в щатите Северна и Южна Каролина, Тенеси и Вирджиния, в който се съобщава, че пътниците може да променят полетите си без да плащат такса.\r\n                \n                Летище Шарлот-Дъглас информира, че екипи са работили през цялата нощ в събота, за да разчистят пистите, пътищата и надлезите.\r\nБуря, придружена със сняг, лапавица и суграшица, обхвана обширен район от американския Юг, засегна милиони хора по пътя си и повиши опасността от заледени пътища, прекъсвания на електричеството и снеговалежи, които може да блокират движението.\r\nГубернатори и представители на местните власти в няколко щата обявиха извънредно положение преди бурята да премине през няколко южни щата.\r\nГубернаторът на Северна Каролина Рой Купър предупреди, че жителите в някои части на щата трябва да са готови за дълга битка с бурята, която миналата вечер започна да натрупва сняг над Южните Апалачи. (БТА)", "date": "2018.12.09", "title": "Опасна снежна буря засегна част от САЩ"}
{"url": "https://www.dnes.bg/notifikacii/2018/12/09/borbi-za-vlast-lesna-li-e-iztochna-evropa-za-prevzemane.396020", "text": "Силовата политика от двете страни на Атлантическия океан изглежда се колебае между фарса и драмата. Кой има нужда от фактори като Китай и Русия, когато различията в западния свят са толкова очевидни, а доверието - толкова ниско? Все пак с руската агресия в Азовско море си припомняме какво наистина има значение. Може ли да се намери ново равновесие между САЩ и ЕС?\n\r\nВ нито един момент след Студената война Западът не е имал такава нужда от нов голям проект, както сега, пише румънският анализатор Раду Магдин за . Лесно може да се състави списък с 4-5 основни точки, започвайки от НАТО и поддържането му като силен и проспериращ трансатлантически съюз чрез подновяване на Трансатлантическото търговско и инвестиционно партньорство.\r\n                \n                Възстановяването на доверието често изисква малки, но смислени проекти. В случая Източна Европа може да предложи решения. Нарастващото усещане в геополитическите кръгове е, че Изтокът e “лесен за превземане”. Големите борби за власт в тази част на света се разпалват отново след почти 30 години - и затова Западът трябва да действа.\n\r\n\n\r\nЗа Запада е лесно да бъде парализиран от собствените си опити в търсенето на равновесие. Както беше посочил Зигмар Габриел в едно свое интервю, днес Европа не може да живее с Тръмп, но не може да живее и без САЩ. Все пак архитектите на новите трансатлантически отношения не трябва да пренебрегват какво се случва между Адриатика, Балтийско море и Черно море. Скорошните кризи показаха, че една решителна намеса на един ранен етап може да постигне чудеса, вместо впоследствие да се търси решение на последиците от бездействието. \n\r\nАмериканците продължават да изпълняват своята роля в региона и изглежда са наясно както с икономическите, така и с политическите и военните залози. Повече се очаква от Брюксел и Берлин. Като епицентър на европейската политика, те трябва да обърнат сериозно внимание на голямата борба за надмощие във и около Източна Европа. В крайна сметка много страни от този регион са членки на ЕС, а непосредственото съседство играе важна роля. Различните формати за регионално сътрудничество предлагат възможни съюзи в бъдеще.\n\r\nКитайската офанзива, залагаща на чара, е в пълен ход, а форматът \"16 + 1\" (платформа за задълбочаване на контактите между Китай и 16 централно- и източноевропейски страни) е повече от една организация за двустранни отношения, стъпваща върху ключови инвестиционни проекти, само изглеждащи политически безобидни. Инициативата \"Три морета\" е отговор на \"Европа на две скорости\", за която френският президент Емануел Макрон настоява.\r\nВишеградските държави са осъзнали, че не могат да се справят сами без помощ от Запада, което е също една от причините за появата на този нов проект. Освен това руското влияние в някои страни от Вишеград, Западните Балкани и Източното партньорство е толкова силно, че всеки, който помни съветските времена, определено има за какво да се безпокои.\n\r\nПроблемите обаче не свършват с това. Европейската политика за съседство си остава горещ картоф и има нужда тя да се води по-смело и енергично. Равновесието в Западните Балкани и водещите страни от Източното партньорство продължава да бъде нестабилно, но поне балканските страни имат перспективата да се присъединят към ЕС през 2025 година. Реалистите гледат на Украйна като на бреме за Запада, те повтарят като мантра: \"Това не е нашата борба\". На друго мнение са хората, водени от ценностите: за тях Украйна е от ключово значение, а не само тестови полигон за големите сили.\n\r\nНеотдавнашните събития в Азовско море не променят радикално ситуацията. Но те помагат на Брюксел и Вашингтон да видят колко сериозно е предизвикателството от страна на Русия. След Грузия и Украйна няма никаква гаранция, че Русия няма да се почувства окуражена да вземе на прицел и някоя от балтийските държави или друг съюзник на НАТО. Има нужда от единен фронт на една \"политика на сдържане 2.0\", по думите на Майк Помпео, които могат да се разглеждат като началото на един възстановителен проект. До края на мандата на Тръмп се очертава едно конкурентно сътрудничество между Брюксел и Вашингтон, но политиката за сигурност винаги трябва да бъде под знака на тясното сътрудничество помежду им.\n\r\nНаред с енергйната и промишлена политика, в Централна и Източна Европа нещата опират преди всичко до съвместната сигурност и отбрана. ЕС се нуждае от нова стратегия за ангажиментите си спрямо Изтока, както и от една честна дискусия с тези страни относно това къде преминават червените линии. Това трябва да гарантира, че Европа ще се движи напред, а не да бъде спохождана от кризите в собствения ѝ заден двор. Трудно е да си представим, че подобен дебат може да бъде воден без САЩ.\n\r\nОфициални германски представители и шефът на ЕК Жан-Клод Юнкер присъстваха през есента на срещата на върха в Букурещ на страните от инициативата “Tри морета”. Това е добър знак, след който трябва да дойдат и други. Ако работят заедно, Америка и Западна Европа биха могли да съживят старата си любовна история и да възпрат Русия от подобни действия като тези в Украйна. Не би ли било по-добре да разговаряме един с друг и да действаме координирано, вместо да хленчим заради конкуренцията от Китай или заплахите от Русия? Крайно време е истинските професионалисти от двете страни на Атлантическия океан отново да заработят заедно.\r\n", "date": "2018.12.09", "title": "Борби за власт: Лесна ли е Източна Европа за превземане?"}
{"url": "https://www.dnes.bg/akoshtete-vqrvaite/2018/12/09/anhela-miskata-transdjendyr-koiato-iska-da-stane-maika.395928", "text": "Първата миска трансджендър, която ще се бори за титлата Мис Вселена, мечтае за деца.\r\nАнхела Понсе сподели, че майчинството е много повече от това \"да имаш яйчници\".\r\n27-годишната красавица е преминала през множество операции до момента, но няма да може да забременее.\r\nТова обаче не я отказва от мечтата й да стане майка. Тя е категорична, че ще си осинови дете.\r\n\"Приютите са пълни с деца, които чакат да бъдат осиновени. Аз мога да бъда майка като всяка друга\", споделя красавицата в интервю за испанската национална телевизия.\r\nПонсе не пожела да коментира дали има приятел или ще отглежда детето си сама.\r\n\"Показвам, че транс-жените могат да бъдат каквото си поискат: учител, майка, лекар, политик и дори Мис Вселена\", коментира още тя и изтъкна, че до момента много трансджендъри не са били допускани на конкурси за красота и е време тя да покаже, че и те притежават своя чар.\r\n                    \n                    \n                Понсе, която е Мис Вселена – Испания, вече е в Тайланд, където на 17 декември ще бъде финалът на престижния конкурс за красота.\r\n\"Днес беше много специален ден. Научих много за историята и културата на красивия Тайланд и бях очарована от кралския дворец\", написа тя във Facebook и качи няколко снимки от прекарването си заедно с момичетата от другите страни.\r\nАнхела започва да се определя като жена още на 3-годишна възраст. Когато е на 16, Анхела започва хормонална терапия след разрешение от родителите си, а на 24 години вече се подлага на вагинопластика.\r\nСлед като премахват мъжкото ѝ достойнство, тя се облича като жена и добива по-голямо самочувствие.\r\nПрофилът на транссексуалната миска има над 36 хил. последователи от цял свят. Още нейни снимки вижте в ", "date": "2018.12.09", "title": "Анхела – миската трансджендър, която иска да стане майка!?"}
{"url": "https://www.dnes.bg/balkani/2018/12/09/erdogan-obijdan-nad-20-000-pyti-v-neta-prashta-vinovnicite-v-zatvora.395994", "text": "Разследванията и процесите за обида на държавния глава драстично се увеличиха, откакто Ердоган е президент. А след опита за преврат през 2016 година техният брой направо скочи. Сред потърпевшите е Дженк Игитер от университета в Анкара - един от многото преподаватели, които бяха уволнени с декрета за извънредното положение. Заради това, че в социалните мрежи бил използвал английската дума Pussy по адрес на Ердоган, Игитер беше осъден на година и четири месеца затвор, пише . \n\n\n\r\nСамо през 2017 година турската прокуратура е разследвала 20 539 случая на предполагаеми обиди срещу президента. Заведени са 6033 дела. Обидата срещу президента е фиксирана в Наказателния кодекс още преди времето на Ердоган, но никога досега този параграф не е бил използван толкова често. Как обаче се решава, дали някой пост в социалните мрежи или определено изказване съдържат обида на президента?\r\n                    \n                    \n                \"Няма нито едно доказателство, че в поста си съм визирал държавния глава. Съдията просто не разсъждава като юрист. Зад поста ми той вижда определено намерение\", казва Ченк Игитер.\n\r\nОсъден заради… Гугъл\n\r\nЗа обида на държавния глава бяха осъдени и много журналисти. Един от тях е Онур Ерем. През 2015 година в една своя статия той описва какви резултати излизат в Гугъл, когато човек зададе ключовите думи \"крадец\" и \"убиец\": Търсачката автоматично предлага допълненията \"Ердоган\" и \"Партия на справедливостта и развитието\". Ерем е обвинен в обида на президента и е осъден на 11 месеца и 20 дена затвор. По-късно присъдата е заменена с парична глоба в размер на 1700 евро. По данни на \"Репортери без граници\", досега за обида на държавния глава са били осъдени 53 журналисти.\n\r\n\"Както ЕС, така и Венецианската комисия пледират за отмяна на този параграф в наказателното право. Турция обаче отказва. Този параграф е един от символите на авторитарната власт в Турция\", казва Ерол Йондероглу, който отговаря за Турция в Репортери без граници .\n\r\n\"God Save the Queer!\" Обида ли е това?\n\r\nПрез 2015 година полицията щурмува дома на Ахмет, чието име тук е променено от съображения за сигурност. Поводът за полицейската акция: Полицията смята, че от жилището му се разпространява пропаганда в полза на терористична организация. Конфискувани са два плаката. На единия е изобразен Ердоган, а надписът гласи: \"Парламентарните гангстери\". Другият пък перифразира, известното мото God save the Queen („Боже, кралицата пази!\") в: \"Боже, гейовете ни пази!\". По-късно Ахмет е осъден на 10 месеца затвор. Неговият адвокат Давут Еркан смята присъдата за неправомерна. \"Когато става дума за обида на държавния глава, съдиите вземат решения, които нямат нищо общо с правото. На практика може да бъде осъден всеки, чието изказване не се харесва на президента. Освен това съдиите не смеят да произнасят присъда в ущърб на Ердоган, защото се страхуват за кариерата си\", казва той.\n\r\nВсе по-често за обида на държавния глава биват обвинявани и политици. Ердоган най-често води дела срещу председателя на опозиционната Републиканска народна партия Кемал Кълъчдароглу. Друг клиент на правосъдието заради обида на президента е съпредеседателят на прокюрдската Демократична партия на народите Селахатин Демирташ, който е в затвора от 2016 година.\n\r\nДлъжни са да търпят критика\n\r\nНезависими юристи извън Турция остро осъждат тази практика. Решенията на Европейския съд за човешките права по въпроса са недвусмислени, казва юристът Керем Алтъпармак.\r\n\"Според оценката на Европейския съд за човешките права не може да съществува извънреден закон, който да защитава държавния глава. Турските съдилища обаче не обръщат внимание на тази оценка\", казва Алтъпармак.\r\nСпециалистът по Турция в Амнести интернешънъл Андрю Гарднър смята, че параграфът за \"обида на държавния глава\" изобщо не бива да съществува. Високопоставените политици са длъжни да търпят критиките, твърди той.\r\n\"В други европейски страни също има дефиниции за подобен род престъпления. Но те не се използват никъде така масово, както в Турция\", казва Андрю Гарднър.", "date": "2018.12.09", "title": "Ердоган обиждан над 20 000 пъти в нета! Праща \"виновниците\" в затвора"}
{"url": "https://www.dnes.bg/zvezdi/2018/12/09/guinet-poltrou-shtastliva-sym-che-sreshtnah-brad.395927", "text": "Гуинет Полтроу разкрива в новия брой на списание WSJ, чиято корица краси, че преди години е развалила годежа си с Брад Пит \"в точното време\".\r\n46-годишната актриса коментира пред изданието и \"съзнателното си разединение\" с музиканта Крис Мартин, който е баща на двете ѝ деца, както и скорошния си брак с продуцента Брад Фалчък.\r\nЗа негативизма около словосъчетанието, което тя измисля, за да обяви раздялата си с Крис \"съзнателно разединение\" тя казва: \"Това е седмицата, в която бях обявена за най-красивата жена от сп. People, след което се оказах най-мразената знаменитост на сп. Star. Това е суров урок, който научих. Беше ми толкова трудно да взема решение да се разведа, а публичното обявяване на раздялата ни с Крис беше супер болезнено за мен. Исках да видя дали ще можем да окачим болката и егото си на вратата и да си спомним какво обичаме един в друг, за да продължим да бъдем семейство за нашите деца\".\r\n                    \n                    \n                За скорошния си брак с Брад Фалчък и ролята си на мащеха на неговите деца, актрисата споделя: \"Ние все още се учим. С деца-тийнейджъри човек трябва да внимава. Никога преди не съм била мащеха и не знам как точно да подходя\".\r\nИначе създателката на сайта GOOP споделя, че е много щастлива с новия си съпруг и се чувства наистина фантастично.\r\n\"Разбрах, че човек е по-добре подготвен да избира своя партньор в живота, след като е минал половината от него. Щастлива съм, че срещнах този човек, който е невероятен и истински партньор за мен\".\r\nСвоята ранна слава Полтроу коментира с думите: \"С Камерън Диас често си говорим за началото на 90-те, когато имаше толкова малко папараци по петите ни. Слава богу, че се разделих с Брад Пит по онова време и пред дома ми не ме чакаха куп папараци. В днешно време това нямаше как да се случи\".\r\n", "date": "2018.12.09", "title": "Гуинет Полтроу: Щастлива съм, че срещнах Брад!"}
{"url": "https://www.dnes.bg/mish-mash/2018/12/09/oranjevo-sys-zlatisti-niuansi-jiv-koral-e-cvetyt-na-2019-a.396013", "text": "За 20-и пореден път институтът “Пантон” обяви кой цвят ще властва догодина. За 2019 г. това е жив корал. И въпреки че неоновите тонове ще продължат да са актуални, новият доминиращ е значително по-мек и нежен.\n\r\nЖив корал е с оранжева основа и златисти нюанси, а фактът, че е определен за най-популярен, означава, че ще навлезе в цялото ни всекидневие, пише . Вече се е превърнало в традиция след обявяването на най-актуалния тон за следващата година много сфери да се съобразяват с него.\r\nДизайнери, производители и търговци бързат да направят промени, за да бъдат в крак с новия хит. И сега ще бъде така, жив корал ще навлезе както в модните колекции с дрехи, обувки, аксесоари, грима, така и в интериора, малките електрически уреди за дома, а също и в автомобилната индустрия. През 2018 г. най-популярният цвят при колите например бе ултравиолетовият, който бе обявен именно от “Пантон”.\n                    \n                    \n                \r\nИзборът на цвят, който ще властва цяла година, не става случайно. До решението се стига след дълги проучвания, отнемащи месеци. Правят се допитвания до дизайнери и производители в различни сфери какви тонове включват за създаването на новите си стоки и колекции.\r\nЗначими световни събития или катаклизми също могат да окажат влияние върху избора. Всяка година експертите на “Пантон” правят сериозни проучвания в развлекателната и филмовата индустрия, търсят вдъхновение сред новите имена в изобразителното изкуство, във всички сфери на дизайна. Разглеждат популярните туристически дестинации, стила на живот в различните социални прослойки.\r\nВлияние могат да окажат новите технологии, онлайн платформи, дори и предстоящи спортни събития, които привличат внимание в цял свят. Следват дълги анализи и когато решението се вземе, то се записва на лист и се запечатва в плик. Никой от участниците в проучването и дискутирането няма право да коментира и да изнася информацията. В края на ноември или в началото на декември “Пантон” излиза с официално съобщение, което се превръща във водеща световна новина.\n\r\nВсеки избран цвят носи своята символика. Жив корал е вдъхновен от застрашените коралови рифове. Като отговор на цифровите технологии, които са станали част от нашето всекидневие, се търси връзка с природата и усещане за нещо по-интимно и нежно.\r\nОпределението, което “Пантон” дава за своя избор, е: “Това е вдъхновяващ и жизнеутвърждаващ коралов оттенък със златен нюанс, който изпълва с енергия и съживява с мекия си вид. Дава комфорт и движеща сила в непрекъснато променящата се среда. Търсехме човечност, защото животът в интернет дехуманизира много неща”.\n\r\n“Ободряващите и облагородяващи качества, олицетворявани от живия корал на “Пантон”, са отзвук на жаждата за човешки и социални връзки на потребителите”, коментира Леатрис Айсман, изпълнителен директор на института.\n\r\nНовият доминиращ цвят със сигурност ще бъде приет добре от потребителите.\n\r\nДейства успокояващо, лесен е за съчетаване с други тонове, отива на всякакъв тип кожа, а в кола, боядисана в жив корал, би се влюбил всеки.\n\r\nНежният цвят по принцип е често предпочитан като червило и лак за нокти за топлите дни, така че няма да е нещо ново. Макиаж в тази тоналност придава нежно излъчване на лицето.\n\r\nПо отношение на дрехите - може да се комбинира с тъмнокафяво, розово, червено, синьо, зелено. Коафьорите също побързаха да покажат коси, боядисани в оранжево със златисти оттенъци.\n\r\nВ дома жив корал ще внесе топла и уютна нотка. С него могат да са боядисани стените, меката мебел или спалното бельо. Кафемашини, тостери и всякакви други малки електроуреди също ще бъдат повлияни от новата тенденция.", "date": "2018.12.09", "title": "Оранжево със златисти нюанси: Жив корал е цветът на 2019-а"}
{"url": "https://www.dnes.bg/notifikacii/2018/12/09/cska-s-truden-mach-sreshtu-vereia-za-1-0.396017", "text": "ЦСКА победи с 1:0 Верея и записа минимален, но ценен успех в битката с Лудогорец за шампионската титла. \r\nАрмейците изостават с три точки от разградчани, но те имат мач по-малко. Единственото попадение в срещата заби Тиаго Родригес (27).\r\nКато цяло ЦСКА тотално доминира, но направи една дузина пропуски, което можеше да изиграе лоша шега на армейците.\r\nС тази победа червените скъсаха с негативната си серия в първенството, след като в последните си две срещи бяха записали загуба от Славия и равенство с Лудогорец.\r\nВерея от своя страна направи добър мач, но не си повярва, че може да вземе нещо от тази среща.\r\n ", "date": "2018.12.09", "title": "ЦСКА с труден мач срещу Верея за 1:0"}
{"url": "https://www.dnes.bg/obshtestvo/2018/12/09/ninova-policiiata-e-upotrebila-sila-na-protesta-v-kresna.396016", "text": "Лидерът на БСП Корнелия Нинова заяви, че полицията е употребила сила срещу протестиращи жени днес и те са били блъскани.\r\nНинова разговаряла за това с кмета на Кресна Николай Георгиев. Днес на митинга там срещу стандарта на живот в България се стигна до напрежение и блокиране на главния път Е-79.\r\nЖандармерия разпръсна събралите се, за да освободи движението. \r\n\"Масово в Благоевград се съставят актове на хората. Властта се крепи с репресии. Миналата седмица бях информирана, че на полицаите е казвано, че ако не спрат протестиращите, ще бъдат уволнени\", написа соцлидерката във Facebook.\r\n\"Борисов, авторитарната власт и полицейщината не могат да спрат гнева и справедливите искания. Всеки може да изразява волята си свободно в свободна и правова държава\", заявява още Нинова. \r\n\r\n ", "date": "2018.12.09", "title": "Нинова: Полицията е употребила сила на протеста в Кресна"}
{"url": "https://www.dnes.bg/notifikacii/2018/12/09/bylgariia-ima-evroshampion-po-karate-kiokushin.396018", "text": "\nБългаринът Кристиян Дойчев е новият европейски шампион по карате киокушин в категорията мъже до 85 килограма. След оспорвана битка срещу Гмен Арамян от Русия, Кристиян от националния отбор на Българската карате киокушин федерация (БККФ) спечели заслужено златото. Той завоюва победата след като съдиите отсъдиха равенство между двамата претенденти и дадоха двуминутно продължение, през което Кристиян показа страхотна техника и воля, които го изстреляха на първото място. Неговата награда връчи министърът на младежта и спорта Красен Кралев, предаде boec.bg.\n\r\n\"Изключително съм горд, че преди повече от 40 години във Варна бе основан първият ни клуб по карате киокушин. През всичките тези години Варна се утвърди като един от европейските и световни центрове на този спорт. Благодаря на Българската федерация по карате киокушин за всичките усилия, които полагат и затова, че през всичките тези години успяват да ангажират максимален брой деца, младежи и подрастващи, които да се занимават с този прекрасен спорт. Това е един от спортовете, които възпитават силни българи, със здрав дух. Възпитавате едно поколение, от което България има нужда за своето възраждане\", заяви министър Кралев при откриването на официалната церемония на Европейското първенство за мъже, жени и девойки във Варна. То се организира от Kyokushin World Union (KWU), а домакин е Българската карате киокушин федерация.\n                \n                \r\nОсвен европейската шампионска титла България има двама сребърни и седем бронзови медалисти. Дилян Николов (кат. до 60 кг) и Димитър Димитров ( кат. до 75 кг) спечелиха втори места на Европейското по киокушин. От жените Любомира Николoва (кат. жени до 65 кг) и Красимира Мирева (кат. жени до 60 кг) грабнаха бронзови медали, а от мъжете Стилиян Петков (кат. 65 кг), Иван Команов (кат. 70 кг), Георги Дойчев (кат. 80 кг), Георги Иванов (кат. 95 кг) и Христо Георгиев ( кат. 90+ кг) станаха трети на Европейското.\n\r\nСпециална награда за най-добра техника при мъжете спечели Кристиян Дойчев, а при ветераните призът за най-висок боен дух отиде при семпай Милен Петров.\n\r\nС награждаването на Европейското първенство за мъже, жени и ветерани се сложи край на дългия киокушин уикенд, който събра над 1000 състезатели и треньори от повече от 32 страни от цял свят в Двореца на спорта и културата във Варна. Едновременното провеждане на грандиозните Шесто открито световно първенство за младежи и девойки и Второ европейско за мъже, жени и ветерани е прецедент в историята на спорта. България имаше честта да бъде първият домакин.\n\r\nОт Световното първенство за юноши националите ни спечелиха един сребърен и три бронзови медала. Миглен Димитров спечели вицешампионската титла вчера, а Ивон Тенева (кат. 12/13-годишни), Теодора Попова (кат. 12/13-годишни) и Васил Димитров (кат. 16/17-годишни) грабнаха бронза.\n\r\nВсички резултати от първенствата по карате киокушин във Варна може да видите на http://kwu.kumitetechnology.com/.", "date": "2018.12.09", "title": "България има еврошампион по карате киокушин"}
{"url": "https://www.dnes.bg/notifikacii/2018/12/09/udar-v-kostenec-pechatnica-za-falshivi-knijki-diplomi.396002", "text": "\n\r\nНезаконна печатница за документи бе разбита при операция на полицията в Костенец, съобщи МВР. \n\r\nСпецакцията е проведена от Сектор \"Противодействие на икономическата престъпност\" и полицията в Костенец на 4 декември по обяд. \n\r\nПретърсен е домът на 58-годишен мъж, криминално проявен и осъждат. \n\r\nОт адреса са иззети: пишещи машини; скенер; ксерокс; ламинатор; метална преса; множество дипломи, свидетелства и удостоверения за завършено основно, средно, висше образование и професионална квалификация; СУМПС; корици на дипломи и копия от бланки на документи; бележки с лични данни на лица, учебни заведения, населени места; метални форми с изобразени на тях букви и цифри; метални плаки- заготовки; ксерокопия на документи за самоличност; печати на учебни заведения вкл. и нотариални, както и заготовки за такива. \n                \n                \r\nДопълнително са открити и иззети и 98 патрона и три метални писалки за изстрелване на боеприпаси, без да е налице надлежно разрешително за законното им притежаване, както и различни други веществени доказателства, съотносими към извършваната престъпна дейност. \n\r\nМъжът е задържан за срок до 24 часа, а по случая е образувано досъдебно производство. \n\r\nСлед доклад на събраните материали в Районна прокуратура- Ихтиман, 58- годишният мъж е привлечен в качеството на обвиняем за извършени от него престъпления по чл.308, ал.2, вр.ал.1 и по чл.339, ал.1 от НК.\r\n ", "date": "2018.12.09", "title": "Удар в Костенец: Печатница за фалшиви книжки, дипломи..."}
{"url": "https://www.dnes.bg/mish-mash/2018/12/09/receptata-dnes-pile-liutika.395921", "text": "Представяме ви една рецепта от Севрозападния край на България. Ако не сте яли лютика, пробвайте я, ще ви хареса. \r\n \r\n\r\n \r\nполовин пиле\r\n \r\n2 големи глави лук\r\n \r\n4-5 скилидки чесън\r\n \r\n6-7 чушки\r\n \r\n600-700 г домати\r\n \r\nолио\r\n \r\nсол\r\n \r\nчубрица\r\n \r\nмагданоз\r\n \r\n\r\n \r\nПилето се нарязва на порции и се запържва в малко олио до зачервяване в тенджера с незалепващо покритие. Запърженото месо се изважда и в същата мазнина се слагат лука нарязан на кубчета и чесъна на филийки.\r\n \r\nСлед като лукът се запържи леко се добавят чушките нарязани на кубчета, след като и те омекнат се добавят обелените и нарязани на дребно домати.\r\n \r\nЯстието се посолява, поръсва се с чубрица, парчетата пиле се връщат обратно в тенджерата, залива се с 1 ч. ч. вода и се оставя да къкри на тих огън, докато месото омекне и остане на мазнина.\r\n \r\nПреди сервиране се поръсва обилно с магданоз.\r\n \r\nИзточник: Wellcometomykitchen\r\n \r\n", "date": "2018.12.09", "title": "Рецептата Dnes: Пиле лютика"}
{"url": "https://www.dnes.bg/sofia/2018/12/09/nositel-na-nobelova-nagrada-po-fizika-shte-iznese-lekciia-v-ban.396001", "text": "Носителят на Нобеловата награда по физика за 2017 г. проф. Бари Бариш ще гостува в Българската академия на науките на 11 декември, съобщи пресцентърът на БАН.\n\n\n\r\nПроф. Бариш ще изнесе лекция на тема \"Гравитационни вълни: от детекторите до регистрирането им\" в зала \"Проф. Марин Дринов\" на БАН от 17.00 часа. Събитието се организира от Института по физика на твърдото тяло на БАН.\n\r\nВ лекцията проф. Бари Бариш ще говори за предизвикателствата при експеримента за откриване на гравитационните вълни и за техническите нововъведения, които позволяват потвърждаването на общоприетия в съвременната физика възглед на Айнщайн за характера на гравитацията.\n                    \n                    \n                \r\nПроф. Бариш работи в Калифорнийския технологичен институт /Caltech/ и е доктор по физика на високите енергии. От 1997 г. под неговото ръководство и с финансиране от Националния научен фонд се осъществява проектът LIGO /Laser Interferometric Gravitational Observatory/, който е за изграждане и пускане в експлоатация на обсерватория за наблюдение на гравитационни вълни, използвайки метода за лазерна интерферометрия. Лазерните интерферометри за експеримента са разположени в Ливингстън, в Лос Анджелис и в Ханфорд, Вашингтон. Днес проектът LIGO е международен и обединява над хиляда учени от повече от двадесет страни.\n\r\nС разработените LIGO детектори за улавяне на невероятно слаби сигнали и с усъвършенстването на методиката на 14 септември 2015 г. са наблюдавани за първи път гравитационни вълни, които са резултат от сливането на две \"черни дупки\". Регистрираният в двете обсерватории сигнал е наречен GW150914 и е първото доказателство за тяхното съществуване, предсказано още преди 100 години от Айнщайн в Общата теория на относителността. Откритието е обявено на пресконференция на 11 февруари 2016 г. През 2017 г. Нобеловият комитет присъжда наградата за физика на Райнер Вайс, Бари К. Бариш и Кип С. Торн, които \"със своя ентусиазъм и решителност имат безценен принос за успеха на LIGO\".\r\n/ БТА /", "date": "2018.12.09", "title": "Носител на нобелова награда по физика ще изнесе лекция в БАН"}
{"url": "https://www.dnes.bg/balkani/2018/12/09/karakachanov-nastoiava-v-skopie-da-sprat-da-falshificirat-istoriia.396006", "text": "Има много ясни клаузи в договора за приятелство с Македония, но в Скопие трябва да престанат да фалшифицират историята, каза днес пред БНР вицепремиерът Красимир Каракачанов, коментирайки актуални въпроси.\n\r\n\"От година и половина тази т.н. комисия на практика няма никакъв напредък. От българска страна има желание да се правят компромиси, което според мен е недопустимо, а от македонска стана има желание да се шикалкави\", каза той, визирайки работата на съвместната експертна Комисия по историческите и образователни въпроси с Македония.\n\r\n\"Например твърдят, че цар Самуил воювал и срещу България\", каза Каракачанов и същевременно подчерта: \"Не съжалявам за договора, беше крачка напред\".\n\n                    \n                    \n                \r\nСпоред вицепремиера в Скопие трябва да се промени манталитетът и Македония не би трябвало да влиза в НАТО с този манталитет.\n\r\n\"Като лидер на ВМРО, човек и историк и българин имам право на свое мнение и ще го защитавам\", допълни Каракачанов.\n\r\nОтговорът на македонското външно министерство не закъсня.\n\r\n\"Подписахме споразумение за приятелство и ще изграждаме приятелство, но това предполага взаимно разбиране, уважение и загриженост за интересите на съседа. Република Македония ще продължи своята активна, конструктивна и добросъседска политика в духа на подписания договор с България и на европейските ценности, по които се водят двете страни”, пише в позицията на Македония.\r\n\"В политиката, особено когато си в коалиция, трябва да се съобразяваш с партньорите, за да няма драми. Синята каска, обаче, вече я подарих на премиера Борисов. Който не е разбрал, че подобни крамоли са вредни, няма да разбере нищо и следващата година. Може ли в едно семейство да има скандали и комшиите да го уважават? Вместо да убеждаваме ГЕРБ, се разправяме със себе си\", каза Красимир Каракачанов.\n\r\n\"Единственият въпрос, по който се наложи компромис, са пенсиите. Ние смятахме, че минималната пенсия трябва да стане 300 лева, допълни министърът на отбраната. Той е категоричен, че \"няма драми в правителството и от друга страна - между нас и ГЕРБ\". \"Излишни приказки и спорове са кой ще бъде евродепутат и кой – не.\"\n\r\n\"В края на краищата хората ще оценят дали коалицията върши работа. Това е въпрос, който тепърва ще обсъждаме\", добави Каракачанов. И оцени Ангел Джамбазки като най-активния български евродепутат.\n\r\n\"Той е подходящ кандидат, но трябва да решим заедно\", каза Каракачанов.\r\nТой коментира ситуацията в Керченския пролив и евентуално искане към България от страна на САЩ.\n\r\nНяма искане към България за засилено военно присъствие в региона, има към Турция, каза Каракачанов. Той допуска, че това е проверка на САЩ доколко Турция е реален партньор в НАТО.\n\r\nДвижението на външни за черноморските държави кораби може да става само в рамките на 21 дни, обясни Каракачанов.\n\r\n„Към България няма искане за засилване на присъствието на чужди кораби в нашите пристанища  НАТО присъства в Черно море в рамките на държавите членки Турция, България Румъния. Всички черноморски страни са заинтересовани от туризъм и газопроводи, а не от военни сблъсъци. От сблъсъка в Азовско море имат интерес и руският президент, и украинският президент по вътрешнополитически причини“.\n\r\nЗа ремонтите на руската военна техника\n\r\nКаракачанов беше категоричен, че \"няма откъде да се вземат 20-25 милиарда, за да махнем всичко руско\". Така министърът на отбраната коментира въпроса за поддържането на руската военна техника. Полските МиГ-29 са три пъти повече от нашите и са по-стари, подчерта той.\n\r\nЗа българите в чужбина – министерство, а не агенция\n\r\nБългария не е дефинирала ясно каква е нейната политика спрямо българите в чужбина, отбеляза Каракачанов на въпрос са бъдещето на Държавната агенция за българите в чужбина и предложението за нейното закриване. \n\r\nНеобходима е ясно разписана държавна политика. Има четири милиона българи в чужбина, напомни Каракачанов. Според него е необходимо специално министерство.\r\n\"Не ме е страх, но не ми се правят предсрочни избори. Уморително е и губене на време за държавата\", отговори Каракачанов на въпрос за евентуални предсрочни избори.", "date": "2018.12.09", "title": "Каракачанов настоява: В Скопие да спрат да фалшифицират история!"}
{"url": "https://www.dnes.bg/balkani/2018/12/09/parche-ot-istoriiata-obratno-u-doma-sasht-vyrnaha-drevna-mozaika-na-turciia.396004", "text": "Липсващите парчета от древноримската мозайка \"Циганското момиче“  бяха поставени на местата им в музея в турския град Газиантеп, след като по-рано бяха върнати от Съединените щати, пише БНР. \n\r\nОбщо 12 липсващи парчета с части от лицето на момичето и животински мотиви са изнесени от Турция след нелегални разкопки в началото на 60-те години, а през 1965 г. те са закупени за 35 000 долара от Боулинг Грийн Стейт Юнивърсити в щата Охайо, САЩ, от търговеца на антики и произведения на изкуството Питър Маркс в Ню Йорк. \n\r\nОсновната част от лицето на „Циганското момиче“ е открита случайно през 1998 г. под една колона. През 2012 г. изследвания на американски учени показват връзка между мозайките, открити край Газиантеп в Турция, и намиращите се в Съединените щати парчета. След това Турция иска тяхното връщане. Парчетата бяха върнати в края на ноември, а днес - поставени на местата им.\n                    \n                    \n                \r\nМозайката е наречена „Циганското момиче“ заради сплетените коси и издадените смугли скули на изобразеното момиче. Учените обаче все още не са изяснили с точност етническия му произход. Независимо от това, мозайката е обект на голям интерес, поради това че лицето е невероятно изразително и живо.  Мозайката е най-прочутият експонат сред 30 000 кв. м. мозайки от древния град Зеугма, изложени в музея в южния турски град. Това е най-големият музей на мозайките в света. \n\r\nЗеугма е основан около 300 г. пр. Хр., след смъртта на Александър Велики, от негов пълководец. Градът е завладян от римляните през 64 г. и в наши дни е разкрит при строителството на язовир. Става известен с откритите там множество артефакти, богати мозайки и фрески. Мозайките са били по-скъпи за изработка от фреските с бои, тъй като подреждането на стотици малки камъчета е отнемало много повече време и усилия. \n\r\nПродължава работата на археолозите за разкриване на други мозайки от древния град.\n\r\nВ церемонията участва и турският министър на културата Мехмед Нури Ерсой.", "date": "2018.12.09", "title": "Парче от историята обратно у дома: САЩ върнаха древна мозайка нa Турция"}
{"url": "https://www.dnes.bg/dnes-te-kazaha/2018/12/09/09-12-2018.396008", "text": "\r\n\r\nВицепремиерът Красимир Каракачанов за договора за приятелство с Македония", "date": "2018.12.09", "title": "09.12.2018"}
{"url": "https://www.dnes.bg/eu/2018/12/09/germaniia-podkrepia-dvuetapnoto-ni-priemane-v-shengen.396003", "text": "„Двуетапното приемане на България в шенгенското пространство ще бъде подкрепено от Германия“, каза днес пред БНР евродепутатът Андрей Ковачев.\n\r\nКандидатът на ЕНП за председател на Европейската комисия има ясна визия за спокоен, сигурен и проспериращ европейски континент. Манфред Вебер критикува политиката на Орбан по отношение на Централноевропейския университет. Той е за прекратяване на „Северен поток 2“, въпреки че е от Германия, подчерта Ковачев.\r\n„Трябва да имаме единна външна политика. Смятам даже, че трябва да тръгнем към директен избор на президент на ЕС. Имаме силни президенти на САЩ Русия, Китай, а бавно взимаме решенията в ЕС“, смята Ковачев.\r\nТой отбелязва, че има спекулация със страховете и грешките на основни играчи в ЕС, „особено на Ангела Меркел, която не успя да обясни, че не казва добре дошли на всички имигранти по света“.", "date": "2018.12.09", "title": "Германия подкрепя двуетапното ни приемане в Шенген "}
{"url": "https://www.dnes.bg/kino/2018/12/09/da-oceleesh-vyv-voina-v-tihata-planina.395421", "text": "Любов по време на война е трудно предизвикателство разказва филма на Ернст Госнер \"Тихата планина\". Продукцията връща лентата 100-ина години назад по време на Първата световна война.\r\nИсторията е разказана през очите на млад австрийски войник, който се опитва да оцелее не само за да запази територията на родината си, но и за да спаси любовта си към италианско момиче.\r\nОказва се, че в тази битка за оцеляване, по-страшно е предизвикателството да се спасиш не от врага, а от силата на природата.\n\r\nРолите са поверени на Уилям Мозли, Еуджения Константини, Клаудия Кардинале, Фриц Карл и др. Гледайте \"Тихата планина\" на 9 декември от 23:00 часа по телевизия .\r\n \r\nУжасът  на войната ще ни покаже Ернст Госнер във филма \"Тихата планина\".  Продукцията ни отвежда във времето на Първата световна война. Историята е  разказана през очите на млад австрийски войник, който се опитва да  оцелее не само за да запази територията на родината си, но и за да спаси  любовта си към италианско момиче. \n                    \n                    \n\n\r\n\r\n ", "date": "2018.12.09", "title": "Да оцелееш във война в \"Тихата планина\" "}
{"url": "https://www.dnes.bg/usa/2018/12/09/hrabyr-pes-brani-doma-si-mesec-sled-pojara-v-kaliforniia.396005", "text": "Куче, което оцеля след стихийните горски пожари в Северна Калифорния, храбро е бранило руините на дома на господарите си в продължение на месец, докато те се завърнат, предават Асошиейтед прес и ДПА.\n\r\nКучето Медисън било на поста си, когато на Андреа Гейлорд й било разрешено да се завърне отново вкъщи в зоната, от която била спешно евакуирана на 8 ноември след като пламъците обхванали гр.Парадайз. Но тогава тя не успяла да вземе със себе си и четириногия домашен любимец, предаде БТА.\r\nОт дома останали само руини. Но преданото куче не го напуснало и за миг и храбро го бранело.\r\nСлужители от организация за защита на животните забелязали Медисън. Кучето ги държало настрана от дома, но приемало оставената му храна. Бил спасен и братът на Медисън, Мигел, който се оказал настанен в приют за животни на 135 километра от дома му след евакуацията на района. Медисън и Мигел са от породата анатолийска овчарка, известна със своята преданост.", "date": "2018.12.09", "title": "Храбър пес брани дома си месец след пожара в Калифорния"}
{"url": "https://www.dnes.bg/politika/2018/12/09/viceprezidentyt-v-ochakvane-na-predsrochni-izbori-no-koga.396009", "text": "Вицепрезидентът Илияна Йотова заяви днес пред БНР, че има очаквания за предсрочни избори.\n\r\n\"Има очаквания и в хората, това показват и социологическите данни. Познавайки нравите на българския политически живот, смятам, че управляващата коалиция ще избере този момент, за да бъде в неин интерес\", каза тя.\n\r\n\"Има огромен вакуум в отношенията между институциите\", смята Йотова.\n\r\nТя коментира и политиката към българите в чужбина.\n\n\n\n\r\n\"България няма никаква идея каква да бъде политиката й към нашите сънародници навън. Нямаме отговор на въпроса искаме ли тези хора да се чувстват българи и ако да, то какво да правим за това.\"\n                    \n                    \n                \r\nЙотова съобщи, че нейният екип е подготвил концепция за българска институция от типа на Британски съвет и Институт \"Сервантес\". \n\r\nМного харесвам всичко онова, което е в графата читалищна дейност, но в XXI век това вече не е достатъчно, допълни Йотова.\n\r\n\"Често пъти ни казват в президентската институция, че нямаме правомощия. Всеки, който претендира да бъде част от институциите, трябва да има своите отговорности\", подчерта Йотова.\n\r\nТя окачестви като \"груба грешка, гаф на българското правителство, че няма да изпрати солидна делегация в Маракеш, която да каже защо България на приема Пакта за миграцията\".\n\r\n\"Той (пактът) ще се приеме, но проблемът е, че това е слаб документ. Обаче има две неща, които са много важни - как да се управлява миграцията и реадмисията\", каза Йотова\n\r\nСтраните от ООН  се събират на 10 и 11 декември в мароканския град в Маракеш за подписване на Глобалния пакт за миграцията.\n\r\nСпоред Йотова \"голямата грешка на Европа през 2010-2011 г. бе, че избяга от управлението на миграцията и после започна да лекува последствията.\n\r\n\"Започна криза, която и до ден днешен не е решена\", каза тя.\n\r\n\"Ако ЕС продължи да функционира по същия начин, ще има много тежка съдба\", подчерта вицепрезидентът.\n\r\nКонцепцията, по която се избират еврокомисарите, е сбъркана, каза Йотова. Според нея първо трябва да се определят проблемите, а след това да се определят комисарите.", "date": "2018.12.09", "title": "Вицепрезидентът в очакване на предсрочни избори, но кога?"}
{"url": "https://www.dnes.bg/obshtestvo/2018/12/09/zaharieva-ne-vijdam-smisyl-dabch-da-e-v-tozi-i-vid.396007", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Не виждам смисъл Държавната агенция за българите в чужбина да съществува в този ѝ вид, каза министърът на външните работи Екатерина Захариева в интервю за предаването „Брюксел 1“ с Милена Милотинова по Bulgaria ON AIR.\n\r\nНа въпрос дали ДАБЧ трябва да се закрие тя отговори, че политиката за българите зад граница не може да се затвори само в издаването на удостоверения за български произход.\n\n\n\n\r\n\"Агенцията в този ѝ вид наистина не виждам смисъл да съществува. Цялостната политика се развива всъщност в Министерството на правосъдието и приключва в президентството, така че няма нужда от друг действащ орган за това\", посочи Захариева.\n                    \n                    \n                \r\nИма ли рискове за България от напрежението между Русия и Украйна в Азовско море, заплаха ли са руските ракети за Европа, кога Македония и Босна могат да станат членки на НАТО - вижте целия разговор на Милена Милотинова с министър Захариева във видеото.", "date": "2018.12.09", "title": "Захариева: Не виждам смисъл ДАБЧ да е в този й вид!"}
{"url": "https://www.dnes.bg/notifikacii/2018/12/09/nai-setne-probiv-ucheni-izprobvaha-vaksina-sreshtu-raka.396010", "text": "Имунолози от университета в Монреал извършиха първите лабораторни тестове с уникален препарат - противоракова ваксина, която не само се бори със заболяването, но и притежава \"обучаващи\" свойства, съобщава сайтът MedicalXpress.\r\nЗа да може Т-лимфоцитите да се обучат да унищожават по-ефикасно поразените от болестта тъкани, в засегнатия от рак организъм се вкарват специални \"дефектни\" гени.\r\nВъпросните \"антигени\" били изолирани в засегнати от левкемия клетки, преди да бъдат обработени и накарани да дадат своя принос за унищожаването на ракови клетки.\r\nВаксината позволила да се води борба с болестта на генетично ниво.\r\nТочният механизъм не е описан, но канадските имунолизи отбелязват, че в няколко опита с мишки експерименталната терапия довела както до частично, така и до пълно излекуване от различни видове рак, включително левкемия.\r\n                \n                Очаква се към изпитания на ваксината върху хора да се пристъпи през следващите две-три години.\r\nУчените поясниха, че генетичните особености на човека изискват да се извърши по-задълбочено изследване. (БТА)", "date": "2018.12.09", "title": "Най-сетне пробив? Учени изпробваха ваксина срещу рака "}
{"url": "https://www.dnes.bg/mish-mash/2018/12/09/sreshtu-stres-miite-chinii-deistvalo-uspokoiavashto.396012", "text": "Миенето на чинии действа успокояващо и е един от добрите начини да преборим стреса, установиха учени, цитирани в изданието \"Саутърн ливинг\".\r\nЕкип от университета във Флорида провел тестове със студенти.\r\n25% от петдесетте участници показали повишени умствени показатели и 25-процентно намаление на стреса, след като прочели на глас детайлни текстове от наръчник за правилно миене на чинии.\r\nСтудентите, които не възпроизвели споменатите пасажи, се представили по-зле по същите показатели, твърди авторът на проучването Адам Хандли.\r\nИзчетените параграфи касаели как чиниите трябва да бъдат измивани една по една при максимална концентрация на вниманието. (БТА)", "date": "2018.12.09", "title": "Срещу стрес - мийте чинии! Действало успокояващо"}
{"url": "https://www.dnes.bg/notifikacii/2018/12/09/v-germanskite-jeleznici-shte-stachkuvat-utre.396011", "text": "Членовете на германския синдикат на работещите в железопътния транспорт започват стачка, след като преговорите с компанията \"Дойче бан\" се провалиха, предаде Ройтерс.\r\nСтачните действия ще се отразят върху разписанието както на местните и регионални влакове, така и на тези на дълги разстояния. Ройтерс съобщава, че според информиран източник синдикатът не иска да се ограничава само до няколко маршрута, въпреки че някои региони ще бъдат по-тежко засегнати.\r\nВчера профсъюзът на работещите в железниците и транспорта заяви, че предупредителните стачки ще бъдат неизбежни, припомня Ройтерс.\r\nСиндикатът иска увеличение от 7,5 на сто на работните заплати и предяви искания за работното време и почивните дни. Дойче бан предложи увеличение от 5,1 на сто и еднократен бонус от 500 евро. Според компанията това се равнява на повишение от 7 на сто.\r\n                \n                Решението на синдиката да прекъсне преговорите е напълно ненужна ескалация, която ще създаде проблеми за пътуващите по коледните празници, добави Дойче бан. (БТА)", "date": "2018.12.09", "title": "В германските железници ще стачкуват утре "}
{"url": "https://www.dnes.bg/stranata/2018/12/09/zasneha-mechka-i-malkoto-i-sled-signal-za-napadnati-kosheri.396014", "text": "Мечка и малко мече са заснети в района на държавно ловно  стопанство \"Витошко-Студена\", съобщиха от РИОСВ-Перник.\r\nЕксперти  от \"Биоразнообразие, защитени територии и зони\" в  екоинспекцията са  извършили проверка по сигнал за нападение от кафява мечка на  пчелин,  намиращ се в частен имот в района на стопанството, в границите на   природен парк \"Витоша\". Те констатирали щетите и поставили фотокапани.\r\nНа 4 и 6 декември устройствата са заснели две мечки - майка  и малкото ѝ мече.\r\nКафявата  мечка е защитен вид, включен в Червената книга.  Макар и едра, тя е  едно от най-плахите диви животни и избягва срещите с човека.  \r\n                    \n                    \n                По-опасна  може да бъде срещата с майка с малко мече, защото тогава, защитавайки   го, тя става изключително агресивна, предупреждават от РИОСВ.\r\nОттам  призовават гражданите при намиране на  екземпляри от защитен вид,  незабавно да сигнализират екоинспекцията и до  пристигане на експерти да  предприемат мерки за предотвратяване на  обезпокояването на животните.\r\n ", "date": "2018.12.09", "title": "Заснеха мечка и малкото й след сигнал за нападнати кошери"}
{"url": "https://www.dnes.bg/stranata/2018/12/09/tejko-ptp-v-sofiisko-ima-zaginala-jena.396015", "text": "Жена е загинала и други седем души са ранени при тежка катастрофа днес следобед на Подбалканския път близо до софийското село Саранци.\r\nСблъскали са се две коли. Загиналата жена е на около 65 години, сред ранените има и 2 деца, съобщи МВР. \r\nЧаст от пострадалите ще бъдат закарани в Окръжна болница \"Св. Анна\" в София, другите в болница \"Пирогов\".\r\nНа място са изпратени общо 4 линейки - един екип от Елин Пелин, един от Пирдоп и два от Спешната помощ в София.\r\nНа място има екипи на \"Пътна полиция\".\r\nДвижението в района на катастрофата е силно затруднено.\r\n59-годишен мъж и 39-годишна жена са приети в Спешното отделение на УМБАЛ \"Св. Анна\", съобщиха от здравното заведение. Мъжът, който е шофирал, е с пневмоторакс, а жената с фрактура на подбедрица. И двамата са хоспитализирани.\r\n ", "date": "2018.12.09", "title": "Тежко ПТП в Софийско, има загинала жена "}
{"url": "https://www.dnes.bg/usa/2018/12/09/oshte-rokadi-v-beliia-dom-trygva-si-djon-keli.395999", "text": "Началникът на канцеларията на Белия дом Джон Кели ще напусне поста си в края на годината, съобщи вчера пред репортери американският президент Доналд Тръмп, цитиран от ДПА.\n\r\nИмето на неговия приемник ще бъде обявено до ден-два, каза Тръмп.\n\n\r\nСпоред американски медии това може да бъде Ник Ейърс, 36-годишният началник на канцеларията на вицепрезидента Майк Пенс. През последните дни имаше спекулации, че Кели ще подаде оставка заради влошаване на отношенията с Тръмп, припомня БТА.\n\r\n\"Джон Кели ще напусне, не знам дали мога да кажа \"пенсионира\". Но той е страхотен човек\", каза президентът.\n\r\nБившият министър на вътрешната сигурност Кели бе натоварен със задачата да внесе ред в Белия дом, когато пое поста от Райнс Прибъс.\n                    \n                    \n                \r\nВ излязлата неотдавна книга на американския журналист Боб Удуърд \"Страх: Тръмп в Белия дом\" Кели е цитиран да нарича Тръмп \"идиот\". \n\r\n\"Безсмислено е да опитвам да се опитам да го убедя в каквото и да било. Той е излязъл от релси. Живеем в лудост. Не зная изобщо защо сме тук. Това е най-лошата работа, която съм имал\", е цитиран да казва Кели.\n\r\nТой отрече да е правил подобни коментари, но слуховете, че отношенията между двамата се влошават, продължиха, отбеляза ДПА.\n\r\nТова е втората голяма промяна в администрацията, която Тръмп прави след междинните избори на 6 ноември, след като министърът на правосъдието Джеф Сешънс подаде оставка миналия месец по искане на Тръмп.", "date": "2018.12.09", "title": "Още рокади в Белия дом: Тръгва си Джон Кели"}
{"url": "https://www.dnes.bg/snimka-na-denia/2018/12/09/nedelia-ni-posreshta-s-dyjd-no-pyk-s-temperaturi-do-10-c.395984", "text": "Днес от запад облачността временно ще се разкъса и намалее, но през по-голямата част от деня над Източна България ще се задържи значителна и на места в югоизточните райони ще има валежи от дъжд. \n\r\nЩе духа слаб до умерен запад-северозападен вятър, който след обяд временно ще се ориентира от юг-югозапад. Максималните температури ще са между 5° и 10°, в София - около 5°, съобщиха .\n\r\nПрез нощта срещу понеделник от запад облачността отново ще се увеличи и ще започнат валежи от дъжд, а вятърът ще се ориентира от северозапад, ще е до умерен, и с него ще започне да прониква по-студен въздух.\n                \n                \r\nНад Черноморието облачността ще бъде значителна и главно по южното крайбрежие ще има превалявания от дъжд. Максималните температури ще са 8°-10°. Температурата на морската вода е 8-9°. Вълнението на морето ще бъде 1-2 бала.\n\r\nВ планините облачността също ще намалее до слънчево време. Ще духа умерен западен вятър. Максимална температура на 1200 метра около 4°, на 2000 метра – около минус 2°.", "date": "2018.12.09", "title": "Неделя ни посреща с дъжд, но пък с температури до 10°C"}
{"url": "https://www.dnes.bg/rusia/2018/12/09/reformi-pari-za-kakvo-mechtaiat-mladite-v-rusiia-ukraina-belarus.395982", "text": "Руснаци, украинци и беларуси на възраст между 18 и 35 години планират бъдещето си най-много за две години напред. Само една трета от тях правят дългосрочни планове, пише . \n\n\n\r\nПричината? Лошото икономическо положение в техните страни, както и нарушаването на гражданските права. Беларусите посочват на второ място и липсата на работни места.\n\r\nДо тези изводи стига анкета на руския социологически институт \"Левада\" и фондацията \"Борис Немцов\", проведена с подкрепата на Германското външно министерство. Анкетирани са били хора от 15 руски градове с милионно население, 12 украински градове с население над 350 000 души и хора от всички областни градове в Беларус.\n                    \n                    \n                \r\n88% от украинците биха желали в страната им да се извършат дълбоки промени. Подобно желание изявяват само 63% от руснаците и 52% от беларусите. Основен приоритет за анкетираните и в трите страни е желанието за подобряване на условията за живот, за повишаване на заплатите и пенсиите.\n\r\nВ Русия и Украйна анкетираните обвързват тези желания с нуждата от по-активна борба срещу корупцията и с отмяната на някои привилегии за държавните служители. Изследването сочи, че желанието за честни и свободни избори, както и за подобряване в сферата на държавната администрация се изразява относително рядко. В Беларус например по-малко от 10% от анкетираните заявяват, че биха желали в страната им да има политически промени. Вместо това те се интересуват предимно от решаването на техни проблеми в сферата на образованието и икономиката.\n\r\nСамо около 40% от руснаците, 30% от младите украинци и 25% от беларусите изразяват готовност да споделят политическите си възгледи. На въпрос на кой политик биха се доверили най-много, анкетираните в Русия най-често споменават името на президента Владимир Путин, на десния популист Владимир Жириновски и на опозиционния политик Алексей Навални. В Украйна най-често споменават бившата министър-председателка Юлия Тимошенко, президента Петро Порошенко и Евгений Мураев от \"Опозиционния блок\".\n\r\nМладите руснаци, украинци и беларуси са били запитани също по коя чужда държава би трябвало да се ориентира тяхната родина в бъдещето си развитие. И в трите страни най-често отговорът гласи: Германия. В Русия на второ място идва Китай, което според авторите на студията, се дължи на \"геополитическото положение на страната\". Забележително е, че за беларусите Русия представлява привлекателен модел за подражание. Анкетираните в Украйна граждани поставят Русия едва на четвърто място - след Германия, Полша и САЩ.\n\r\nАнкетата на социолозите показва, че повечето младежи от големите градове на Русия, Украйна и Беларус вече са имали възможност да пътуват в чужбина. 60% от анкетираните руснаци са били в чужда държава, както и близо 80% от младите беларуси.\n\r\nПовече от половината от беларусите и украинците изявяват желание да емигрират завинаги. В Русия този процент е малко по-нисък - 44 на сто. Желанието за напускане на родината завинаги обаче не се дължи на политическо недоволство. По-скоро става дума за стремеж към по-висок жизнен стандарт в чужбина и за желание да се изостави нестабилната икономическа ситуация в родината, за да се осигури по-добро бъдеще за децата, се казва в студията.\r\n", "date": "2018.12.09", "title": "Реформи, пари... За какво мечтаят младите в Русия, Украйна, Беларус?"}
{"url": "https://www.dnes.bg/sofia/2018/12/09/luks-na-400-km-ot-moreto-sofiianci-registrirali-326-iahti.395980", "text": "София не е точно морски град, даже точно обратното, но пък за сметка на това 326 яхти са регистрирани в столицата. Толкова са ветроходните и моторни яхтри, декларирани пред общината, пише \"\".\n\r\nДанъкът за яхтите в столицата е 20 лв. на бруто тон. Приходите от налога през 2017 г. са 32 734 лв., а през тази година - 33 294 лева.\n\r\nСред най-големите регистрирани яхти са 3-4, които са по 20- 23 бруто тона и за всяка от тях собствениците дължат по 400 - 460 лв. данък.\n\r\nМестният данък, който се събира за джетовете и морските скутери, ще бъде разписан с изричен текст в наредбата за местните данъци и такси на Столичната община.\n                    \n                    \n                \r\n“Няма промени в размера на данъка за морските плавателни съдове. Правим промяната, за да приведем наредбата според закона”, обясни зам.-кметът по финанси Дончо Барбалов.\n\r\nДанъкът за джетовете е по 100 лв., а на скутерите - по 2,70 лв. на киловат.\n\r\nСпоред справката джетове имат 79 софиянци, а собственици на морски скутери са 25-ма. Приходите от първите тази година са 5575 лв., а от вторите - 1438 лв. Някои от морските плавателни съдове ползват отстъпка от налога.\n\r\nТака, макар да не е морска община, през тази година в столичната хазна са влезли 40 303 лв. от данъци върху яхти, джетове и скутери, а през 2017 г. - 40 017 лв.", "date": "2018.12.09", "title": "Лукс на 400 км от морето: Софиянци регистрирали 326 яхти"}
{"url": "https://www.dnes.bg/rusia/2018/12/09/voennoplennici-li-sa-ukrainskite-moriaci-moskva-ne-sa.395981", "text": "Задържаните украински моряци в Керченския проток не са военнопленници, категорични са от руската Федерална служба за сигурност.\n\r\nОт ведомството обясниха, че според международните конвенции те могат да бъдат третирани като военнопленници, ако Русия и Украйна са в състояние на война. От Федералната служба дадоха подробности от операцията по задържането на украинските кораби в края на ноември, предава БНТ.\n\n\r\nНапрежението в Азовско море започнало още през август, заяви заместник-началника на бреговата охрана на Русия. Тогава, според него, украински кораби заплашили руски, че ако се приближат на 4 километра от тях, ще открият огън. На 25 ноември руските служби получили сигнали, че трите украински кораба се движат към протока.\n                    \n                    \n                \r\n\"Първоначалните съобщения бяха, че трите кораба нямат намерение да преминават през протока. По това време в зоната имаше 166 граждански плавателни съда\", казва зам.-началник на бреговата охрана на Русия вицеадмирал Алексей Волски.\n\r\nТри часа по-късно корабите навлезли в протока.\n\r\n\"В 8:30 часа руските екипажи получиха сигнали, че украинските кораби са преведени в бойна готовност. Установките на тях са били на 45 градуса към руските\", допълва вицеадмиралът.\n\r\nПоследвал обстрел и задържане на екипажите. На арестуваните е предоставено правото да ползват преводач, но се е възползвал само един. 10 от тях са се възползвали от правото на телефонен разговор. Трима се лекуват. От Федералната служба за сигурност заявиха, че нараняванията им са от разрушаването на корпуса на кораба, а не от куршуми.\r\n ", "date": "2018.12.09", "title": "Военнопленници ли са украинските моряци? Москва: Не са!"}
{"url": "https://www.dnes.bg/akoshtete-vqrvaite/2018/12/09/kafe-s-limon-za-detoks-i-po-malko-stres.395899", "text": "Започваме утрините си с чаша вода, понякога добавяме лимон към нея, следва ароматен чай или любимото ни кафе. Един от начините да направите кофеиновата напитка по-здравословна е като добавите към нея малко мед вместо захар, канела, малко натурално какао. А какво ще кажете за парче лимон или няколко капки от сока на плода? Вкусно, освежаващо, но и с редица ползи за здравето. Вижте някои от тях.\r\nКомбинацията от кафе и лимон спомага за естествената детоксикация на организма.\r\nТова е един приятен начин да подобрите храносмилането. Кафето съдържа кофеин, който благоприятства перисталтиката на червата. От друга страна лимонът също се препоръчва при храносмилателни проблеми и особено при запек. Но не бива да прекалявате с консумацията на кафе.\r\n                    \n                    \n                Друга полза от консумацията на кафе с лимонов сок е, че ни помага да подобрим метаболизма си, помагайки на тялото да изгори повече излишни мазнини, превръщайки ги в източник на енергия. Това го прави подходяща напитка по време на диета.\r\nНе бива да забравяме, че лимоните са богат източник на антиоксиданти. Те спомагат за елиминирането на свободните радикали, забавят процесите на стареене, образуването на бръчки. Чаша кафе също допринася за дълголетието.\r\nЕдин от най-ефективните начини да управлявате нивото на стрес е като си доставите удоволствие с напитка. Ароматът на цитрусов плод доказано подобрява нашето настроение.\r\n", "date": "2018.12.09", "title": "Кафе с лимон – за детокс и по-малко стрес"}
{"url": "https://www.dnes.bg/notifikacii/2018/12/09/paktyt-za-migraciia-na-oon-predizvika-kriza-v-belgiia.395983", "text": "Белгийското правителство загуби парламентарното си мнозинство, след като министрите от фламандската националистическата партия N-VA напуснаха четирипартийната управляваща коалиция в събота.\r\nN-VA е най-голямата парламентарна група в Камарата на представителите на белгийския парламент.\r\n \r\nПравителството ще продължи да работи като кабинет на малцинството, съобщи премиерът Шарл Мишел в изявление към гражданите, направено в 22,30 ч местно време снощи. В него той съобщи, че приема оттеглянето на фламандските националисти и им благодари за досегашните усилия.\r\n \r\nЛидерът на крайно дясната N-VA Барт де Вевер напусна извънредното правителствено заседание, което трябваше да прецизира позицията на Белгия по Пакта, започнало в 20 ч снощи само 30 минути след началото му. По-късно, на пресконференция, на която присъстваха и петимата членове на кабинета от партията, той обвини Мишел, че ги принуждава с позицията си да излязат от управлението, тъй като неприемането на декларацията за миграцията на ООН е черта, която не могат да престъпят.\n\n\n\n                \n                \r\nНационалистите от N-VA смятат, че платформата за международно сътрудничество за миграцията на ООН ще поощри пристигането на повече имигранти в Европа и ще подкопае усилията на Белгия да държи твърда политика срещу нелегалната миграция.\r\n \r\nПремиерът Мишел съобщи, че е назначил временни заместници на местата на напусналите и, че ще пътува днес за международната конференция в Мароко, където ще бъде приет Пактът, за да го подкрепи от името на Белгия.\r\n \r\nСледващата седмица премиерът ще води консултации в парламента за бъдещето на правителството, в което остават две либерални и една християн-демократическа партии.\r\n \r\nСпоред наблюдатели е малко вероятно да бъдат насрочени предсрочни избори преди редовните през май и правителството ще продължи работа като кабинет на малцинството.\r\n \r\nНазначаването на нови министри на мястото на напусналите обаче ще отнеме време, тъй като според белгийската конституция в кабинета трябва да има равен брой представители на фламандската и френскоезичната общност.\r\n \r\nВ правителството N-VA държеше влиятелните постове на вътрешния, финансовия и министъра на отбраната, заемани досега от Ян Ямбон, Йохан ван Овертвелт и Зандер Луунес, както и позициите на държавни секретари за миграцията, за борбата с бедността, заемани от Тео Франкен и Зухал Демир.\r\n \r\nN-VA оттегли министрите си, след като премиерът Мишел успя да осигури в четвъртък широка подкрепа на останалите партии в Камарата на представителите за Пакта. Той се обърна към депутатите, след като националистите отказаха да се присъединят към виждането на останалите в управляващата коалиция. Така той успя да овладее кризата, заплашваща падането на правителството, като поиска парламентът да потвърди позицията за подкрепа на Пакта.\r\n \r\nПрез септември от трибуната на Генералната асамблея на ООН Шарл Мишел обяви, че Белгия застане зад Пакта.\r\n \r\nДо момента 6 европейски държави, сред които и България, са заявили, че няма да подкрепят Глобалния пакт за миграция на ООН. Първа Австрия, която държи в момента председателството на Съвета на ЕС, обяви в края на октомври, че не възнамерява да гласува за декларацията. Подобни заявления направиха още Унгария, Полша, Чехия и Хърватия. Европейската комисия призова във вторник всичките си членове да застанат зад Пакта, който беше изготвен по инициатива и с активното участие на ЕС. ", "date": "2018.12.09", "title": "Пактът за миграция на ООН предизвика криза в Белгия"}
{"url": "https://www.dnes.bg/obshtestvo/2018/12/09/praznik-na-maichinstvoto-e-chestita-sveta-anna.395985", "text": "Българската православна църква чества днес църковния празник Зачатие на Света и праведна Анна, който се чества и като празник на майчинството.\n\n\r\nВ православния календар този празник е тясно свързан с празника на Рождеството на Пресвета Богородица. На него се почита зачатието на Света Анна - майката на Богородица. Това е денят, в който Света Анна е заченала Пресвета Богородица, която е дала на човечеството Исус Христос.\r\nСвета Анна се смята за покровителка на брака, на семейството и майчинството, както и закрилница на девиците, вдовиците и бременните жени. Праведните Йоаким и Анна дълго време нямали деца и много тъгували. Макар и вече престарели, желанието и молитвите им към Бога били толкова искрени, горещи и всеотдайни, че той изпълнил молбата им. Един ден при Анна се явил Архангел Гавраил и й открил, че ще роди преблагословена дъщеря, чрез която ще се благословят всички земни племена и целият свят ще получи спасение. След девет месеца - на 8 септември, семейството било ощастливено с момиченце, което нарекли Мария, бъдещата майка на Исус.\r\n                    \n                    \n                В народния календар освен с майчинството, денят се свързва и с обръщането на слънцето на изток, към пролетта, както и с нарастването на деня. Ражда се нещо ново, нова светлина, ново време, Нова година, нов късмет.", "date": "2018.12.09", "title": "Празник на майчинството е! Честита Света Анна"}
{"url": "https://www.dnes.bg/art/2018/12/09/dramaturgyt-ivan-radoev-milioneryt-po-duh.395913", "text": "В неделя, във \"Фамилно\" гостува един актьор, който носи името на баща си - един от най-гениалните български драматурзи.\r\nПоет, журналист, един от създателите на лиричната драма, автор на \"Човекоядката\", \"Чудо\", \"Биволът\" и много други -  пиеси играни, забранявани, величани. На нашия герой е кръстен театърът в Плевен и една улица в квартал \"Овча купел\", това е Иван Радоев.\r\nВ рубриката за здравословно хранене Димана Мирчева ни повежда към Боливия, изкушавайки ни с тяхната храна.\r\nНационалната кухня на Боливия се смята за една от най-необичайните на планетата. Почти всички градове в тази страна са разположени високо над морското равнище. Водата там кипи при + 80 градуса по Целзий, което значи, че конвенционалните методи за готвене не важат в тази страна. Да видим какво ще ядем!\r\nПредаването започва в 10:30 ч. по телевизия ", "date": "2018.12.09", "title": "Драматургът Иван Радоев – милионерът по дух"}
{"url": "https://www.dnes.bg/eu/2018/12/09/mei-otlaga-vota-za-brexit-zaminava-pak-za-briuksel.395986", "text": "Британският премиер Тереза Мей се очаква да отложи насрочения за вторник ключов вот в парламента за сделката за Brexit и да замине в началото на следващата седмица за Брюксел за нови преговори. Това съобщи Ройтерс, като се позова на в. \"Сънди таймс\".\n\r\nВестникът цитира \"министри и помощници\", според които Мей ще обяви днес, че отлага гласуването, пише БТА. Мнозина предричат, че тя ще загуби вота и министрите се притесняват, че поражението може да доведе до падане на правителството.\n\n\n\n\r\nМей ще замине за Брюксел следващата седмица, за да отправи последен призив към Европейския съюз за по-добри условия в сделката за излизането на Обединеното кралство, за да може да спечели подкрепата на депутатите.\n                    \n                    \n                \r\nГоворителят на Тереза Мей заяви, че гласуването ще бъде през следващата седмица въпреки призивите на някои законодатели за отлагане, предава Ройтерс. \n\r\nНатискът върху Мей се засили след като консервативният депутат Уил Куинси напусна в знак на несъгласие със сделката.", "date": "2018.12.09", "title": "Мей отлага вота за Brexit, заминава пак за Брюксел?"}
{"url": "https://www.dnes.bg/sofia/2018/12/09/chasti-ot-sofiia-ostavat-bez-voda-utre-vijte-kyde.395993", "text": "\"Софийска вода\" временно ще прекъсне водоснабдяването в някои части на столицата\n\r\nНа 10 декември 2018 г. (понеделник), във връзка с подмяна на спирателен кран на ул. \"Костенски водопад\" жк. \"Стрелбище\" , се налага спиране на водоподаването от 10:00 до 17:00 часа на клиентите на \"Софийска вода\", живеещи в района на: по ул. \"Петко Ю.Тодоров\"  от  бул. \"Гоце Делчев\"  до ул. \"Нишава\", по ул. \"Костенски водопад\"  от  ул. \"Хайдушка гора\" до ул. \"Нишава\"\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Петко Ю.Тодоров \" бл. 4.\n                    \n                    \n                \r\nНа 10 декември 2018 г. (понеделник), във връзка с монтаж на водомер в резервоар \"Бояна\" кв. \"Бояна\" , се налага спиране на водоподаването от 09:30 до 21:30 часа на клиентите на \"Софийска вода\", живеещи в района на: ул. \"Воденичница\", ул. \"Даскал Стоян Попандреев\", ул. \"Радецки\", ул. \"Кумата\",ул. \"Севастократор Калоян\", ул. \"Байкал\", ул. \"Герганица\", ул. \"Севастократор Калоян\" и ул. \"Иваница Данчев\".\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Севастократор Калоян\" ъгъла с ул. \"Три кладенци\".\n\r\nНа 10 декември 2018 г. (понеделник), във връзка с изграждане на сградно водопроводно отклонение на ул. \"Костур\" кв. \"Овча купел\" , се налага спиране на водоподаването от 10:00 до 22:00 часа на клиентите на \"Софийска вода\", живеещи в района на: по ул. \"Костур\" от бул. \"Овча купел\" до ул. \"Гусла\"\n\r\nПри продължителност на строително-ремонтните дейности над 12 часа \"Софийска вода\" ще осигури алтернативно водоснабдяване с водоноска на адрес: ул. \"Костур \" ъгъла с ул. \"Гусла\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода\" АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода\" АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.12.09", "title": "Части от София остават без вода утре – вижте къде"}
{"url": "https://www.dnes.bg/notifikacii/2018/12/09/gripyt-nastypva-koi-hora-sa-po-zastrasheni.395987", "text": "На въпроса кои хора са по-уязвими за тръгналите 2 щама на грип у нас черният хумор отговаря: има за всички. И двата са от А тип. Преведено в практическа мярка, тези вируси са с потенциала да пораждат пандемии. В исторически план това се случва 3-4 пъти за столетие и винаги отговорността е на А типа. Последното “втрисане” беше през 2009 г., когато се появи пандемичният свински грип - А/Н1N1. Неговите потомци са най-активни и в момента, но вече доста хора имат някакъв имунитет. Другият появил се в България вирус също е от А групата - А/H3N2. Симптомите и ходът на инфекциите е сходен, но наблюденията са показали, че Н1N1 поваля повече деца, млади, пълни хора и бременни. Другият щам по-лесно разболява хора над 55 г., пише . \n\n\n                \n                \r\nЗасега случаите на грип са малко, ще се увеличават през декември и е възможно вероятно епидемия да се разгърне през януари, обясни проф. Тодор Кантарджиев, директор на Националния център по заразни и паразитни болести и национален консултант по микробиология. Данните се докладват първо на него, тъй като националната референтна лаборатория по грип е под шапката на НЦЗПБ. Кой точно щам ще я предизвика у нас, отсега не може да се каже.\n\r\nС по-голяма сигурност на база минал опит може да се предвиди какви ще са усложненията при единия и при другия вариант. H3N2 по-често генерира проблеми в белите дробове и прави пневмонии. Н1N1 сякаш се е специализирал в неврологичните усложнения и особено в енцефалитите. По най-нови данни на СЗО всички видове грип създават риск и за миокардити - възпаления на сърдечния мускул.\n\r\nПри съмнение, че грипът преминава в бактериална инфекция, веднага трябва да се търси лекар. Симптомите се разпознават и интуитивно - не намаляват след обичайните 4-5 дни, добавят се проблеми с дишането или главоболие, светлобоязън, обърканост.\n\r\nВ общия случай обикновено край един болен от грип 4-ма добиват имунитет, без да развиват симптоми, показват данните на епидемиолозите. Кой ще бъде този с късата клечка? Зависи не толкова от щама на вируса, а от реактивността на индивидуалната имунна система. Вероятността грипът да завладее напълно организма е най-голяма при подкопани от хронично заболяване защитни сили, в риск са и хора с имунна недостатъчност и трансплантирани.", "date": "2018.12.09", "title": "Грипът настъпва – кои хора са по-застрашени?"}
{"url": "https://www.dnes.bg/cars/2018/12/09/nacistkata-nishka-v-germanskite-autobani-legenda-ili-istina.395990", "text": "Според широко разпространен мит, Германия дължи появата на легендарните са аутобани на Адолф Хитлер. Именно нацистите построили основните транспортни артерии на страната. А благодарение на активното строене на пътища през онези години, бил решен проблемът с безработицата. Всъщност, националсоциалистите имат връзка с аутобаните, но под формата на пиар и пропаганда.\n\r\nИма няколко снимки, които обикновено илюстрират мита за построяването на германските пътища от нацистите. На една от тях, подписана с думите \"Пътят на Адолф Хитлер\", той прави символичната първа копка на церемонията по началото на строеж на път. Все едно че дава личен пример на германския народ.\n                    \n                    \n                \r\nВсичко това обаче е мним образ, пропаганден трик, измислен от \"мозъка\" на нацистка Германия и Министър на пропагандата Йозеф Гьобелс. Единствената цел на тази внимателно добре премислена акция е да убеди германския народ, че в страната се строят пътища. Всеки път, когато някъде в Германия започва да се изгражда нещо, Гьобелс незабавно изпраща тълпи журналисти и самия Хитлер, за да може фюрерът да си направи пиар. Именно поради това, много скоро в съзнанието на германците Хитлер започва непрекъснато да бъде свързван с изграждането на аутобани.\n\r\nРазбира се, аутобаните не са изобретение на Хитлер. Изграждането на първия път без светофари и кръстовища с дължина само 8,4 км започва много преди той да дойде на власт - през 1913 г. Строителството му се финансира от няколко богати германски граждани и индустриалци. Те наричат пътя с абревиатурата AVUS (Automobil-Verkehrs und Übungs-Straße, което в превод означава път за автомобилен трафик и упражнения). Отворен е за движение през 1921 година. Уви, Първата световна война попречва строителството на AVUS да бъде продължено и няколко години този идеален участък от пътя се използва главно като състезателна писта.\n\r\nКласическата концепция за \"аутобан\" започва да се използва едва през 1932 г., когато между Кьолн и Бон е построена истински вече 20-километров участък за движение със скорост до 120 км/ч (повечето автомобили по онова време не успяват да ускорят над 60 км/ч). Инициатор на появата на този легендарен път (сега наречен A555) е Конрад Аденауер - кмет на Кьолн и бъдещ канцлер на ФРГ. Пътуването по тази магистрала е платено - 5 пфенига за 1 км за леки автомобили и 10 за камиони.\n\r\nПървоначално националсоциалистите са пламенни противници на изграждането на аутобаните. Те ги наричат \"пътища на богаташите\" и по всякакъв начин саботират строителството им. Аргументите им звучат забавно - твърдят, че \"богатите аристократи и евреите-капиталисти\" печелят от строителството на платени пътища, а \"обикновените хора\" не се нуждаят от такива пътища. Стига се дотам, че аутобанът между Кьолн и Бон е понижен в \"статут\" и започва да се нарича междуселски път.\n\r\nНацистите обаче не защитават дълго време тази своя позиция. След като през 1933 г. взимат властта, осъзнават, че биха могли да използват аутобаните за своята пропаганда. Освен това \"се светват\", че идеално построените пътища, ще бъдат невероятно подподящи както за прехвърлянето на войски, така и за временни самолетни писти.\n\r\nПрез юни 1933 г. дошлите на власт нацисти решават активно да изграждат аутобани в цяла Германия. При това като използват проектите, които доскоро критикуват, разработени в края на 20-те и началото на 30-те години. Спешно са обявени плановете - годишно да бъдат направени не по-малко от 1000 км аутобани, а в строителството да бъдат заети 600 000 цивилни граждани.\n\r\nТози факт е още един повод Хитлер да си направи пиар и той обявява, че е ликвидирал безработицата в Германия. Но, разбира се, тази пропаганда не се опира на нещо. Първо, дори в пика на изграждане на аутобаните на строителните площадки никога няма повече от 120 000 души (при 5,6 млн. безработни в страната). Второ, работниците са докарвани там на сила, въз основа на обявената от нацисти общогерманска трудова повинност.\n\r\nНа строителите е забранено да създават синдикати и да провеждат митинги. Те вършат всичко на ръка, без никаква техника, като работят по 60 часа седмично. И в същото време ежедневната норма за една бригада е адски голяма - 12 метра. Работниците живеят в неотопляеми бараки, силно недохранени са, често получават травми на строежите, а парите, които им плащат, дори не им стигат за хляб и вода. Поради това историците днес казват, че изграждането на всеки 4,5 км от германските аутобани струва 1 човешки живот. С укрепването на нацистката диктатура обикновените работници скоро за заменени от затворниците от концентрационните лагери, а от 1940 г. - от военнопленници.\n\r\nДо 1941 г. са завършени само 3800 км аутобани. Между 1941 и 1942 г. строителството на пътища почти спира - стоманената арматура и циментът са необходими за създаването на военни укрепления и бомбоубежища. Освен това нямаше кой да използва аутобаните - много малко цивилни имат автомобили, а камионите са в ръцете на военните. Скъпо и неефективно е да се прехвърлят войски и оборудване по тези пътища, влаковете се справят много по-добре.\n\r\nВ края на 1943 г. строителството на аутобани е напълно спряно и поради липсата на трафик те дори са отворени за велосипедисти и пешеходци. През цялото това време обаче нацистите продължават да създават пропагандни филми и снимки, прославящи \"работата\" им. И, разбира се, не показват какво, всъщност, се случва.\n\r\n", "date": "2018.12.09", "title": "Нацистката нишка в германските аутобани – легенда или истина?"}
{"url": "https://www.dnes.bg/temida/2018/12/09/banevi-zadyljitelno-v-aresta-dyrjat-1-mlrd-parite-moje-da-izcheznat.395996", "text": "Ако на Баневи не им бъде наложена мярка \"задържане под стража\", може да оказват натиск върху свидетели и да манипулират доказателства. Това каза заместникът на главния прокурор Иван Гешев. Той допълни, че Николай Банев е подсъдим за закана за убийство и част от доказателствата по това са приложени към делото, за да се покаже профилът на семейство Баневи.\n\r\nПо думите му самият факт, че те контролират над 1 млрд. лв. може да се направи обосновано предположение, че мярка различна от \"задържане под стража\" означава тези пари да заминат някъде.\n\n\n\n\r\n\"Станахме свидетели на добрата работа на прокуратурата, в частност на специализираната прокуратура. Дали могат да бъдат осъдени, дали ще бъдат осъдени Баневи, това е въпрос, който ще реши съдът, евентуално след внесен обвинителен акт\", каза Гешев пред 'Нова тв\".\n                    \n                    \n                \r\nПо думите му набирането на доказателство е труден процес. Той посочи, че привличането на Цветан Василев като обвиняем също е било трудно. \n\r\n\"Пране на пари за 1 млрд. също е много трудна задача. Колегите са амбицирани да си свършат работата. Факт е, че в сметки на едно от лицата са констатирани над 1 млрд. лв. в Швейцария. Според колегите има достатъчно доказателства, че те са попаднали там в резултат на това престъпление, което описахте – пране на пари\", допълни Гешев и обясни, че става въпрос за Банев. Прокурор Гешев заяви, че е поискано тези сметки да бъдат запорирани.\n\r\nПопитан дали има сценарий, в който семейство Баневи получават условна присъда, Гешев отговори: \"Те са обвинени за пет различни престъпления\".\n\r\nТой уточни, че няма как да получат условни присъди, защото законът не го предвижда, а позволява само да бъдат оправдани. \n\r\n\"Отделно те са обвинени в организирана престъпна група, където изобщо не става въпрос кой в какви дружества участва. Те са привлечени за участие и ръководене на организирана престъпна група, за пране на пари, за длъжностни присвоявания, за данъчни престъпления и най-леко наказуемото е държане на боеприпаси\", допълни още Гешев.", "date": "2018.12.09", "title": "Баневи – задължително в ареста: Държат 1 млрд., парите може да изчезнат!"}
{"url": "https://www.dnes.bg/notifikacii/2018/12/09/akula-napadna-36-godishen-syrfist-v-avstraliia.395991", "text": "Сърфист е в тежко състояние в болница, след като е бил нападнат от акула край бреговете на Австралия рано тази сутрин, съобщи полицията, цитирана от ДПА.\n\r\nТрийсет и шест годишният мъж е карал сърф край курорт на 400 км северно от Сидни, когато акулата го е захапала за крака, пише БТА. \r\nТой успял да се добере до брега, където случаен минувач го е видял и се е обадил на службите за спешна помощ. \r\nОказана му е първа помощ на място, след което бил откаран с хеликоптер до болница в австралийския град Нюкасъл. Състоянието му е тежко, но стабилно.\r\nТова е 24-ото нападение от акула край бреговете на Австралия за тази година. Един човек бе убит от акула в началото на годината.", "date": "2018.12.09", "title": "Акула нападна 36-годишен сърфист в Австралия"}
{"url": "https://www.dnes.bg/usa/2018/12/09/sblysyci-v-kanada-zaradi-pakta-za-migraciia-na-oon.395992", "text": "Стотици демонстранти - противници на присъединяването на Канада към Пакта на ООН за миграцията и проимигрантски активисти - излязоха вчера на демонстрации пред парламента в Отава, съобщи Франс прес.\n\n\r\nОколо 200 членове на крайнодесни организации и стотина контрадемонстранти си размениха обиди на заснежената ливада пред парламента на Канада, предава БТА.\r\nВ началото на проявата имаше схватки между демонстрантите, но полицията за борба с безредиците се намеси бързо и раздели двата лагера. Един протестиращ бе задържан.\r\nЕдната група скандираше: \"Откажете пакта за миграцията\", а другата - \"Бежанците са добре дошли, расистите да си ходят вкъщи\".\r\nТекстът на необвързващото споразумение на ООН за миграцията ще бъде официално приет на 10 и 11 декември в мароканския град Маракеш.", "date": "2018.12.09", "title": "Сблъсъци в Канада заради Пакта за миграция на ООН"}
{"url": "https://www.dnes.bg/stranata/2018/12/09/trima-mladeji-zaginaha-pri-tejka-katastrofa.395995", "text": "Трима младежи загинаха при тежка катастрофа между старозагорските села Ветрен и Нова махала. \n\r\nИнцидентът е станал около 1:30 ч. Две момичета са с опасност за живота и са настанени в болницата в Стара Загора, предаде Нова тв.\r\nНе е ясна причината за инцидента, но вероятно младежите са шофирали с превишена скорост. Колата се е блъснала странично в дърво и се е превъртяла многокрарно.\r\nАвтомобилът е бил смазан до неузнаваемост.\r\nИзясняват се причините за тежкия инцидент.", "date": "2018.12.09", "title": "Трима младежи загинаха при тежка катастрофа "}
{"url": "https://www.dnes.bg/akoshtete-vqrvaite/2018/12/09/zodiite-koito-vpechatliavat-ot-pryv-pogled-koi-sa-te.395877", "text": "Често се казва, че първото впечатление, което създавате, е най-важно, за да създадете добро мнение за себе си.\r\nЯсно е, че не можеш да опознаеш човек в рамките на една среща или кратко виждане и не трябва да се съди само по това.\r\nНо ето и кои са зодиите, които успяват да впечатлят околните поне първоначално. \r\n\r\n \r\nЛъвовете искат винаги да се представят добре. Затова се обличат стилно всеки път, усмихват се постоянно, отзивчиви са. Приятелски настроени са и са приказливи, но важното е, че не говорят само за себе си, а се интересуват и от вас. Не правят нещо ексцентрично или странно, с което да изпъкнат в тълпата, просто хората веднага ги запомнят. Обичат да ходят на партита и там винаги блестят и очароват другите.\r\n \r\n\r\n \r\nТе са жизнени, пъргави, ентусиазирани и сякаш заразяват с тази енергия другите. Овните използват много езика на тялото, което прави разговорът по-оживен и запомнящ се, жестовете понякога говорят по-добре от думите. Гледат да не са много саркастични, за да не обидят човека до тях, което прави добро впечатление. Отворени са към света, позитивни и мили са, с което печелят околните.\r\n \r\n\r\n \r\nВълнуват се, когато се запознават с нов човек. И това не е фалшиво вълнение, просто от любезност. Наистина им е хубаво, когато срещат нови хора и започват да ги опознават. Имат добър инстинкт и знаят как да се държат и какво е най-подходящо да казват, дори пред хора, които още не познават добре. Спокойни и приятни са, а и са много добри слушатели. Интересно им е да чуят вашите истории и няма да ви прекъсват.\r\n \r\n", "date": "2018.12.09", "title": "Зодиите, които впечатляват от пръв поглед! Кои са те?"}
{"url": "https://www.dnes.bg/sport/2018/12/09/dilian-nikolov-i-dimityr-dimitrov-otivat-na-finali-na-evropeiskoto-po-kiokushin.396000", "text": "Третият ден от грандиозния карате киокушин уикенд започна, а България вече има двама финалисти на Европейското първенство, което се провежда в Двореца на културата и спорта във Варна, предава . \n\r\nДилян Николов победи съперника си Ромуалдас Ауга от Литва в категория за мъже до 60 кг и ще се състезава за шампионска титла със Серго Мовесиян от Грузия. Димитър Димитров (кат. 75 кг) също надделя над противника си от Беларус и продължава към финалите.\r\n \r\nПолуфиналите на Европейското първенство ще продължат до обяд, а от 13.30 часа ще започне и официалната церемония на турнира, която ще бъде открита от министъра на младежта и спорта Красен Кралев. В голямата зала на Двореца на културата и спорта в морската столица всички състезатели, които участват в първенството, ще се подредят рамо до рамо на състезателния терен.\r\n \r\nСлед официалната церемония, от 14.30 часа започват финалните битки от Европейското за мъже, жени и ветерани, както и награждаването на новите шампиони.", "date": "2018.12.09", "title": "Дилян Николов и Димитър Димитров отиват на финали на европейското по киокушин"}
{"url": "https://www.dnes.bg/balkani/2018/12/09/zaev-bylgariia-ne-e-tyrsila-sydeistvie-po-pasport-geit.395997", "text": "Българските власти не са търсили съдействие от македонските по разследването за продажба на българско гражданство. Това коментира македонският премиер Зоран Заев в интервю за български медии. \r\nТой очаква процедурата по приемане на конституционните промени за смяната на името на Македония да приключи до края на януари. \r\nЗаев потвърди също, че Скопие продължава да настоява Унгария да отговори на исканията им и Никола Груевски да бъде върнат в Македония за излежаване на присъдата си, предаде БНТ.\n\n\n\r\nМакедонският премиер определи като неприемливо даването на убежище от страна на Унгария на неговия предшественик Никола Груевски, който вместо да излежава присъда от две години затвор в родината си, избяга от страната. \r\n                    \n                    \n                Присъдата на Груевски е за оказване на натиск върху подчинените му за покупка на луксозен правителствен автомобил за 600 хиляди евро. Зоран Заев посочи, че по нито един международен договор не е позволено даването на убежище на човек с влязла в сила присъда. Той изрази надежда, че Унгария ще постъпи така, както международните конвенции и право предвиждат.\n\r\nПо отношение на конституционните промени, Зоран Заев очаква македонският парламент да събере две трети мнозинство за приемането им. По думите му, остава да се докаже на гражданите на Македония и Гърция, че договорът е за добро - така, както е станало с договора с България.\n\r\nЗоран Заев участва на конгреса на Партията на европейските социалисти в Лисабон. Лидерът на партията Сергей Станишев отбеляза, че Заев е изпълнил обещанията си, които са направили възможна европейската перспектива за Македония.", "date": "2018.12.09", "title": "Заев: България не е търсила съдействие по \"паспорт гейт\""}
{"url": "https://www.dnes.bg/stranata/2018/12/09/bdj-s-nov-grafik-puskat-vlaka-mejdu-bankia-i-kazichene.395989", "text": "От днес за някои региони на страната влиза в сила нов график за движение на влаковете на \"БДЖ-Пътнически превози\".\n\n\r\nОбемът на превозите, заложен в сключения договор с държавата за обществени превозни услуги ще се запази през следващата година. Общо 572 влака ще извършват превоз на пътници, от тях 16 международни бързи влака, 78 бързи влака, 136 пътнически и 342 крайградски пътнически влака.\n\r\nДвижението на влаковете в участъците с най голям брой пътници в работните дни ще се осъществява на по-чести интервали.\r\nС влизането в сила на новото разписание на влаковете на БДЖ започват да се движат и удължените пътнически влакове между Банкя и Казичене на територията на Столичната община.\r\n                    \n                    \n                \"Това ще са пет чифта влакове, които в рамките на деня ще се движат между Банкя и Казичене\", обясни пред БНР Цанко Симеонов от сдружение \"Градски транспорт и инфраструктура\".\r\n\"15 гари и спирки са на територията на Столична община. Целта е на практика железницата отново да поеме основна роля при превоза на пътници в рамките на града като тя ще допълва обществения градски транспорт. Огромен интерес има от индустриална зона \"Божурище\", която е изцяло нова, от зоната \"Казичене\" и от живущите в Казичене, от зоната около \"Искърско шосе\", \"Дружба\", район \"Искър\", добави Цанко Симеонов.", "date": "2018.12.09", "title": "БДЖ с нов график! Пускат влака между Банкя и Казичене "}
{"url": "https://www.dnes.bg/festivali/2018/12/09/detska-kniga-vdyhnovi-fest-na-ledenite-figuri-v-ruse.395998", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Международен фестивал на ледените фигури събира родни и чуждестранни творци в Русе. Той се провежда за пети пореден път. Tемата тази година е посветена на детската книга \"Сребърните кънки\", съобщава . \n\n\r\nТворбите са дело на изявени автори от Холандия, Литва, Латвия, Финландия, Украйна и Русия, които работеха по фигурите в продължение на няколко дни.\n\r\nЗа литовския скулптор Таутвилас е истинско предизвикателство да претвори в лед сбъднатите детски мечти, за които разказва книгата.\n                    \n                    \n                \r\nЗа изработката на фигурите са използвани близо 20 тона прозрачен лед. Според авторите най-важното в работата е търпението.\n\r\nФестивалът в Русе се радва на все по-голяма популярност сред творците, които работят с лед.\n\r\nЛедените фигури ще останат в града до средата на месец февруари.\n\r\n ", "date": "2018.12.09", "title": "Детска книга вдъхнови фест на ледените фигури в Русе "}
