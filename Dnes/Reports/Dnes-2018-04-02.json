{"url": "https://www.dnes.bg/obshtestvo/2018/04/02/mvnr-predupredi-zapochvat-stachki-v-jp-transporta-na-franciia.372561", "text": "Работещите в сферата железопътния транспорт във Франция започват 3-месечни стачни действия от 3 април. Предвижда се стачните действия да продължат до 28 юни, като ще се стачкува на всеки 5 дни, предупреди МВнР.\r\nПо информация на българското посолство в Париж на някои места стачката на служителите в железопътния транспорт ще започне още днес - 2 април, вечерта. \n\r\nСтачни действия са обявени за следните дати: \r\n- През април: 3, 4, 8, 9, 13, 14, 18, 19, 23, 24, 28 и 29 \r\n- През май: 3, 4, 8, 9, 13, 14, 18, 19, 23, 24, 28 и 29 \r\n- През юни: 2, 3, 7, 8, 12, 13, 17, 18, 22, 23, 27 и 28. \n\r\nПо време на стачните действия средно само един влак TGV (високоскоростен влак) от осем ще бъде в движение. В провинцията ще се движи средно един влак TER (регионален експресен транспорт) и един влак Transilien (влакове, обслужващи предградията) от пет. \r\n                    \r\n                    \r\nАвиокомпания Air Franace Inter също призовава служителите си да стачкуват на 3 април. Планирани са още два дни за провеждане на стачни действия - 10 и 11 април.\r\nВ случай на отменен полет, авиокомпанията гарантира, че ще уведоми лично клиентите в деня преди отпътуването чрез SMS или електронна поща. Авиокомпанията следва също така да поддържа актуална полетна информация на уебсайта си. \r\n ", "date": "2018.04.02", "title": "МВнР предупреди: Започват стачки в жп транспорта на Франция"}
{"url": "https://www.dnes.bg/za-da-se-razbirame/2018/04/02/bebetata-rodeni-prez-april-liubopitni-i-energichni.372371", "text": "Ако очаквате бебето си през април или вече сте го родили в този прекрасен първи месец на пролетта, радвайте се! Бебетата, родени през април са специални, защото този месец е символ на новото начало, на обновлението, на разцъфването и възкресяването на живота след периода на зимен застой.\r\nПрез април най-често се падат и едни от най-значимите християнски и семейни празници, като Великден. Още един повод за настроение и семейна сплотеност около вашето бебче.\r\nАприл е месецът, в който цялата природа разцъфтява и животът сякаш започва отначало с по-голяма сила. Април е и символ на плодородието, което вещае благодат за вашето мъниче.\r\nБебетата, родени през април са много любопитни, енергични, амбициозни и неспокойни същества в добрия смисъл на думата. Те не се страхуват да преследват целите си. Понякога го правят мълчаливо, но постоянно и упорито.\r\r\n                    \r\n                    Действат с увереност и винаги знаят какво искат. Априлските бебета са смели. Умеят да се доказват и да са конкурентни както в професионален план в бъдеще, така и в личен. Тяхната зряла природа личи още от най-ранна детска възраст. Имат сякаш вродена мъдрост, която прозира в погледа и действията им.\r\n", "date": "2018.04.02", "title": "Бебетата, родени през април - любопитни и енергични "}
{"url": "https://www.dnes.bg/usa/2018/04/02/vyprosyt-vyv-vashington-shte-zapochne-li-trymp-voina.372485", "text": "След като президентът на САЩ Доналд Тръмп събра правителство, което някои определят като военно, ще започне ли наистина война?, пита \"Вашингтон пост\".\n\r\nТова е въпрос, който си задават и мнозина високопоставени дипломати във Вашингтон, особено след назначаването на Джон Болтън за съветник на Тръмп по националната сигурност. Той е известен с това, че често препоръчва превантивните бомбардировки, отбелязва американският ежедневник.\n\r\nКакто Болтън, така и Майк Помпео, който е изборът на Тръмп за държавен секретар, са на мнение, че ядреното споразумение с Иран е било катастрофално. И двамата смятат, че смяната на режима в Пхенян е единственото решение на кризата със Северна Корея. Въпросът е способен ли е наистина Тръмп да започне война с една от тези страни - или и с двете?\n\n\n\r\n                    \r\n                    \r\nМоже да се посочат аргументи, че не е. По време на първата си година като президент Тръмп продължи военните действия на САЩ в Сирия и Ирак, но изразяваше гръмко скептицизъм към военните начинания. Сега той обещава да се изтегли от Сирия. Освен това всякакви действия на Тръмп за непровокирано нападение срещу Иран или Северна Корея ще се натъкнат на съпротивата на американските съюзници, Конгреса, министъра на отбраната Джим Матис и върхушката в Пентагона - а най-вероятно и на собствените му избиратели, които свикнаха да аплодират неговите изказвания за прекалено скъпите войни.\n\r\nВойната би нарушила и оформящия се дипломатически модел на Тръмп - да заплашва и блъфира, а след това да сключи сделка. Това се случи с Южна Корея миналата седмица, която стана свидетел, как споразумението за свободна търговия, което президентът на САЩ нарече \"ужасно\", не беше отменено, а леко променено. Той се опитва да постигне същото и с иранското споразумение, като го порицава, докато неговите дипломати дискретно убеждават европейските правителства да приемат поправки - процес, който изглеждаше потенциално успешен, поне преди свалянето на Рекс Тилърсън от поста държавен секретар.\n\r\nОсновната опасност не е, че Тръмп може да избере войната, а че може да стигне до нея чрез импулсивни действия, несвързани от ясна стратегия, коментира \"Вашингтон пост\". Тази пролет му предстоят две високорискови решения: дали да поднови санкциите срещу Иран и дали да сключи сделка със Северна Корея на срещата на върха с Ким Чен Ун в края на май. Ако Тръмп приеме споразумение с Иран или обещание на Ким да се откаже от ядрените оръжия, това ще противоречи на всичко, за което Болтън, пословичен с липсата си на гъвкавост, се е застъпвал в продължение на десетилетия. А това би повдигнало въпроса за какво Тръмп го включи в екипа си.\n\r\nОт друга страна, ако Тръмп приеме съветите на новия си съветник, които той вече изложи по телевизията, отменяйки споразумението с Иран и порицавайки севернокорейския лидер, той ще предизвика две кризи и ще даде инициативата на двама врагове на САЩ.\n\r\nОсобено доволни ще бъдат религиозните управляващи в Иран - ядреното споразумение предизвика голямо разочарование в Техеран. Очакваните инвестиции от западни компании като цяло не се появиха, а стагнацията на икономиката засилва общественото недоволство. Тръмп може да даде на иранския президент Хасан Рохани шанс да раздели Европа и САЩ, като поиска от европейците нови отстъпки от нея в замяна на придържане към споразумението. Възможно е и Корпусът на гвардейците на Ислямската революция да нападне силите на САЩ в Ирак и Сирия, пряко или чрез контролираните от него милиции. Или върховният ирански лидер Али Хаменей може да реши да рискува и да поднови обогатяването на уран, залагайки, че Тръмп няма да посмее да го спре с военни действия.\n\r\nКато цяло е очевидно, че Тръмп не е обмислил какво ще стане, когато скъса споразумението - той се фокусира просто върху премахването на наследството на своя предшественик Барак Обама. Той няма стратегия за възпиране на агресивен ирански отговор. Болтън, управляващите принцове в Саудитска Арабия и ОАЕ и може би израелският премиер Бенямин Нетаняху обаче ще подтикнат Белия дом към военни действия и президентът на САЩ може да се окаже притиснат.\n\r\nПодобен сценарий е възможен и със Северна Корея. Ако Тръмп не удовлетвори исканията на Ким за отстъпки, може да се предвиди подновяване на изпитанията на ядрени бойни глави и балистични ракети. А тогава? Тръмп няма план, а Болтън вече обяви своя - едностранен удар на САЩ, последван от окупация на Северна Корея от американски войски.\n\r\nТръмп може да успее да избегне тези кризи и да запази вниманието на света върху себе си, ако приеме европейско предложение за Иран или обяви ново удължаване на споразумението, за да има време за повече преговори. Той може да обяви звучащо грандиозно, но без конкретика споразумение с Ким, чиято същност ще се изясни след години на трудни, но купуващи време преговори. Всичко това обаче е точно този вид протакане, който според Болтън е по-лош от започването на война. \n\r\nНо също като множество предишни помощници на президента на САЩ, той може да научи, че Тръмп държи юздите на това реалити шоу.\n\r\n(БТА)", "date": "2018.04.02", "title": "Въпросът във Вашингтон: Ще започне ли Тръмп война?"}
{"url": "https://www.dnes.bg/index/2018/04/02/kak-oceliavat-kulturnite-hramove-v-provinciiata.372549", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Някой може и да съществува без изкуството, но никой не може да е жив без него\".  Това са думи на писателя Оскар Уайлд.\r\nИзкуството е отражение на живота и всички имаме нужда от него. Не всички обаче имат възможност да се докоснат до изяществото му.\r\nСъществува ли пропаст между културата в големите градове и малките населени места? Можем ли да прескочим трапа? Коментар в предаването \"ОколоСветско\" на актьора Николай Станоев и художника Моно Петра.\r\n\"Трябва да възпитаваме отношение към изкуството в децата от малки – да се водят на изложби, по театри...“, коментираха двамата артисти пред \r\nХалтура или култура цари в България?", "date": "2018.04.02", "title": "Как оцеляват културните храмове в провинцията?"}
{"url": "https://www.dnes.bg/notifikacii/2018/04/02/za-ada-v-iztochna-guta-ot-pyrvo-lice-vseki-pyt-se-sboguvah-s-jena-si.372537", "text": "Допреди няколко дни Фади с труд успявал да намери мляко за своето бебе кърмаче в обсадения бунтовнически анклав Източна Гута край Дамаск. Евакуиран в Северозападна Сирия, той описва като същински \"рай\" своя лагер за разселени лица, разказва АФП.\n\r\n\"В Гута, излизайки да пазарувам, всеки път се сбогувах с жена си - не знаех дали ще се върна. И тръгвах да обикалям селата, плащах по 17 000 лири (към 32 евро) за литър мляко\", спомня си Фади.\n\r\n\"Тук обаче млякото е само 150 лири (0,25 евро)\", усмихва се младият 30-годишен баща на семейство, с когото говорим в Маарет ал Ихуан, лагер с около 2 хил. разселени лица в провинция Идлиб, почти изцяло извън контрола на сирийския режим.\r\nПо споразумение между бунтовниците и Русия, съюзничка на сирийските власти, Фади наред с още десетки хиляди души, бойци и цивилни, бяха евакуирани след 22 март от бившата крепост на бунта, подложена на кръвопролитна петседмична офанзива, в която загинаха най-малко 1600 цивилни.\n\r\nОскъдицата предизвика там главозамайващ ценови скок. \n\r\n\"Разликата в цените е огромна. Не се надявах да оцелея и да видя някъде такава евтиния. Тук има какво ли не. Хората, животът - всичко е различно. Сякаш съм попаднал в рая\", признава той.\n\r\nПровинция Идлиб впрочем не разполага към безгрижие - там се разпореждат джихадистите от бившия сирийски клон на Ал Кайда и постоянно влизат в сблъсъци с ислямистки групировки. А режимът и руските му съюзници редовно обстрелват региона.\n\r\nНо да попаднеш тук явно е истинска благодат за разселените в сравнение с живота в Гута, подложена на петгодишна обсада, после удавена в огнен потоп, принудил 400-те хиляди местни жители да живеят в подземни укрития. Обединените нации нарекоха офанзивата \"ад на земята\".\n\r\n\n\r\nЕдвам пристигнал, Фади побързал да купи нови обувки - \"от истинска кожа\", безалкохолни, бисквити и чипсове. Всичко това на нищожната цена от 1500 лири (2,5 евро), колкото струва една газирана вода в Гута, обяснява той, прекъсван от виковете на хлапета, излезли за мач на двора.\n\r\nТринайсетгодишният Каис ел Халак ликува след вкаран гол. \"В Хараста беше жив страх и ужас. Не смеехме да мръднем от мазетата, за да поритаме, а тук играя с приятели\", споделя пред АФП светлокожото момче, навлякло сив пуловер.\n\r\nВ Гута се налагало Каис да работи, помагайки семейството да се изхранва, \"да има пари за хляб и сено\" - събирал пластмасови отпадъци и найлонови пликове.\n\r\nДокато децата почиват, възрастните полека се връщат към наглед нормалното всекидневие и спокойната обстановка, от каквато са отвикнали. Групичка мъже разговарят край жп линията, заобикаляща лагера.\n\r\n\"Чувстваме се като някой, паднал в кладенец, потънал - и изведнъж изваден навън\", разказва Абу Ламех, 65-годишен бивш тираджия с арабски шал - куфия, на главата.\n\r\nИ добавя, вдигнал фаса, който се готви да хвърли: \"За последната цигара, купена преди евакуацията, дадох 850 лири (1,5 евро). Тук са 200 лири кутията (0,3 долара)\".\n\r\n\"Под обсада в Гута направо се задушавахме. Слава на Аллах, сега сме тук, имаме сигурност и изобилие\", казва той.\n\r\nНо все пак се тревожи за съдбата си и за всички евакуирани семейства: \"Освен да имаш храна и вода, и други неща са важни в живота. Искаме да знаем какво ще стане с нас. Тук живеем в лагер\".\n\r\n/БТА/", "date": "2018.04.02", "title": "За ада в Източна Гута от първо лице: Всеки път се сбогувах с жена си..."}
{"url": "https://www.dnes.bg/technology/2018/04/02/it-specialist-facebook-se-razvi-prekaleno-byrzo.372564", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Facebook по подобие на много други иновации се разви прекалено бързо, за да могат регулаторните органи да произведат съответните закони. Това е мнението на IT специалиста Димитър Деков, което той изрази в студиото на \"Денят ON AIR\". \n\r\nПовод за думите му стана разразилият се скандал със социалната мрежа, като се оказа, че чрез Facebook консултантската компания \"Кеймбридж Аналитика\" е събрала данни за над 50 милиона потребители на социалната мрежа. \r\nСъмненията са, че събраната без съгласие информация е била ползвана за политически внушения. Този скандал коства загуби от над 100 милиарда долара за акционерите на Facebook. \r\n                    \r\n                    \r\nДеков обясни, че всичко това е възможно заради липсата на нормативна уредба, която обаче вече се произвежда.\n\r\n\"Това се случва с наваксване. В момента Европейският съюз прави първата стъпка\", каза IT специалистът пред Bulgaria ON AIR.\n\r\nДеков изрази съмнение, че Facebook вече е нараснала много и е трудно да бъде управлявана от самата компания. IT специалистът обясни също, че социалната мрежа всъщност събира правомерно наши данни и информация за потребителите, но е неправомерно тази информация да се ползва от други.\n\r\n\"Съветът ми към всички е да се запознаят с опциите за сигурност на социалната мрежа, на която и да е. Правете така, че от време на време да ги посещавате отново, защото социалните мрежи и технологиите еволюират\", каза в ефира на \"Денят ON AIR\" Димитър Деков.\n\r\n", "date": "2018.04.02", "title": "IT-специалист: Facebook се разви прекалено бързо!"}
{"url": "https://www.dnes.bg/obshtestvo/2018/04/02/dokyde-shte-stigne-naprejenieto-mejdu-rusiia-i-zapada.372562", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Докъде ще стигне напрежението между Русия и Запада заради отравянето на Сергей Скрипал не може да бъде предвидено. Едно обаче е ясно. То ще се увеличава. Това заяви в студиото на \"Денят ON AIR\" бившият зам.-министър на отбраната Симеон Николов.\n\r\n\"От години академичната общност и много анализатори предупреждават за системно нарушаване на международното право. Великобритания сбърка с действията си. На първо място трябваше да се обърне към Организацията за забрана на химическите оръжия, а не към Съвета за сигуност на ООН\", посочи Николов.\n\r\nПо думите му британският премиер Тереза Мей е стигнала твърде далеч и сега ще трябва или да докаже категорично, че Русия стои зад този опит за убийство, или да понесе политическите последици.\r\n                    \r\n                    \r\nПо-рано днес руското външно министерство изрази предположение, че Великобритания има интерес от отравянето на бившия руски двоен агент Сергей Скрипал. \n\r\nНа пресконференция министърът на външните работи Сергей Лавров изрази възмущение, че страната или отклонява, или не отговаря на руските искания за консулски достъп до Юлия Скрипал, както и надежда Сергей Скрипал да излезе от комата и да не му се случва нищо лошо.\n\r\nРусия отрича да е отговорна за нападението от 4 март срещу бившия разузнавач и дъщеря му в Солсбъри.\n\r\n\"Европейският съюз се подведе и не дочака резултатите от лабораторните изследвания, които предстои да бъдат готови в края на тази седмица. А доказателствата по случая, представени от посолствата на Великобритания в много страни по света, са направо смешни\", отсече бившият зам.-министър на отбранатa в студиото на Ганиела Ангелова.\n\r\nПред Bulgaria ON AIR Симеон Николов подчерта, че останалите 190 страни членки на ООН, които не са сред 28-те, защитаващи тезата на Великобритания, се безпокоят, че може да ги сполети същата съдба.", "date": "2018.04.02", "title": "Докъде ще стигне напрежението между Русия и Запада?"}
{"url": "https://www.dnes.bg/world/2018/04/02/lunata-i-mars-ili-velikiiat-pohod-na-kitai-kym-kosmosa.372533", "text": "\"Огнената гибел\" на китайската космическа станция \"Тянгун-1\", изгоряла над южната част на Тихия океан след навлизането си в земната атмосфера, няма да забави страната по пътя към превръщането й във водеща космическа сила наред със САЩ и Русия.\r\nПо този повод Франс прес предлага поглед към амбициозната космическа програма на Китай, стартирала преди повече от 60 години и насочена днес към Луната и Марс, в която страната инвестира милиарди долари.\r\n\r\nПрез 1957 г. СССР извежда в околоземна орбита първия сътворен от човешка ръка сателит - \"Спутник\". Отговорът на Китай не закъснява - основателят на Китайската народна република Мао Цзедун отправя призив към народа, гласящ \"Ние също ще си произведем спътници\".\n\n\n\n\r\r\n                    \r\n                    Първият етап е завършен през 1970 г., когато Китай извежда в нискоземна орбита с ракета-носител \"Чанчжън\" (\"Великият поход\") първия си спътник.\r\nДесетилетия по-късно - през 2003 г., в космоса полита първият китайски астронавт - Ян Ливей, който за 21 часа прави 14 обиколки около Земята.\r\nС този полет Китай става едва третата страна след СССР и САЩ, изпратила човек в космоса със собствени средства. Оттогава страната периодично осъществява пилотирани мисии.\r\n\r\nПрез септември 2011 г. Китай извежда в орбита модула \"Тянгун-1\" (\"Небесен дворец-1\").\r\nДве години по-късно вторият китайски астронавт и първата китайка в космоса - Ван Япин, изнася лекция по физика от станцията \"Тянгун -1\" в рамките на мисията \"Шънчжоу-10\".\r\nПрез декември 2013 г. Китай осъществява успешно кацане на естествения спътник на Земята с лунохода \"Юйту\" (\"Нефритен заек\").\r\nПрез 2016 г. страната успешно извежда в орбита космическия лабораторен модул \"Тянгун-2\" - усъвършенствана версия на \"Тянгун-1\". Двета модула са считани за прототипи на бъдещата китайска орбитална станция, планирана за 2022 г.\r\n\r\nКитай не крие амбициите си да разполага със собствена космическа станция по подобие на \"Мир\" и МКС (Международна космическа станция).\r\nВ началото на март тази година бяха оповестени плановете на Пекин за изграждане на китайска база на Луната. Първоначална базата ще бъде контролирана от роботи с изкуствен интелект, след което се очаква да приема хора.\r\nПрез лятото на 2017 г. Китай претърпя рядък провал в амбициозната си космическа програма, след като не успя да изведе телекомуникационен спътник в орбита с ракета-носител \"Чанчжън-5\".\r\nЗаради неуспеха беше отложено изстрелването на сондата \"Чанъе-5\", която трябваше да върне проби от естествения спътник на Земята, както и на сондата \"Чанъе-4\", чиято цел е да кацне на обратната страна на Луната.\r\nДругата амбициозна цел на Китай е да изведе космически апарат в орбита около Марс през 2020 г., преди да изпрати на Червената планета управлявана от разстояние сонда. (БТА)", "date": "2018.04.02", "title": "Луната и Марс или великият поход на Китай към космоса"}
{"url": "https://www.dnes.bg/notifikacii/2018/04/02/tri-dyrjavi-priemat-chast-ot-afrikancite-v-izrael.372557", "text": "Премиерът Бенямин Нетаняху каза, че Канада, Италия и Германия ще приемат част от хилядите африкански мигранти, потърсили убежище в Израел по силата на споразумение между Израел и Върховния комисариат на ООН за бежанците, предаде Ройтерс.\r\nИзраел възнамерява да прехвърли 16 250 мигранти в западни страни.\r\n\"Това е уникално споразумение между Върховния комисар на ООН и държавата Израел за извеждане на 16 250 души в развити страни като Канада, Германия или Италия - такъв  ангажимент пое Върховният комисар - за организиране на извеждането и дори за финансирането му\", каза израелският премиер по телевизията.\r\nДруги мигранти, много от които търсят убежище, ще получат позволение да останат поне през следващите пет години в Израел, където са влезли нелегално пеша през границата с Египет.\rСъдбата на около 37 000 африкански мигранти се превърна в морална дилема за държавата, основана като убежище и национален дом за евреите. Дясното правителство бе подложено на натиск от националистически настроените си избиратели да изгонят мигрантите. Но планираната масова депортация предизвика критики от ООН и правозащитни организации.\r\nПрез февруари израелските власти започнаха да раздават уведомления на около 20 000 африкански мигранти от мъжки пол, че имат два месеца да заминат за трета страна в Африка, защото в противен случай ще бъдат вкарани в затвора. Израелското правителство бе предложило на мигрантите, повечето от които от Судан и Еритрея, по 3500 долара и самолетен билет до безопасна дестинация. На мигрантите е било казано, че могат да избират между Руанда и Уганда.\r\nНетаняху каза, че върховният комисар за бежанците на ООН се е съгласил да организира и финансира новия план, чието прилагане ще отнеме пет години. Така неговото правителство се ангажира за всеки напуснал мигрант да даде статут на временно пребиваващ на друг, т.е. на общо 16 250 души.\r\n(БТА)", "date": "2018.04.02", "title": "Три държави приемат част от африканците в Израел "}
{"url": "https://www.dnes.bg/world/2018/04/02/pochina-bivshata-sypruga-na-nelsyn-mandela-uini.372559", "text": "На 81-годишна възраст след дълго заболяване почина бившата съпруга на Нелсън Мандела - Уини Мандела, предадоха световните агенции.\r\nГоворител на клиниката в Йоханесбург, в която се е лекувала Уини Мандела, каза, че заради заболяването й тя е била хоспитализирана на няколко пъти от началото на годината.\r\n\"Тя си отиде днес следобед, спокойно, заобиколена от семейството си\", каза говорителят Виктор Дламини.\r\nУини Мадикизела-Мандела беше една от иконите на борбата срещу апартейда. Тя бе вдъхновителка на борбата срещу апартейда през 27-те години, през които Нелсън Мандела бе в затвора. \r\nУини Мандела обаче се превърна впоследствие в пораждаща полемика фигура. Наричана \"майка на нацията\", тя е обвинена, че е насърчавала насилието по време на борбата срещу сегрегационисткия режим. Самата Мадикизела-Мандела бе задържана на няколко пъти по време на борбата срещу управлението на бялото малцинство. \r\r\n                    \r\n                    Нелсън Мандела бе освободен през 1990 г. Яростните изявления на Уини Мандела и обвиненията в убийство, повдигнати срещу нейни охранители, бързо я отдалечиха от съпруга й. Двойката се разведе през 1996 г. след 40-годишен брак и две години след като Нелсън Мандела стана първият цветнокож президент на Република Южна Африка. Двойката има две деца.\r\nПо повод кончината на Уини Мандела днес бившият англикански южноафрикански архиепископ Дезмънд Туту припомни, че Уини Мандела е отказвала да се примири с присъдата на съпруга си, с постоянния тормоз срещу семейството й от страна на силите за сигурност, със задържанията и забраните. Дезмънд Туту каза, че нейното поведение го е вдъхновило дълбоко. Уини Мандела е била вдъхновител и за поколения активисти, допълни той. (БТА)", "date": "2018.04.02", "title": "Почина бившата съпруга на Нелсън Мандела - Уини"}
{"url": "https://www.dnes.bg/notifikacii/2018/04/02/trymp-pokanil-putin-v-beliia-dom-koga-shte-se-sreshtnat.372558", "text": "Белият дом потвърди, че американският президент Доналд Тръмп е поканил руския президент Владимир Путин във Вашингтон, предаде Асошиейтед прес.\r\nНовината беше съобщена от говорителка на американското президентство. Тя заяви, че Белият дом е сред неуточнен брой \"възможни места\" за среща, които Путин и Тръмп са обсъдили по време на телефонния си разговор на 20 март.\r\n\"Както на 20 март самият президент потвърди, само часове след разговора си с президента Путин, двамата са обсъдили провеждането на двустранна среща \"в недалечно бъдеще\" на няколко възможни места, включително в Белия дом\", каза говорителката. Тя допълни, че американското правителство няма какво повече да каже по въпроса.\rПо-рано днес представителят на Кремъл Юрий Ушаков заяви, че американският президент Доналд Тръмп е поканил руския лидер в Белия дом, но посочи, че двете страни все още не са започнали подготовката за подобна визита.\r\nНа 20 март двамата президенти проведоха телефонен разговор, в който Тръмп поздрави Путин за победата на президентските избори в Русия, произведени на 18 март. Тогава Белият дом и Кремъл заявиха, че те са обсъдили възможна среща между двамата. Днес обаче Ушаков посочи пред руските информационни агенции, че в разговора Тръмп конкретно е поканил Путин в Белия дом.\r\nПредставителят на Кремъл добави, че правителствата на двете страни не са имали време да започнат подготовката за срещата, преди САЩ да се присъединят към Великобритания и над 20 техни съюзници в санкционните действия срещу Русия заради отравянето на бившия разузнавач Сергей Скрипал с нервнопаралитично вещество в Англия.\r\nПутин и турският президент Реджеп Тайип Ердоган планират да обсъдят на срещата си на 3 април в Анкара сирийската проблематика, сътрудничеството в енергийната сфера и вноса на турска селскостопанска продукция, каза Ушаков, цитиран от ТАСС.\r\n\"Естествено, важен въпрос освен енергетиката е търговията в областта на селското стопанство. Миналата година Русия отмени ограниченията за вноса на редица турски селскостопански продукти и в резултат показателите на турския износ скочиха 1,6 пъти и достигнаха 1 милиард долара. Вероятно на срещата ще се обсъжда и въпросът за прословутите (турски) домати.\"\r\nУшаков допълни, че Русия ще положи максимални усилия, за да приключи до 2020 г. доставката на зенитно-ракетните комплекси С-400 за Турция.\r\n\"Този въпрос е бил повдиган от Турция. Доколкото знам, от наша страна ще бъдат положени усилия това искане на Турция да бъде удовлетворено\", каза Ушаков в отговор на въпрос дали Русия възнамерява да ускори доставката на комплексите до 2020 г.\r\nТой заяви, че е планирано до 30 декември 2019 г. газопроводът \"Турски поток\" да бъде въведен в експлоатация, като по думите му по-голямата част от разрешенията за неговото изграждане са получени. \"Доставките по първата тръба ще са за турските потребители, а по втората към границата между Турция и ЕС, където се планира да бъде организирана точка на предаване.\"\r\nУшаков добави, че засега не е планирана среща на Путин със севернокорейския лидер Ким Чен-ун. На 5 април обаче в Москва ще пристигне специален представител на китайския президент Си Цзинпин, който ще информира Путин по актуални въпроси, сред които вероятно разговорите миналата седмица между Си и Ким. (БТА)", "date": "2018.04.02", "title": "Тръмп поканил Путин в Белия дом. Кога ще се срещнат?"}
{"url": "https://www.dnes.bg/akoshtete-vqrvaite/2018/04/02/zodiite-koito-e-trudno-da-razberesh.372541", "text": "Като хора, трябва да умеем да изразяваме себе си и също така да бъдем разбирани от другите. Искаме да мислим, че когато общуваме (и дори когато не общуваме), има хора, които ни разбират. Това е част от живота.\n\r\nИма обаче хора, които сякаш винаги остават неразбрани. Сякаш думите, които изричат, и посланията, които изпращат, биват погрешно интерпретирани от останалите. \n\r\nСпоред астрологията има знаци, на които това редовно се случва. Ето кои са те. \n\r\n\n\r\nВсеки си мисли, че Рибите са чувствителни до такава степен, че могат да рухнат във всеки един момент. Истината обаче е доста по-различна – вътрешно те са много силни и не биха направили нещо, което не искат. \r\n                    \r\n                    \r\nТъй като родените под този знак са толкова състрадателни и безкористни, хората вярват, че ще позволят на всеки да ги използва, както намери за добре. Но това не е така. \n\r\nМоже да оставят впечатление, че са изгубени в своя свят, но те добре знаят какво се случва в реалността.\r\nВижте кои са останалите зодии в", "date": "2018.04.02", "title": "Зодиите, които е трудно да разбереш"}
{"url": "https://www.dnes.bg/stranata/2018/04/02/policai-vyv-vsiako-naseleno-miasto-2800-uniformeni-naznacheni.372555", "text": "Повече от 2 800 служители на МВР са назначени в последните месеци в изпълнение на концепцията \"полицай във всяко населено място\", която е записана и в програмата за управление на правителството. Това заяви министърът на вътрешните работи Валентин Радев във Враца.\r\nТой участва днес в работна среща с кметове на общини и на населени места от областта, свързана с превенцията на битовата престъпност, предаде БТА.\r\nПовече от 1340 от назначените служители имат полицейски правомощия и като полицаи, жандармеристи и инспектори ще работят във всяко населено място. Половината от новите служители още не са пристигнали по места, защото продължава шестмесечното им обучение, отбеляза той.\r\r\n                    \r\n                    По думите му работната среща е била и заради поръката на министър-председателя да се разбере дали има някаква промяна от изпълнението на концепцията. Според министъра на вътрешните работи някои от кметовете на села са споделили, че се усеща промяна. Пред него те са поставили въпроса за по-бърза работа по жалбите и заявленията за извършени престъпления или нарушения.\r\nВъвежда се използването на информационни карти при посещения на служителите с полицейски правомощия, допълни министър Радев. Той каза, че продължава и подмяната на полицейските автомобили, а вече няма ограничения върху използваното гориво за тях.\r\nПо време на работната среща е обсъдено и въвеждането на видеонаблюдение в населените места, каза още Валентин Радев. Той отбеляза, че в това отношение община Враца е добър пример. Видеонаблюдението като метод помага много на полицията при разкриване на престъпления, коментира Радев.\r\nКметът на Козлодуй Маринела Николова е съобщила, че общината е купила 470 камери, осигурила е необходимия програмен продукт и предстои въвеждането на системата за видеонаблюдение. Важното е хората да получават сигурност, обобщи министърът на вътрешните работи.", "date": "2018.04.02", "title": "Полицай във всяко населено място! 2800 униформени - назначени"}
{"url": "https://www.dnes.bg/notifikacii/2018/04/02/sblysyci-i-naprejenie-v-gaza-zadava-li-se-kriza-v-blizkiia-iztok.372540", "text": "Напрегнати и очакващи проблеми, израелските войници откриха огън, преди още протестите на границата в Газа да са започнали. Палестинското здравно министерство съобщи, че 31-годишният фермер Омар Самур е берял магданоз в полето си край град Хан Юнис, когато е бил убит. Друг фермер беше ранен от шрапнел. \n\r\nПо-късно израелската армия потвърди, че танковете стреляли по \"подозрителни фигури\" по границата.\n\r\nСмъртта на Самур беше мрачно предвестие за това, което щеше да се случи. Докато в събота палестинците отбелязваха ден на траур, и двете страни предупредиха за опасност от ескалация на конфликта в идните седмици. Но анализаторите на региона ги измъчва един по-важен въпрос. Дали това бурно, макар и отдавна предсказано подновяване на израелско-палестинския конфликт ще доведе до по-голяма криза, в която да бъдат въвлечени Ливан, Сирия и Иран?\r\nЛипсата на реален мирен процес е в основата на последната конфронтация, до която се стигна през 2000-та г., когато започна втората палестинска интифада, а после и през 2014 година, пише \"Гардиън\" в свой материал.\n\r\nХамас и неговите поддръжници в Газа отново са блокирани от Израел и Египет и в конфликт със съперниците си от Фатах на Западния бряг. Те отново използват масови граждански протести, за да сложат край на изолацията си. И израелските десни лидери отново, неспособни или нежелаещи да обмислят решение с две държави, влошават късогледата си безкомпромисност с непропорционална употреба на сила.\n\r\nОпасната разлика между преди и сега е в контекста и избора на момент. В петък започнаха шестседмични протести, които ще продължат до 15 май, когато се отбелязва 70-ата годишнина от деня Накба - буквално \"Катастрофата\" (както я възприемат арабите). Ден преди тази дата - на 14 май 1948 година, е обявена независимостта на Израел.\n\r\nОсвен това през май САЩ ще преместят посолството си в Ерусалим и на практика ще признаят града за суверенна столица на Израел, пренебрегвайки палестинските искания. Накратко, пролетният сезон на горещите точки вече започна.\n\r\nИсторическите прецеденти също сочат, че местните конфликти водят до негативни реакции в целия регион. Най-голямо притеснение предизвиква Ливан, където Хизбула - заклет враг на Израел и близък съюзник на Иран - е доминираща политическа и военна сила. Вече се забелязва напрежение заради изграждането от Израел по северната си граница на стена, подобна на тази с Газа, и заради спорните офшорни петролни и газови полета.\n\r\nНо според израелски генерали главната заплаха е модернизираният арсенал на Хизбула, който се оценява на около 130 000 ракети с малък, среден и голям обсег, както и 50-те хиляди бойци на групировката, много от които са ветерани от боевете в Сирия. Очаква се поддръжниците на твърдата линия в Хизбула да опитат да се намесят, ако насилието в Газа продължи и се разпространи. \n\r\nНа свой ред иранското ръководство неведнъж е предупреждавало, че за разлика от последната война с Хизбула през 2006 г., то ще окаже пряка подкрепа на Хизбула при всякакъв сблъсък. Израел ще бъде \"унищожен\", казва ръководството.\n\r\nИзраелският премиер Бенямин Нетаняху също ясно показа, включително на руския президент Владимир Путин, че сегашните усилия на Иран да установи постоянно военно присъствие в Сирия и Ливан означават за Израел пресичане на червена линия. Неотдавна Нетаняху подчерта позицията си, нареждайки свалянето на ирански безпилотен самолет и нанасянето на въздушни удари по използвани от Иран сирийски бази.\n\r\nПредишните инструменти за балансиране на ситуацията липсват. Няма смисъл да се гледа към Съвета за сигурност на ООН. Когато се събра на извънредно заседание в петък вечерта, за да обсъди Газа, съветът не можа дори да приеме общо изявление. \n\r\nСаудитска Арабия, която някога лансираше свой собствен мирен план, е твърдо (макар и мълчаливо) в произраелския, антиирански лагер. Същото важи и за Египет, където президентът Абдел Фатах ас Сиси е обсебен само от мисълта за джихадистите, а не за правосъдието.\n\r\nНяма смисъл и от призиви към американците да се намесят като честен посредник. Президентът на САЩ Доналд Тръмп е показал, че по тази тема е колкото невеж, толкова и пристрастен.\n\r\nА през май предстои и още една дата, която може да доведе до пожар. Очаква се на 12 май Тръмп да отхвърли ядреното споразумение с Иран и така да наруши целия нестабилен баланс в Близкия изток.", "date": "2018.04.02", "title": "Сблъсъци и напрежение в Газа. Задава ли се криза в Близкия Изток?"}
{"url": "https://www.dnes.bg/sofia/2018/04/02/ubejishte-za-sofiianci-pri-bombardirovka-v-metroto.372547", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПроверката на бомбоубежищата на територията на Софийска област, община Самоков и община Ботевград ще тества сирените и гласовите команди в случай на екстремни ситуации. В аварийни моменти трябва да потърсим най-близкото укритие, за да запазим живота си.\r\n \r\nСмята се, че на територията на София има изградени над 500 такива скривалища, но повечето от тях са в окаяно състояние. В случай на бомбардировки най-сигурното място в София е метрото. \n\r\nЗатова софиянци може да се укрият в 40 км линии на метрото - 34 от които са подземни, пише .\n\n\r\n                    \r\n                    \r\nСпоред специалистите София е опасана със стотици бомбоубежища, а тяхната точна бройка се пази в тайна. След втората световна война започва изграждането на укрития и в жилищните блокове, които могат да издържат на химическа атака. \n\r\nПоддръжката на тези укрития изисква подмяната на уплатненията на вратите на всеки 12 месеца. Проверката и резултатите за състоянието на укритията трябва да бъдат готови до няколко седмици.", "date": "2018.04.02", "title": "Убежище за софиянци: При бомбардировка – в метрото!"}
{"url": "https://www.dnes.bg/health/2018/04/02/kyrmeneto-i-grijite-za-bebeto-niakolko-enigmi-po-malko.372499", "text": "Татковците не могат да кърмят, но ако пожелаят, успешно ще отменят жените си в смяната на памперси. Това доказаха бъдещи бащи по време на Форум бременност и детско здраве. \r\nВторият ден от събитието, което Puls.bg организира за осми пореден път в София, премина по знака на нагледните демонстрации. Как се кърми новороденото, в каква поза и какъв начин се хваща, как татковците най-лесно да сложат памперса на мърдащото мъниче, как се къпе и повива бебето, техники за оказване на първа помощ. Това са част от полезните съвети, които нашите лектори дадоха по време на интерактивния ни панел.\r\n„Всичките лекции бяха много интересни и определено има какво да се научи от тях. С готовност идваме на такива мероприятия, защото за първо дете те са ни много полезни. Всяко едно нещо, което може да се извлече от тези лекции, е страхотно. Начинът, по който се слагат пелените, колкото и за някои да е елементарно, за нас все още е непонятно. Също така нещата с термометрите, бибероните, всяко ново нещо, което чуем, ще ни е от полза“, разказа Росалина Георгиева, която е бременна в 7-ия месец. Нейният приятел Явор Комитов бе от смелчаците, които се качиха на сцената на форума, за да пробват да сменят памперси на плачещо и наакано бебе-кукла под зоркото око на акушерка. „Това е първият памперс, който смених. Сигурен съм, че няма да бъде и последния. Дойдох на Форум бременност и детско здраве, за да се науча на някои неща, които не знам. Презентацията за кърменето също много ме впечатли, защото беше доста визуална и сигурно никой, който я е видял, няма да я забрави“, каза мъжът, който изслуша внимателно заръките на специалистите и обеща да помага на жена си в грижите за новороденото. \r\n \r\nД-р Диана Аргирова разясни на хората, дошли на лекциите, най-важните неща, които трябва да знаят за бебето след изписване от родилния дом. По думите й, често родителите са притеснени в първите дни, навличат бебето или затоплят прекалено помещението, за да не се разболее мъничето. „Бебетата не трябва да се дехидратират. Термо загубата също е много важна, защото те са много склонни към прегряване… Средно около 22 градуса трябва да бъде температурата в помещението, в което ще се отглежда бебето. Това важи за първите седмици, след което тя трябва да се намалява постепенно. Докато температурата на къпане – около 26-27 градуса“, обясни тя.\r\n \r\n\r\n ", "date": "2018.04.02", "title": "Кърменето и грижите за бебето - няколко енигми по-малко "}
{"url": "https://www.dnes.bg/temida/2018/04/02/zam-kmetyt-i-schetovoditeliat-na-septemvri-s-obvineniia.372536", "text": "Специализираната прокуратура обвини ръководни кадри от Септември за няколко престъпления, съобщиха от прокуратурата.\r\nЗаместник-кмет е обвинен за умишлена безстопанственост, от която са настъпили вреди за общината за 78 511,05 лева, както и за престъпление по служба. Обвинение за безстопанственост за 2 779 509,02 лв. е повдигнато и на главния счетоводител на общината. Той е подведен под наказателна отговорност и за сключване на неизгодна сделка в съучастие с кмета на община Септември Марин Рачев.\n\n\n\n\r\nПрез периода март 2016 г. - март 2017 г., зам.-кметът на общината не е положил достатъчно грижи в осем случая на възложена работа на строителни фирми по обществени поръчки за ремонт на улици, детски площадки и библиотека в различни селища в общината.\r\r\n                    \r\n                    В повечето случаи заместник-кметът е бил упълномощен като възложител от кмета на община Септември, като договарял 100 процента авансово плащане, без да изисква от изпълнителите парична гаранция за изпълнението на договорите.\r\nСъбраните доказателства сочат, че от 21 март 2017 г. до 29 септември 2017 г., с цел да набави имотна облага за пазарджишко търговско дружество, обвиненият заместник-кмет превел авансово цялата от договорената сума от 35 880 лв. за доставка на 40 улични стълба за необосновано дълъг срок - до 31 декември 2017 г.\r\nГлавният счетоводител, в съучастие с кмета Марин Рачев, не положил достатъчно грижи за управление на повереното му имущество като сключил четири неизгодни договора за сметопочистване и ремонтни дейности, по които били платени неизвършени дейности и услуги или такива на завишени цени спрямо пазарните им стойности.", "date": "2018.04.02", "title": "Зам.-кметът и счетоводителят на Септември – с обвинения "}
{"url": "https://www.dnes.bg/notifikacii/2018/04/02/i-myjete-se-kylcat-pri-hirurzite-iskat-da-sa-kato-brad-pit.372539", "text": "Мъжете все повече търсят услугите на пластични хирурзи, съобщи в. \"Дейли мейл\". Много често те отиват в лекарския кабинет със снимка на актьор или певец - Брад Пит, Джордж Клуни, Хенри Кавил, Хари Стайлс.\r\nАко се съди по тези желания идеалното мъжко лице би било с очите на Брад Пит, носа на Том Круз или Джуд Лоу, устните на Хари Стайлс, брадичката на Хенри Кавил.\r\nБроят на козметичните операции на мъже се е увеличил с повече от 325 процента от 1997 г. до 2015 г. Най-търсената процедура е ринопластиката, но все повече господа искат подмладяване на клепачите, за да се \"освежат\" и \"подмладят\". Популярни са и инжекциите в устните.\r\nСоциалните мрежи и популярността на снимките повишават много интереса към разкрасяването и подмладяването. Има и натиск мъжете да изглеждат по-млади, за да са конкурентноспособни в службата.\rОчите са първото нещо, което мъжете \"си поправят\", защото там годините се забелязват най-напред, каза нюйоркският хирург Джошуа Зукърман. Повечето искат да получат по-млада и версия на себе си, но за пример дават очите на Брад Пит.\r\nЗа \"идеален профил\" мъжете искат нос като на Том Круз или Джуд Лоу. Идеалният мъжки нос, според д-р Зукърман, е под ъгъл 90 градуса спрямо лицето и леко големоват. Най-важно е обаче да съответства на останалите черти.\r\nЩо се отнася до устните, повечето пациенти искат да приличат на певеца Хари Стайлс или на актьора Хенри Кавил. Устните на Хари Стайлс са популярни, защото ъгълчетата им са леко повдигнати и той винаги изглежда усмихнат. Харесват се и по-пълните устни на Брад Пит, Чанинг Тейтъм и Хенри Кавил.\r\nВеднъж оформили устните, мъжете се насочват към брадичка, която да съответства на \"мачовската\" им усмивка. Обикновено те искат уголемяване, тя да стане по-четвъртита и изсечена като на Хенри Кавил. (БТА)", "date": "2018.04.02", "title": "И мъжете се кълцат при хирурзите, искат да са като Брад Пит"}
{"url": "https://www.dnes.bg/notifikacii/2018/04/02/dogovorite-za-amerikanskite-tec-ove-da-bydat-prekrateni.372544", "text": "Липсва информация какво се случва с казуса около делото за недопустима държавна помощ за централите, смята Мая Манолова.\n\r\nДоговорите за т.нар. \"американски\" централи в Маришкия басейн са сключени \"престъпно небрежно\" или \"престъпно корумпирано\", коментира председателят на АИКБ Васил Велев след среща с омбудсмана Мая Манолова.\n\r\nПред журналисти той беше категоричен, че договорите трябва да бъдат прекратени и централите да излязат на свободния пазар. Той цитира и методика, според която \"КонтурГлобал\", собственикът на ТЕЦ \"Марица изток\" 3, вече е изплатил инвестицията си. Що се отнася до другата централа - AES Гълъбово ТЕЦ \"Марица изток\" 1, остава още малка сума (около 100 млн. лева) до изплащане на инвестицията и тя може да бъде покрита от правителството при прекратяване на договора.\r\nРаботодателите отново заплашват с протести, които този път ще бъдат пред централите в Маришкия басейн и пред ТЕЦ Варна. Според информация на Велев централата е подала ценово заявление за участие на регулирания пазар при цена от 191 лева за мегаватчас за 2 млн. мегаватчаса за следващия регулаторен период. По методиката на енергийния регулатор това искане може да бъде намалено до 161 лева, или годишно разходите ще бъдат 250 млн. лева. Това ще увеличи цената на тока с 16% за домакинствата, изчисляват още от бизнеса.\n\r\nНа 23 март ръководителите на четирите национално представителни работодателски организации, членове на АОБР – Божидар Данев, Васил Велев, Кирил Домусчиев и Цветан Симеонов, в качеството си на физически лица, изпратиха жалба до омбудсмана срещу двете централи на AES България и „Контур Глобал”. Основанието за това е \"непазарно изземване на доходи\" от страна на двете централи на стойност 486 млн. лева за едногодишен регулаторен период.\n\r\nДнес Велев обясни, че всяко българско домакинство плаща по 161 лева по тези договори. \"Това е грабеж\", категоричен беше той.\n\r\nТой изчисли и откъде идва това непазарно изземване. Всяка година Комисията за енергийно и водно регулиране (КЕВР) определя референтна цена на електроенергията и за този регулаторен период тя е 70 лева за мегават час, каза Велев. Той посочи, че цената на ТЕЦ \"Марица изток\" 1 е 106,76 лева за мегаватчас, а на ТЕЦ \"Марица изток\" 3 - 168,66 лева. Цената на електроенергията на борсата също е по-ниска.\n\r\nВелев заяви още, че договорите с двете централи противоречат на европейското законодателство.\n\r\nОт бизнеса са категорични, че американските централи са всъщност тези, които гонят чуждите инвеститори, цитирайки отказа на \"Аурубис\" да изгради втори завод в България - заради високата цена на тока. Според техните изчисления опиративната печалбата на централите е в размер на 54-59%.\n\r\nРаботодателите \"чукат на отворена врата\", коментира Мая Манолова и допълни, че е ангажирана с цената на тока, парното и другите монополисти от първия ден на своя мандат. Според нея няма никаква прозрачност какво се случва с процедурата, която се води в Брюксел за нерегламентираната държавна помощ към двете централи.\n\r\nМанолова каза още, че няма информация и дали е правен финансов анализ дали ще има неустойки при предсрочно прекратяване или предоговаряне на договорите. Институциите дължат информация  на обществото по тази важна тема, категорична беше тя.\n\r\nОмбудсманът анонсира, че собствениците на двете централи са поискали среща с нея по жалбата на работодателите. Тя допълни, че ще изиска и информация от Министерството на енергетиката и Министерството на финансите за възможностите да бъдат предсрочно развалени договорите на централите.\n\r\nПреди месец енергийният министър Теменужка Петкова съобщи в парламента, че в договорите на двете централи са вписани неустойки в размер на общо 3 млрд. лева.\r\n", "date": "2018.04.02", "title": "Договорите за американските ТЕЦ-ове – да бъдат прекратени!"}
{"url": "https://www.dnes.bg/notifikacii/2018/04/02/naukata-s-u-bibliiata-mit-ili-istina-e-hristovoto-vyzkresenie.372503", "text": "Учените обичат да търсят обяснения за библейските чудеса. Например за Възкресението на Спасителя. Наистина ли Христос е възкръснал от мъртвите? Какво смята науката за това и убедително ли е нейното обяснение?\r\nЕдно от най-прочутите библейски чудеса е как Моисей разделил Червено море и спасил народа на израилтяните, като го превел по суша. Учените смятат, че такова разделяне може да бъде обяснено със законите на физиката: водата се е отдръпнала вследствие на силен източен ураганен вятър, който би могъл да образува проход през водата.\r\nДруг пример е Потопът. Учените го обясняват с края на ледниковия период, причинил покачването на нивото на моретата и океаните. Разтопяването на глетчерите е скъсало ивица земя, отделяща Черно море, и това е предизвикало апокалиптично наводнение в района. Убедителни ли са тези обяснения?\r търси отговорите в разговор с професора в католическия теологичен факултет на Рурския университет в Бохум и преподавател в катедрата \"Нов завет\" Томас Зьодинг.\r\nСпоред него обясненията със законите на физиката са убедителни само отчасти.\r\nКак обаче да се обясни, че Исус е ходил по водата? Някои учени предполагат, че всъщност е “ходил\" по ледени блокове, които не са били видими от брега. Според тях причина за образуването на такива ледeни блокове преди 2000 години са могли да бъдат топли, солени извори във водата. В този смисъл измама ли е “ходенето по вода\"?\r\n\"Твърди се дори, че Исус създавал илюзията, че ходи по водата, а всъщност крачел по каменни блокове. Или пък че използвал прикритието на сутрешната мъгла над Генисаретското езеро. Аз не вярвам в тези истории“, споделя Зьодинг.\r\nСпоред него Библията трябва да се чете точно.\r\n\"В нея се казва, че на апостолите им се явила визия край езерото. Те са видели нещо. Явило им се е нещо, за което няма естествено обяснение. В езика на Библията това е т.нар. “явление\". Това означава, че между Бог и човек има някаква комуникация. И това е нещо, което никой медик не може да обясни с медицината, никой физик - с физиката, и никой биолог – с биологията. Това е по същество въпрос на вярата. Теологията има задачата да пропагандира подобни теми като въпроси на вярата, и точно по тази причина аз съм много скептичен към всякакви научни опити за обяснение на тези явления“, казва теологът.\r\nКак все пак той си обяснява Възкресението?\r\n\"Възкресението по начало е събитие, което надхвърля историческата сфера. Има хора, които са повярвали, че Исус Христос е възкръснал от мъртвите, и техните свидетелства са описани в Новия Завет. Повтарям: в Новия завет са описани свидетелства за това, а не самото възкръсване на Исус“, обяснява Зьодинг и допълва:\r\n\"В Ерусалим се намерили жени, които казали, че отишли до гроба, а той бил празен. И те не можели да си обяснят това. Но после един Божи глас им казал, че гробът е празен, защото Исус е възкръснал от мъртвите. Имало хора, които сметнали, че онези жени говорели небивалици. Но в крайна сметка възкръсналият се явил и на тях, а те го помислили за призрак. Но Исус ги заговорил, казал им: “Вижте ме добре. Аз съм Исус!\"\r\nСпоред учения това са двата най-важни момента: че гробът е бил намерен празен, за което естествено няма обяснение; и че възкръсналият се явява.\r\n\"Това показва, че Бог не е сключвал съюз с големите учени от онова време, а с обикновените хора, които са имали връзка с Бога. Това е от огромно значение, защото Бог живее в сърцата на хората“, категоричен е ученият.\r\nТой признава, че възкръсването на Христос от мъртвите по дефиниция надхвърля границите на времето и пространството.\r\n\"И в този случай научното обяснение достига собствените си граници. Това не означава, разбира се, че трябва непременно да го отхвърляме“, смята още професорът.\r\n\r\n \r\n", "date": "2018.04.02", "title": "Науката с(/у) Библията: Мит или истина е Христовото Възкресение?"}
{"url": "https://www.dnes.bg/business/2018/04/02/laitmotivyt-na-2018-ta-imotniiat-pazar-leti-nagore.372521", "text": "Пазарът на недвижими имоти в България постигна напредък миналата година, регистрирайки рекордни нива в редица основни сегменти. Индикаторите показват, че растежът ще продължи, пише Иглика Йорданова, изпълнителен директор на Colliers International в България, в свой анализ за сайта Emerging-Europe.com.\n\r\nВ областта на инвестициите и офис площите бяха постигнати изключителни резултати, като аутсорсинг и автомобилната индустрия допринесоха за процъфтяващия пазар. Инвестиционният пазар отбеляза рекордна година през 2017 г., като общият обем на продажбите по данни на Colliers е достигнал 957 млн. евро за първи път през последните десет години.\n\r\nЗасилена бе и активността на международните купувачи, които взеха превес над местните, което се случва за първи път от 2012 г., пише Йорданова. Южноафриканските фондове поеха лидерството, като допринесоха за 71% от общия обем трансакции, привлечени главно от търговските центрове, следвани от офисите. За годината се вижда и свиване на доходността вследствие на положителното развитие и големия брой мащабни сделки с висококачествени активи, генериращи доходи.\r\n                    \r\n                    \r\nПрогнозите са, че след силната година за инвестициите в търговски площи офисите, индустриалните и логистичните площи и хотелите вероятно ще започнат да наваксват изоставането през 2018 г. Силното търсене от крайни потребители остава сред предимствата на страната ни, което може да засили още повече интереса на инвеститорите.\n\r\nПазарът на офисни площи също е имал рекордна 2017 г., като общият обем на усвоените площи надхвърля 200 хил. кв. м, което представлява годишен растеж от 55%. Сегментът не е постигал такъв ръст от десет години. Като специфика на пазара се отбелязва големият брой трансакции с имоти на етап в строеж заради недостига на налични модерни офис площи. През 2017 г. равнището на свободните площи е било 9%.\n\r\nIT и аутсорсинг компаниите са били основните двигатели на търсенето в последните няколко години. Приносът на аутсорсинг сектора в общия брой трансакции е очевиден с дела му от 53% при сделките през втората половина на миналата година. Освен това секторът явно се превръща в приоритетен за икономиката на страната като цяло и сега оформя дял от 3,6% от БВП.\n\r\nДруг сектор със сходен дял от БВП (4%) и нарастващо значение за страната и конкретно за имотния пазар е автомобилният. Според последното проучване на Colliers International, Аутомотив клъстер България и PwC, проведено миналата година, автомобилните компании в страната, произвеждащи компоненти за водещи международни автомобилни марки, са 130 и в тях работят над 37 хил. души.\n\r\nТова са предимно доставчици от първо, второ и трето ниво, включително производители, които обслужват и други индустрии. Произвежданите в България компоненти са предназначени за водещи марки като Tesla, Audi, Mercedes-Benz, BMW, Mini Cooper, Porsche, Bentley, Lamborghini, Ford, Nissan, Seat, Alfa Romeo, Volkswagen, Volvo, Renault, Mitsubishi, Skoda, Fiat. 90% от сензорите за отваряне на въздушната възглавница в европейските автомобили например са произведени в България.\n\r\nБезспорните предимства на страната, установени от изследването, включват стратегическото географско положение, членството в ЕС, данъчните стимули, ниските данъци и оперативни разходи, валутния борд, разнообразието от образователни институции. Всичко това, наред с едни от най-ниските корпоративни данъци в ЕС от 10%, което е доста под равнището от 16% в Румъния, 19% в Полша и 21% в Словакия, превръщат България в предпочитана локация за автомобилната индустрия.\n\r\nДругите големи сегменти на имотния пазар в страната – търговските площи и индустриалните и логистични площи, макар че не подобриха рекорди, продължават стабилното си развитие нагоре. Сегментът на търговските площи, който беше най-привлекателен за инвеститорите през 2017 г., вероятно ще преживее по-висока динамика – промени в микса на наемателите, трансформации и реконструкции, резултат от промяната на собствеността на някои от търговските центрове. Привлекателността на търговските площи ще расте пропорционално с продължаващото разнообразяване на микса от наемател.\n\r\nПотенциалът на пазара на индустриални и логистични площи може да се развие, повлиян до голяма степен от разрастването на автомобилния сектор. Държавните индустриални зони вероятно ще се радват на нарастваща популярност благодарение на стратегическата си локация, бърз достъп до големи пътни артерии и техническа инфраструктура. Изграждането на спекулативни площи също ще продължи, като се очаква 55 хил. кв. м да бъдат завършени през 2018 г.\n\r\nЗаради ускоряването на растежа в повечето големи имотни сегменти през 2017 г. очаква се лайтмотивът на 2018 г. да бъде още по-голям просперитет на пазара, завършва Йорданова.\r\nОще икономически новини четете в\r\n ", "date": "2018.04.02", "title": "Лайтмотивът на 2018-та: Имотният пазар лети нагоре!"}
{"url": "https://www.dnes.bg/stranata/2018/04/02/goreliiat-blok-v-sandanski-niama-da-se-sybaria.372543", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Блокът, който горя в Сандански, няма да бъде събарян. Това стана ясно след проверка на експертите. Хората обаче към този момент няма как да се върнат в домовете си. \r\n \r\nДо края на седмицата предстоят още огледи, които ще трябва да покажат какви ремонти са необходими в сградата след пожара от съботната нощ.\n\n\n\r\nСобственикът на магазина, от който тръгнаха пламъците, Кирил Божинов, е категоричен, че няма врагове, не е получавал заплахи и няма представа кой може да е предизвикал пожара. Затова и още не може да повярва, че някой умишлено е запалил магазина му за перилни препарати, а заедно с него и целия блок. \r\n                    \r\n                    \r\nВсе още не е ясно кога хората ще могат да се върнат в домовете си. До края на седмицата ще продължат изследванията на арматурните връзки, бетонните плочи и основите на блока. Засега те изглеждат здрави. \n\r\nВодопроводът и канализацията са унищожени. От полицията в Сандански потвърдиха, че основната версия, по която се работи, е умишлен палеж.\n\r\nЩетите в блока са за милиони. Очаква се за ремонта на сградата община Сандански да отпусне финансова помощ.\r\n ", "date": "2018.04.02", "title": "Горелият блок в Сандански няма да се събаря"}
{"url": "https://www.dnes.bg/zvezdi/2018/04/02/nai-setne-brandjelina-razdeleni-oficialno.372546", "text": "Брад Пит и Анджелина Джоли финализират развода си. Двамата обявиха, че са се разделили през септември 2016 г. и след дълъг съдебен спор вече са се споразумели за съвместно попечителство над шестте си деца и по другите условия.\n\r\n\"Условията за развода вече са уточнени. Оформят се от двата правни екипа и ще бъдат регистрирани до седмици. Това е пълна промяна от състоянието на нещата, когато приключи бракът им, особено като се имат предвид исканията на Анджелина Джоли. Сега обаче те са в доста добри отношения\" – каза човек от обкръжението им пред в. \"Сън\".\n\r\nОсновното е, че двамата са се разбрали за децата. Те са на възраст от 16 до 9 години. Най-голям е Мадокс. Пакс е на 14 години, Захара – на 13, Шайло – на 11, а близнаците Вивиан и Нокс – на 11.\"И двамата решиха, че е много важно за децата да се уважават взаимно.\r\n                    \r\n                    \r\nОсновното е, че се разбраха да си поделят попечителството, като Брад има достъп до децата и обсъждат организационните въпроси, свързани с работата и пътуванията. Имаше слухове, че разводът се отменя, но това не е така\", добави същият източник, цитиран от БТА. След раздялата с Анджелина Джоли, Брад Пит тръгна на терапия, \"за да стане по-добър човек и баща\".\n\r\nТой е признавал след разпадането на брака му, че пиенето е станало проблем. Засега Брад Пит още не излиза много с децата, но би искал да прекарва повече време с тях.\n\r\nИ двамата вече имат връзки с други хора, пише в. \"Daily Mail\". Тя излиза с агент за недвижими имоти – \"по-възрастен и неизвестен\".\n\r\nВръзката им \"не е сериозна\", а само \"колкото да се вижда с друг възрастен човек\". Брад Пит също има \"дискретни“ връзки от време на време, но не търси нещо постоянно.\"\n\r\nТой промени живота си след раздялата. Отначало си стоеше много у дома и често беше много потиснат. Месеци не излизаше, но напоследък излиза повече. Среща се с близки приятели на обяд или вечеря“ – каза негов близък.\r\nВижте още новини за звездите в", "date": "2018.04.02", "title": "Най-сетне: Бранджелина разделени официално"}
{"url": "https://www.dnes.bg/obshtestvo/2018/04/02/izmamite-po-velikden-nekachestveno-meso-niama-etiketi.372542", "text": "Между 3000 и 50 000 лева могат да бъдат глобите за търговците, прибегнали до нелоялни търговски практики покрай предстоящите Великденски празници. \n\r\nВ случай че по Великденските празници се предлага агнешко месо с невярна информация за страната на произход или то се представя за охладено и прясно, а в действителност е било замразено, това би било нелоялна търговска практика и тя подлежи на санкция, заяви Константин Райков, член на Комисията за защита на потребителите (КЗП) по БНР . Подобни несъответствия се установяват при съвместна проверка с Българската агенция по безопасност на храните.\n\n\n\r\n\"Преди всичко е важно потребителите да бъдат добре и правилно информирани. Ако имат някакво съмнение, трябва да изискват от търговеца по-подробна информация. Освен така наречените печати, от които е видно кога е внесено месото, на коя дата е минало ветеринарен контрол, също и документи за безопасността на стоката и касова бележка за покупката, за да може при евентуални негативни последици за тях, да могат да упражнят своите права”, препоръча Райков.\r\r\n                    \r\n                    Той добави и съвет потребителите да пазаруват от магазини, които добре познават – независимо дали е кварталната месарница или голяма верига, а ако имат съмнения – да не извършват покупката.\n\r\nПо отношение на цените – важно е те да бъдат ясно и коректно обявени, тъй като в навечерието на празници търсенето се повишава и е възможно някои стоки да поскъпнат. Потребителите обаче трябва да са правилно информирани за това, което ще платят, за да не се създават условия за нелоялни практики.\n\r\nСанкциите за административни нарушения от типа на липса на цената, включително за единица мярка на предлаганата стока, е до 3 000 лв. За нелоялните практики при първоначално нарушение глобите достигат до 30 000 лв., а при повторно - до 50 000 лв., тъй като законодателят е приел, че това е доста сериозно нарушение и то действително е такова, обясни Райков.\n\r\nПри резервациите за празниците Райков препоръча на потребителите да уточнят предварително с хотелиера или туроператора какъв набор от услуги се включва в пакета, както и кои от тях ще получат безплатно и за кои евентуално ще се наложи да заплатят допълнително. \n\r\n\"Когато потребителите имат конкретни изисквания за допълнителни услуги, като ползване на басейни, СПА процедури, за вида на храненията и пр., е добре това да бъде договорено”, даде пример Райков. Той посочи, че понякога разминаването с очакванията е по вина на търговците, тъй като те е възможно да обещаят нещо около споделените от клиентите им очаквания, а впоследствие да не го предоставят по договорения начин.\n\r\nПри покупка на туристически пакети от сайтове за колективно пазаруване е добре да се види и да се проучи туроператорът или турагентът, който го предлага. Към посланията за специални оферти също трябва да се подхожда внимателно, а твърде ниската цена особено за атрактивни дестинации може да бъде съмнителна, предупреди още Райков.", "date": "2018.04.02", "title": "Измамите по Великден: Некачествено месо, няма етикети..."}
{"url": "https://www.dnes.bg/zvezdi/2018/04/02/iasno-e-spisykyt-s-gosti-za-svatbata-na-hari-i-megan-e-gotov.372550", "text": "Около 600 души са поканени на знаменитата сватба на принц Хари и Меган Маркъл, която ще се състои на 19 май, съобщава Harper's Bazaar.\r\nНа тържествената церемония ще присъстват бившият президент на САЩ Барак Обама, с когото принцът поддържа приятелски отношения и неговата съпруга Мишел, канадският премиер Джъстин Трюдо, принцесата на Швеция Виктория и кралското семейство на Испания.\r\nПрез януари тази година бе съобщено, че Обама може и да не е сред поканените на тържеството, тъй като кралското семейство се опасява, че това може да изглежда недобре, заради настоящия президент Доналд Тръмп, който няма покана. Все пак това не се оказа достатъчна причина и семейство Обама е сред гостите. Освен политици, ще присъстват и бившите гаджета на Хари – Челси Дейви и Кресида Бонас, а също и знаменитата двойка Дейвид и Виктория Бекъм.\r\r\n                    \r\n                    Актрисата Марго Роби също е сред звездите, които ще блестят на събитието, както и Елтън Джон, Ед Шийрън, Ели Голдинг и Крис Мартин.\r\nОт страна на невестата са поканени най-добрата приятелка на Маркъл – индийската актриса Приянка Чопра и партньорите ѝ от „Костюмари“ Патрик Джей Адамс и Абигейл Спенсър, също Оливия Палермо, тенисистката Серина Уилямс и стилистът Джесика Мълроуни.\r\nХари и Меган ще се бракосъчетаят в параклиса „Сейнт Джордж“ на Уиндзорския замък. Над 2 500 души публика от британския народ и благотворителни организации ще наблюдават пристигането на младоженците и техните гости, както и отпътуването на процесията с каляска след церемонията.\r\nОще новини за звезди четете на ", "date": "2018.04.02", "title": "Ясно е: Списъкът с гости за сватбата на Хари и Меган е готов"}
{"url": "https://www.dnes.bg/obshtestvo/2018/04/02/bylgarinyt-dnes-vseki-vtori-viarva-v-bog-no-za-cyrkvata-ne-e-gotov.372534", "text": "58% от хората у нас твърдят, че вярват в Бог. Това са близо 3,2 милиона пълнолетни българи (от всичките 5,5 млн.), показва проучване на \"Галъп\" дни преди Великден.\r\nМилион по-малко, 2.2 милиона, вярват в църквата, сочи изследването. Това означава, че 41% от българите заявяват доверие в нея, 36% - недоверие.\r\nДанните показват по недвусмислен начин, че вярата не върви задължително с доверие в религиозната институция, анализират социолозите. Те обаче отчитат, че въпреки тези цифри доверието в църквата у нас през последните години укрепва и всъщност е с най-високо одобрение от всички институции в България.\r\nПроучването на \"Галъп\" е проведено между 9 и 16 март сред 772-ма пълнолетни българи. В изследването са включени и данни от глобално изследване на Световната асоциация \"Галъп интернешънъл\". Изследванията са независими от външно финансиране. \n\n\n\r\r\n                    \r\n                    Според резултатите 83% от пълнолетните българи определят себе си като източноправославни като религиозна принадлежност. Това са близо 4.6 милиона души. В същото време 2,8 милиона българи или 51% се определят като религиозни. Мюсюлманите са 9% или около 500 хиляди души. Атеистите са 3% или над 150 хиляди души.\r\nСъпоставени с данните от света, тези от България показват, че българинът е под средните нива на религиозност в глобален мащаб. По света 62% от хората се определят като религиозни, а 71 на сто вярват в Бог.\r\nСпоред социолозите това означава, че самоидентификацията \"източноправославен\" не означава задължително вяра в Бога или реална религиозност. Вярата в Бога пък остава по-скоро лична, отколкото институционализирана – ако се съди по общественото отношение към църквата.\r\n\"Галъп\" все пак припомня, че години наред доверието в църквата е трайно по-високо от недоверието. Изборът на патриарх Неофит през 2013 г. повиши доверието, но различни скандали в годините след това очевидно влияят и водят до моментни колебания и амортизиране на популярността на духовната институция, анализират социолозите.\r\n\"Винаги когато става дума за доверието в Църквата у нас, разбира се, следва да се отчита, че в страната ни живеят представители и на други вероизповедания, че определящата роля на религията в редица европейски общества постепенно намалява – включително и в нашето общество. Не бива да се пропуска и влиянието на режима преди 1989 г., който минимизира обществените функции на църквата\", допълват още те.", "date": "2018.04.02", "title": "Българинът днес: Всеки втори вярва в Бог, но за църквата не е готов"}
{"url": "https://www.dnes.bg/stranata/2018/04/02/temperaturite-pylziat-nagore-utre-do-20.372504", "text": "През нощта ще бъде предимно ясно и почти тихо. Минималните температури ще са между 0 и 5 градуса.\r\nУтре ще е предимно слънчево, след обяд над западните райони с висока облачност. Ще се появи слаб вятър от юг-югоизток, с който температурите ще се повишават и максималните ще са между 15 и 20 градуса.\r\nПо Черноморието ще е предимно слънчево. Според  в сутрешните часове ще духа до умерен северозападен вятър, който по-късно през деня ще се ориентира от юг-югоизток и ще отслабне. Максималните температури ще са 10 -14 градуса. Вълнението на морето ще бъде 1-2 бала. Температурата на морската вода е 7-8 градуса.\r\r\n                    \r\n                    Над планините ще бъде предимно слънчево, след обяд над масивите в Западна България ще се появи висока облачност. Ще духа умерен, преди обяд по високите части временно силен вятър със западна компонента. Максималната температура на 1200 метра ще е около 11 градуса, на 2000 метра - около 3 градуса.\r\nАтмосферното налягане ще е по-високо от средното за април и ще остане без съществена промяна.\r\nВ сряда ще е предимно слънчево, с разкъсана висока облачност. Повишението на температурите ще продължи и максималните ще бъдат между 18 и 23 градуса, по-ниски по Черноморието - между 10-15 градуса.\r\nВ четвъртък ще се задържи топло, но над Западна България ще се появи и средна облачност, а след пладне ще се развие и купеста и на отделни места ще превали краткотраен дъжд с гръмотевици.", "date": "2018.04.02", "title": "Температурите пълзят нагоре, утре до 20°"}
{"url": "https://www.dnes.bg/obrazovanie/2018/04/02/prepodavatel-obrazovanieto-vypros-na-nacionalna-sigurnost.372560", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Няколко случая на сгрешени детски учебници разбуниха духовете през последните месеци. Родителите се оплакват и от лоши преводи, сложно написани книги и учебници.\r\nВ деня на детската книга – възпитават ли у подрастващите любов към литературата и как изглежда българското образование, коментират в предаването \"Директно\" по Bulgaria ON AIR Валентина Стоева от Фондация \"Детски книги\" и преподавателят по български език и литература Цеца Петрова.\r\n\"Ранното детско четене включва активната роля на родителя, който да предаде любовта си към книгите и да изгради важна връзка на детето с тях. Да даде личния пример, че книгите са нещо ценно\", каза в предаването Валентина Стоева.\r\n                    \r\n                    \r\n\"Подборът на книгите трябва да се извършва отговорно\", коментира председателят на Фондация \"Детски книги\".\r\nКакво учат нашите деца и как го учат е въпрос с национално значение, което касае дори националната сигурност.“, заяви преподавателят Цеца Петрова в предаването.\r\nСпоред нея ситуацията в училище е резултат от безотговорни политики, а учителите са изправени сами срещу проблемите. По думите й свито е времето за български автори, а неграмотността у нас е като епидемия.\n\r\n", "date": "2018.04.02", "title": "Преподавател: Образованието - въпрос на национална сигурност!"}
{"url": "https://www.dnes.bg/notifikacii/2018/04/02/lavrov-otravianeto-na-skripal-moje-da-e-izgodno-i-za-britancite.372538", "text": "Това доколко конфликтът между Москва и Запада заради отравянето на Сергей Скрипал ще ескалира, не зависи от Русия, заяви на пресконференция руският министър на външните работи Сергей Лавров, цитиран от Ройтерс.\n\r\nПрез Студената война имаше някои правила, но сега Великобритания и САЩ загърбиха всякакво благоприличие и се държат като деца, каза той.\n\n\n\n\r\nРусия отрича да е отговорна за нападението от 4 март срещу бившия разузнавач Скрипал и дъщеря му Юлия в Солсбъри.\n\r\nВ изказването си Лавров допълни, че Москва е заинтересована да бъде установена истината по случая, предаде ТАСС. Министърът изрази възмущение, че Великобритания или отклонява, или не отговаря на руските искания за консулски достъп до Юлия Скрипал, както и надежда Сергей Скрипал да излезе от комата и да не му се случва нищо лошо.\r\n\"Силно се надявам Сергей Скрипал да последва примера (на дъщеря си Юлия, която излезе от комата), защото съдейки по всичко двамата с дъщеря му са били еднакво засегнати при инцидента\", каза Лавров.\r\nТой заяви, че отравянето на Скрипал може да е било извършено с най-различни мотиви, посочвайки, че то може да е било изгодно за британските специални служби и правителство.\n\r\n\"Има и други обяснения освен тези, за които говорят нашите западни колеги, заявявайки единствено, че като окончателно решение може да бъде приета единствено руската следа\", каза Лавров. \"Например експертите казват, че това може да е изгодно за британските специални служби, които са известни със своите способности да действат с разрешение за убийство. Това може да е изгодно и за британското правителство, което явно се оказва в неудобно положение, неизпълнявайки пред своите избиратели обещанията за условията за Брекзит\", заяви той.\n\r\nСпоред Лавров може да има цял ред причини, които не са известни.\n\r\nМинистърът допълни, че разчита Тръмп да спази обещанието, дадено от САЩ, и да се изтегли от Сирия след победата над групировката \"Ислямска държава\".\n\r\n\"Особено ни безпокои това, че въпреки постоянните изявления, че единствената цел на САЩ в Сирия е борбата с тероризма, през последните месеци наблюдавахме как САЩ доста сериозно се установяват на източния бряг на река Ефрат\", каза Лавров.", "date": "2018.04.02", "title": "Лавров: Отравянето на Скрипал може да е изгодно и за британците"}
{"url": "https://www.dnes.bg/sofia/2018/04/02/laboratoriiata-na-sofiiska-voda-shte-analizira-uran-vyv-vodata.372532", "text": "През март опитът и познанията на специалистите от ЛИК  на „Софийска вода“ АД прибавиха към портфейла на акредитираните изследвания и микробиологичните анализи на утайки и продукти, използвани в пречистването на води като белина и железен трихлорид. ЛИК също така доказа, че е в състояние да измерва прецизно наличието на уран като химичен елемент. Обхватът на акредитацията се допълни и с анализи на органични замърсители и елементи, така че лабораторията вече ще отговаря на нуждите на клиентите да предлага услуги с още по-широк обхват и високо качество. \n\r\nВесела Стефанова, старши мениджър \"Лабораторен изпитвателен комплекс\" споделя: „Водата е в основата на живота и е източник на здраве. Аз и колегите ми гарантираме, че водата в София е с превъзходно качество и е една от най-добрите води не само в България, но и в Европа. Контролът на високото качество на питейната вода в София е една от дейностите на Софийска вода, с които можем да се гордеем“. \r\n  \r\nВсяка година лабораторията взема около 2 000 контролни проби от пунктовете за мониторинг по водопроводната мрежа при потребителите, върху които извършва около 40 000 анализа. Качеството на питейната вода се следи от ЛИК по целия ѝ път от язовирите „Искър“ и „Бели Искър“, през пречистването и доставянето до домовете на столичани годишно, чрез над 140 000 анализа на 8000 проби.\r\n                    \r\n                    \r\nЗа жителите на София е създадена и специална апликация, с която да  следят качеството на водата: \n\r\nИнформация за Лабораторният изпитвателен комплекс (ЛИК) на „Софийска вода“ АД:\n\r\nЛабораторният изпитвателен комплекс е акредитиран от Изпълнителна агенция \"Българска служба за акредитация\" съгласно БДС EN ISO/IEC 17025 от началото на 2010 г. Обхватът на акредитация покрива почти 100% от нормативно изискваните показатели. Анализите, които не се осигуряват в лабораторията на „Софийска вода“ АД, се възлагат на външна акредитирана лаборатория. \n\r\nВземането на проби и анализите, извършвани от ЛИК, се подчиняват на признати международни стандарти.\n\r\nВсяко изследване на водата започва с пробовземане. Мобилните лабораторни специалисти на ЛИК са обучени и сертифицирани за правилното извършване на тази дейност. Още при пробовземане се провеждат полеви анализи за свободен хлор, рН и температура на водата. След това пробите, съхранени при хладилни условия, се транспортират до лабораторията, където се изследват по физико-химични и микробиологични показатели.\n\r\nЛабораторните анализи се извършват с модерна, предварително метрологично проверена инструментална апаратура. Всеки анализ протича с контрол на качеството, който се извършва със сертифицирани референтни материали. Резултатите за пробите се докладват едва след като всички извършени проверки за качество на изпитването в хода на анализа гарантират точност, достоверност и надеждност.  \r\n \r\nДоказателство за компетентността на специалистите, които провеждат анализи, е акредитацията на ЛИК, поддържана вече осма година. Лабораторията участва и в международни изпитвания за пригодност ежегодно с над 90% успеваемост. Всичко това доказва строгия контрол и качеството на провежданите изпитвания, респективно и стриктния контрол върху качеството на водата.", "date": "2018.04.02", "title": "Лабораторията на Софийска вода ще анализира уран във водата"}
{"url": "https://www.dnes.bg/politika/2018/04/02/borisov-ne-se-konfrontira-ni-s-rusofili-ni-s-rusofobi.372484", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Бойко Борисов и правителството заемат позицията, която отговаря на обществените нагласи. Премиерът знае, че ако има по-крайна гледна точка, ще се конфронтира или с русофилите, или с русофобите, заяви социологът Мира Радева в сутрешния блок \"България сутрин\".\n\n\n\n\r\nЗаедно с политическия психолог проф. Антоанета Христова, гостите на  коментираха позицията на България, която реши, че няма да отзовава български дипломати от Русия заради случая \"Скрипал\", но заяви подкрепата си към Великобритания.\r\n                    \r\n                    \r\nТова съобщи самият Борисов на извънредния Съвет по сигурност в края на миналата седмица. На него присъства и посланикът ни в Москва Бойко Коцев.\n\r\nПрезидентът Росен Плевнелиев заяви, че с този подход - да не се караме с никого - \"каним вълка в кошарата\".\n\r\n\"Точно пък в момента проявяваме характер. За първи път България е в ситуация, в която може да играе ролята на международен посредник, независимо от дългите периоди на демократично развитие\", подчерта проф. Христова.\n\r\nМира Радева обаче е съгласна с мнението на Плевнелиев и твърди, че той е прав по въпроса с ценностната позиция: \"Когато губим ориентири, ценностите трябва да ни водят\", категорична е социологът!\n\r\nПолитическият психолог пък не е убедена, че стойностните ориентири в Европа са преследвани устойчиво и систематично. Според проф. Христова българинът отдавна се е разочаровал от неспособността на ЕС да защитава своите ценности и ориентири, както и да разписва стратегически политики.\n\r\n ", "date": "2018.04.02", "title": "Борисов не се конфронтира ни с русофили, ни с русофоби"}
{"url": "https://www.dnes.bg/muzika/2018/04/02/aleksandrina-pendachanska-30-godini-na-scenata.372478", "text": "Оперната прима Александрина Пендачанска ще празнува 30 години на сцената с мултимедиен концерт-спектакъл \"Това съм аз\" тази вечер от 19.00 ч. в зала 1 на НДК.\r\nСъбитието, продуцирано от НДК, ще отбележи 30-годишния творчески път на певицата, започнал от сцената на зала 1 през 1978 г. и включващ над 70 роли - от предкласиката (Попея, Агрипина) до музиката на 20-и век (Саломе, Кризотемис), от белкантои Верди (Семирамида, Ермионе, Сомнамбула, Елизабет, Луиза Милер, Еболи) до Бетовен (Фиделио) и Вагнер (Кундри), от колоратурен сопран (Царицата на нощта) до мецосопран (Кармен).\r\nС гастроли на най-големите световни музикални сцени, с изпълнения под палката на знаменити диригенти, с високо оценени записи на Моцартовите опери в прочита на Рене Якобс за Хармония Мунди, наградени с множество награди, сред които BBC Music Magazine Award, Gramophone's Editor Choice, две номинации за \"Грами\" за най-добър класически албум и най-добър оперен запис Александрина Пендачанска е безспорно един от най-признатите гласове днес, отбелязват от екипа.\r\r\n                    \r\n                    Специално за зрителите в НДК оперната певица е подбрала репертоар, включващ ария на Виолета от операта \"Травиата\", ария на Агрипина от едноименната опера на Хендел, на Графинята от \"Сватбата на Фигаро\" и на Електра от \"Идоменей\" на Моцарт, както и ария на Ермионе от Росини.\r\nПендачанска ще си партнира с оркестъра на Пловдивската опера под диригентството на Мартин Пантелеев. Спектакълът ще включва и кадри от емблематични роли в репертоара й.\r\nПрез 2015 г. оперната дива направи забележителното си дългоочаквано завръщане в зала 1 на НДК, с което започна 29-ото издание на Новогодишния музикален фестивал. Ценителите на оперното изкуство се насладиха на изключителен концерт под диригентството на Сперанца Скапучи от Италия и съпровода на оркестъра на Пловдивската опера, припомнят организаторите.", "date": "2018.04.02", "title": "Александрина Пендачанска: 30 години на сцената"}
{"url": "https://www.dnes.bg/stranata/2018/04/02/uvelichavat-napravleniiata-pri-specialist-i-izsledvaniia.372476", "text": "Здравната каса ще плаща средно с 10% повече за клиничните пътеки, това е залегнало в подписания Национален рамков договор за 2018 година, който влиза в сила от днес. По-голямо е увеличението на пътеките за рехабилитация и долекуване.  \n\r\n\"Този рамков договор не е идеалният, той няма да реши проблемите в системата на здравеопазването, но той е по-добър, стъпка напред във възможностите, които ни даде бюджетът на здравната каса, гласуван от парламента. По отношение на пациентите ще се отрази положително това, че сме заложили в него значително увеличаване на обемите медицинска дейност - ще има повече направления за консултации със специалист и за изследвания, ще има по-голям обхват на обхванатите пациенти за профилактични, диспансерни прегледи, имунизациите ще бъдат повече, защото приоритет е детското и майчино здравеопазване.\r\r\n                    \r\n                    Клинични пътеки са значително увеличени, тези, които, в които се преглеждат деца. Това ще намали чакането на пациентите пред кабинетите, ще направи по-лесен достъпа до системата\", обясни Д-р Галинка Павлова- зам. председател на БЛС, пред БНТ. Според нея повишаването на цените ще гарантира и по-добро качество на медицинската дейност.\n\r\nОт тази година жените на възраст между 30-40 години ще имат право да бъдат ежегодно консултирани при акушер-генеколог и да им бъде направена цитонамазка, съобщи още д-р Павлова. По думите й, когато при два негативни резултата има такива, периодичността се променя след 3 години.\r\nОбщопрактикуващите лекари, когато установят включен пациент в тяхната листа, с висок риск, изчислен по корпус системата, ще бъде задължителна консултацията с кардиолог.\r\n ", "date": "2018.04.02", "title": "Увеличават направленията при специалист и изследвания"}
{"url": "https://www.dnes.bg/notifikacii/2018/04/02/v-kakva-posoka-shte-trygne-konfliktyt-mejdu-rusiia-i-zapada.372490", "text": "Централните медии в Русия коментират ответните мерки на страната след експулсирането на руски дипломати от САЩ и Европа и последиците от новото напрежение между Москва и Запада.\n\r\nВ. \"Ведомости\" изтъква, че отговорът на Русия като цяло е бил симетричен, но не изключва конфликтът да се разрасне още повече.\n\r\nСлед като бившият руски разузнавач Сергей Скрипал и дъщеря му бяха отровени на 4 март във Великобритания, Лондон обяви за виновник Москва, но Русия отхвърли обвиненията. Кралството изгони руски дипломати, последваха го САЩ и още 27 страни. Москва вече започна да експулсира в отговор техни дипломати, напомня електронното издание \"Лента\", цитирано от БТА.\n\n\nДипломатическата война на Русия със САЩ и Великобритания още не е наближила върховата си точка, смята политологът Фьодор Лукянов. \r\n\"САЩ неизбежно ще отвърнат отново - те предупредиха, че виждат в действията на Москва не отговор, а вдигане на залозите. Закриването на американското консулство в Санкт Петербург срещу консулството на Русия в Сиатъл също се разглежда като ескалация\", пояснява той.\n\r\nЕкспертът прогнозира, че европейските страни, демонстрирали солидарност с кралството, няма да продължат в същия дух. След дипломатическата, символична по думите му война, той обаче очаква и мерки в икономически план, например по-строги санкции като доскорошните санкции срещу Иран.\n\r\nСледващите действия на САЩ спрямо Русия ще бъдат на първо място политически, а не юридически, заявява за \"Ведомости\" аналитикът Андрей Кортунов. Освен нови експулсирания на дипломати Вашингтон може да засили натиска върху руските медии в Щатите, но като цяло възможностите за подобно въздействие намаляват, допълва той.\n\r\nЗа Русия остава възможността да изисква от САЩ паритет в броя на дипломатическите служители, смята наблюдателят. \"Сега въпросът е кой пръв ще спре\", отбелязва Кортунов.\n\r\nСтрува ли си страните в конфликта да развъртат маховика на ескалацията, пита се в редакционен коментар в. \"Независимая газета\", който също предрича нови икономически санкции на Запада срещу Русия.\r\nЗа разлика от Москва Западът има според руския ежедневник \"предостатъчно\" подобни лостове - може, например, да бъде закрита търговската мисия на Москва в Лондон, смятана за \"шпионска бърлога\" от кабинета на Тереза Мей според британския в. \"Телеграф\". Може да бъдат замразени различните активи на руската държава, да се въведе забрана за инвестиции в руски книжа, да се запорира \"подозрителното имущество\" на свръхбогати руснаци и дори да се бойкотира тазгодишното световно първенство по футбол в Русия.\n\r\nВ най-близко бъдеще обаче Русия едва ли ще се превърне в парий. Западът признава, че е необходимо и занапред да води диалог с Москва най-малкото в сферата на стратегическата стабилност и контрола върху оръжията. Взаимното изгонване на дипломати обаче показва, че полето за диалог стремително се стеснява, пише \"Независимая газета\".\n\r\nДнес Европа има твърде голяма нужда от Руската федерация и просто не може да си позволи дълго да се прави на обидена, твърди онлайн изданието \"Регионите на Русия\".\n\r\nДалеч не става дума само за доставките на петрол и газ, за пазари и проекти за инвестиции. Скъсването на връзките с Русия автоматично ще засили влиянието върху Европа, което получиха след Втората световна война САЩ и Великобритания. По човешки и икономически потенциал ЕС превъзхожда САЩ и би могъл да стане самостоятелен силов център, но все така е в изцяло подчинено положение спрямо атлантическия проект за \"единен Запад\". Защото упорито не схваща собствената си идентичност, няма и държавен суверенитет, подкрепен с военна сила, се казва в материала.\n\r\nАко Европа поддържа конфликта с Русия, ще е по-лесно освен това външни сили да скарат европейците с Китай, заявява електронният вестник. Същевременно изрежда \"много кризи, които Европа безспорно няма как да реши без Русия\". Без Русия ЕС не ще може примерно да влияе върху ситуацията в Големия Близък изток - от Либия до Афганистан. А това не включва само въпроса за война или мир край границите на Европа, но и проблема с бежанците, чието нашествие в ЕС, дори само от Африка с милиардното й население, все повече ще расте, пише \"Регионите на Русия\". ", "date": "2018.04.02", "title": "В каква посока ще тръгне конфликтът между Русия и Запада?"}
{"url": "https://www.dnes.bg/sofia/2018/04/02/krypka-do-krypka-dylboki-dupki-s-ostri-rybove-po-okolovrystnoto.372492", "text": "\n\r\nПролетно време - време за ремонти. По принцип са добре дошли, но с една уговорка - стига да са качествени. Не такъв е обаче случаят с ремонтите на Околовръстния път край София, сигнализира гражданин в HelpBook.info. \n\r\nУчастъкът, за който е даден сигналът, се намира между язовир \"Суходол\" и отбивката за бул. \"Цар Борис III\". \n\r\n\"Начинанието е похвално, предвид супер амортизирания асфалт и постоянно отваращите се ями в него, понякога 20-ина сантиметра дълбоки\", отбелязва сигнализиращият. \n\r\nНо въпросът дали кръпките са ефективно решение на проблема си остава. \r\n                    \r\n                    \r\n\"Все пак временно \"закърпват\" положението и придвижването е що-годе нормално, докато са здрави\", четем в сигнала. \n\r\nОказва се обаче, че е практика, докато асфалтът се подготвя за закърпване и бива изрязан, дупката да си зее в продължение на дни, оставяйки дупката дълбока и с остри ръбове. \n\r\nНа места пък ремонтите не са обозначени. \n\r\n\"Такова немарливо отношение го определям като престъпно нехайство, което застрашава здравето и живота на пътуващите в преминаващите оттам автомобили\", посочва се в сигнала. \n\r\nАко вие също видите нередност, която създава опасност за вас и хората около вас, видите нарушение - подайте сигнал в . Платформата на Investor Media Group ви дава възможност едновременно да пратите сигнал до отговорните институции и да привлечете внимание за проблемът си.", "date": "2018.04.02", "title": "Кръпка до кръпка, дълбоки дупки с остри ръбове по Околовръстното"}
{"url": "https://www.dnes.bg/temida/2018/04/02/taksidjiia-iznasili-momiche-v-blagoevgrad-gavra-ili-postanovka.372493", "text": "Изнасилил ли е таксиджията Янко 15-годишната ученичка Валерия? Момичето и близките на 46-годишния мъж са на противоположни версии.\r\nСпоред Валерия и прокуратурата Янко е упражнил физическо насилие и след това я е изнасилил.  Близките и роднините на таксиджията обаче са категорични, че той е миролюбив и ако е имало полов акт, той вероятно е бил доброволен.\r\n\"Днес ще направим това, което отдавна трябваше да направим – секс\". С тези думи според разказа на Валерия Янко Тренчев се обърнал към нея на 14 март, пише \"168 часа\".\r\nТози ден момичето не отишло на училище заради здравословен проблем. Към 14 ч. се отправило към дома на своя приятелка, за да си вземе двата суитшърта, които била дала на нея и на майка й Анна Тренчева. \n\n\r\r\n                    \r\n                    Трите се познавали отдавна и Валерия често гостувала на семейството, а понякога дори оставала и да спи у тях. На вратата обаче отворил бащата Янко.\r\nТой използвал момента, че са сами и придърпал Валерия вътре. Предложил й да правят секс, но тя отказала. Момичето разказало, че въпреки съпротивата, Янко я изнасилил. Според прокуратурата й нанесъл удари по главата и тялото, притискал я и я скубел за косата в продължение на 4 часа.\r\nИ един странен детайл - точно преди месец мъжът публикувал във Facebook призив към приятелите си: \"Не на насилието над децата\". Дали е бил искрен?\r\nВеднага след като измъкнала от насилника си, Валерия отишла не на обикновен лекар, а направо при съдебен медик, за да си извади медицинско. Момичето показало синините и охлузванията по китките на ръцете си, твърдейки, че именно Тренчев й ги е причинил.\r\nПо неофициална информация пред разследващите Янко признал, че е имал интимен контакт с непълнолетната, но обяснил, че това е било доброволно. Тепърва разследването ще изяснява дали е упражнено насилие върху девойката, но дори и такова да не е имало, мъжът подлежи на наказателна отговорност, тъй като момичето е непълнолетно.\r\nПознатите на таксиджията обаче са категорични, че той е невинен. Пред тях Янко никога не бил споделял, че има сексуални желания не само към деца, но и към други жени освен неговата.\r\nОт първоначалните показания на ученичката става ясно, че още преди една година шофьорът отново се е опитал да извърши блудствени действия с нея по време на гостуването й при дъщеря му. Познати на мъжа се питат защо след като опитал да я насили още преди година, Валерия е продължила да ходи в дома му.\r\n\"Познавам Янко от 35 години - разказва пред \"168 часа\" приятелят му Стефан Станчев. - Още от деца се знаем и мога да кажа, че той никога не би посегнал на никого.\"\r\nСпоред него таксиджията не бил избухлив, нито пък налитал на бой. Когато се събирал с компания и пиели повече алкохол, при скандал той гледал да го потушава.\r\n\"За агресия не може и дума да става - разказват те. - Янко тежи 40 килограма с дрехите. Той се плаши само ако вдигнеш ръката си срещу него. Да удари някого е немислимо.\"\r\nСъпругата на шофьора - Анна, също е категорична, че мъжът й не е изнасилил момичето.\r\n\"С него сме заедно от 20 г. - разказа тя в съда. - За всичко друго може да го обвиняват, но не и за изнасилване. Това момиче често идваше у нас. Понякога го правеше дори с майка си. Бяхме приятели допреди няколко години. Майка й искаше да ми развали семейството. Казвала е на мъжа ми да ме изгони и да вземе нея.\"\r\nСпоред жената именно заради това и последвалият скандал приятелството се развалило, но дъщерите продължили да дружат.\r\nТя не отрича, че е имало период, в който с мъжа й били разделени, но причината не била в други жени, а сега отново били заедно и в прекрасни отношения. Анна Тренчева е категорична, че дори и да е имало полов акт, той е бил доброволен. Жената не харесва Валерия и майка й и дори казвала на дъщеря си да прекрати приятелството с тях.\r\n\"Майката работи в Кипър от години и оставя момичето и брат му сами тук - споделя Анна. - Наскоро се принуди да се върне, за да не я вземат социалните, защото имало сигнал, че е без родителски контрол. Чувала съм, че са я виждали в обкръжението на хора, които се занимават с наркотици. Този случай е чиста постановка на майката и дъщерята.\"\r\nКазва, че не знае дали мъжът й не е имал нещо общо с майката на момичето.\r\n\"Той им беше гостувал наскоро - казва още жената. - Не знам какво е станало, дали я е обидил или е отказал нещо, но сега подозирам, че направиха постановка.\"", "date": "2018.04.02", "title": "Таксиджия изнасили момиче в Благоевград! Гавра или постановка?"}
{"url": "https://www.dnes.bg/stranata/2018/04/02/motoristite-zastrasheni-na-pytia-ili-otgovorni-za-katastrofite.372488", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        През изминалата събота стотици мотористи дадоха начало на \"Мотосезон 2018\". Заради студеното време шествието беше изместено и съвпадна с това на велосипедистите. За съжаление откриването на мотосезона не се размина без инциденти.\n\r\nСпешна помощ потвърди за 3 инцидента с мотоциклетисти вследствие на лошата организация на движението. Те са настанени в болница и са без опасност за живота.\n\r\n\"Най-честите причини за катастрофа с мотоциклет са неправилните маневри на автомобилните шофьори. Моторът е опасна машина, която трябва да се уважава, иначе стават проблеми. При нас няма смачкана броня, а смачкани кости и отишли си хора\", подчерта мотористът Любомир Дуриданов.\r\n                    \r\n                    \r\nСпоред председателя на Българското обединение на шофьорите Христо Радков проблемът с лошите шофьори се крие още в обучаващите и изпитващите ги.\n\r\n\"От \"Автомобилна администрация\" чухме, че планират да премахнат \"избягване на препятствие\" от изпита за категория \"А\". Изпитващите на ДАИ взимат 600 лева заплата. Те са около 105 за цялата страна. Нека да потърсим там проблема\", обясни Радков в \"България сутрин\".\n\r\n\"Няма значение с каква машина си на пътя. Трябва да имаш отговорност към останалите движещи се по пътищата. Трябва да се промени отговорността както на изпитващите, така и на инструкторите. Те трябва да носят наказателна отговорност за тези, които обучават и изпитват\", категорична бе журналистът Нора Стоичкова пред .", "date": "2018.04.02", "title": "Мотористите – застрашени на пътя или отговорни за катастрофите?"}
{"url": "https://www.dnes.bg/sport/2018/04/02/grisho-prodyljava-da-pada-veche-e-5-v-sveta.372494", "text": "Най-добрият български тенисист Григор Димитров падна на пета позиция в световната ранглиста по тенис.\n\r\nДимитров, който беше елиминиран в третия кръг на турнира от сериите \"Мастърс\" в Маями през миналата седмица, увеличи актива си до 4635 точки, но беше изпреварен от германеца Александър Зверев, който събра 4925 точки, след като достигна до финала в Маями.\n\r\nИспанецът Рафаел Надал се завърна за пети път на върха на класацията с 8770 точки. Надал не е играл повече от два месеца заради травма, но се възползва от ранното отпадане на Роджър Федерер в Маями и изпревари швейцареца със 100 точки.\n\r\nИспанецът за последно беше номер 1 от 21 август 2017-а до 18 февруари тази година, след което Федерер стана първи и увеличи рекорда си на върха на класацията на АТП до 309 седмици.\r\n                    \r\n                    \r\nТрети остава Марин Чилич (Хърватия) с 4985 точки. Шампионът в Маями Джон Иснър (САЩ) се завърна в топ 10. Той е девети с 3135 точки.\n\r\n", "date": "2018.04.02", "title": "Гришо продължава да пада, вече е №5 в света"}
{"url": "https://www.dnes.bg/world/2018/04/02/za-pyrvi-pyt-london-zadmina-niu-iork-po-broi-na-ubiistvata.372495", "text": "Равносметката от последните два месеца сочи, че Лондон за пръв път в съвременната история задминава Ню Йорк по брой на убийствата, предаде ТАСС, като цитира в. \"Индипендънт\".\r\nПо данни на неделното издание на британския ежедневник броят на убийствата в столицата на страната рязко е нараснал. През февруари в Лондон са били извършени 15 убийства, а в Ню Йорк - 14. По този мрачен показател британската столица е задминала най-многолюдния град в САЩ и през март - с 22 срещу 21 убийства.\r\nПоследното тежко престъпление в Лондон е убийството на 36-годишна жена в събота. Това е 30-ият човек, убит с нож в британската столица от началото на годината.\r\nБроят на престъпленията в Англия и Уелс, извършени с хладни оръжия, е на най-високото си равнище от 2011 г., като миналата година е нараснал с цели 12 на сто.\r\r\n                    \r\n                    Лондон и Ню Йорк са съпоставими по брой на жителите, ако се вземе предвид населението в административните граници на градовете - съответно 8,8 и 8,6 милиона души. Ако обаче се броят и предградията, в американския град живеят доста повече хора, посочва ТАСС.\r\nЛондон по традиция е смятан за много по-безопасен от Ню Йорк. Миналата година убийствата в Града на Темза са били повече от два пъти по-малко, отколкото в Голямата ябълка. (БТА)\r\n ", "date": "2018.04.02", "title": "За първи път: Лондон задмина Ню Йорк по брой на убийствата"}
{"url": "https://www.dnes.bg/teatar/2018/04/02/da-spechelish-ikar-bez-tekst-bez-repliki.372491", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Тазгодишният най-добър куклен спектакъл на \"Икар 2018\" е ''Парченцето'' по мотиви на Шел Силвърстийн.\n\r\nПостановка е на режисьора Веселин Бойдев, който гостува в \"България сутрин\", където разказа повече за реализирането на своята 10-годишна идея.\n\r\n\"Търсих материали, пиеси, драматизации... В крайна сметка реших сам да напиша \"Парченцето\", отбеляза Бойдев.\n\r\nИ продължи, че още при първата репетиция с актьорите се е отказал от пиесата, защото е усетил, че се е \"захванал с негови лични клишета\". Затова решава да направи \"Парченцето\" без текст, без реплики.\n\r\n\"Започнахме от формите и тръгнахме към много абстрактни понятия, но проблемите и ситуациите в сюжета са реалистични\", подчерта гостът на .\r\n                    \r\n                    \r\nПиесата разказва историята на едно парченце, което след катаклизъм, се озовава в негостоприемен свят и трябва да поеме по пътя си. Преминавайки през безброй препятствия, то стига донякъде... но докъде?\n\r\n ", "date": "2018.04.02", "title": "Да спечелиш \"Икар\" - без текст, без реплики"}
{"url": "https://www.dnes.bg/crime/2018/04/02/kon-ritna-9-godishno-dete-v-silistrensko.372498", "text": "9-годишно момче в главата е с черепно-мозъчна травма, след като е ритнато в главата от кон. Произшествието е станало вчера, около 14.30 часа, в село Нова Черна, съобщиха от Областната дирекция на МВР в Силистра.\r\nПо първоначални данни детето е управлявало каруцата, в която се возел и пълнолетният му брат, но конят се подплашил и го ритнал в главата.\r\nС фрактура на черепа момчето било настанено за лечение в болница в Русе. Случаят се изяснява, образувано е досъдебно производство.", "date": "2018.04.02", "title": "Кон ритна 9-годишно дете в Силистренско"}
{"url": "https://www.dnes.bg/televizia/2018/04/02/den-bez-hliab-v-edno-frensko-selo.372286", "text": "В четвърти сезон на сериала \"Едно френско село\" отново ще се пренесем във Вилньов. Във втори епизод животът в училището протича колкото добре, толкова и зле. \r\nДокато Даниел Ларше се бори да набави провизии, френската жандармерия принуждава директорът на училището Жул Берио да опразни мазетата, в които той работи нелегално със съпротивата.\r\nГледайте сериалът \"Едно френско село\" всеки делник от 20.30 часа по телевизия .", "date": "2018.04.02", "title": "Ден без хляб в \"Едно френско село\""}
{"url": "https://www.dnes.bg/crime/2018/04/02/izzeha-1115-l-alkohol-bez-akcizen-banderol-v-popovo.372497", "text": "Иззети са 1115 литра алкохол без акцизен бандерол от 46-годишен жител на гр. Попово, съобщиха от полицията в Търговище. \r\nПри специализирана операция алкохолът е открит разпределен в общо 144 бутилки в ресторант, складово помещение, бараки и пункт за изваряване на ракия, ползвани от 46-годишния мъж. \r\nПредстои да бъдат назначени съответните експертизи. \r\nПо случая е образувано досъдебно производство.", "date": "2018.04.02", "title": "Иззеха 1115 л алкохол без акцизен бандерол в Попово"}
{"url": "https://www.dnes.bg/stranata/2018/04/02/pojar-v-plovdivskiia-zatvor-gori-kiliia.372512", "text": "Гори една килия в пловдивския затвор, съобщиха от пожарната пред \"Фокус\". \r\nСигналът е изпратен около 11.15 часа. \r\nНа място е изпратен един противопожарен автомобил. \r\nВ службата няма информация да са били евакуирани затворници. \r\nПредполага се, че пожарът е възникнал от запалена цигара.", "date": "2018.04.02", "title": "Пожар в пловдивския затвор, гори килия"}
{"url": "https://www.dnes.bg/index/2018/04/02/izvyn-pytia-liubovniiat-film-na-nikolai-volev.372489", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        На 28 март в кино \"Люмиер\" в столицата се състоя официалната премиера на филма \"Извън пътя\" - новата прожекция на режисьора Николай Волев. След 16 години прекъсване бащата на култовите ленти като \"Маргарит и Маргарита\", \"Да обичаш на инат\" и \"Господин за един ден\" се завръща с въздействащ разказ за любовта и различните ѝ превъплъщения.\n\r\n\"За мен над всичко е любовта и при липсата ѝ се появяват всички бели. Още първите ми съзнателни спомени за това красиво чувство стават част от \"Извън пътя\", уточни Волев в \"България сутрин\".\n\r\nПо думите му в прожекцията не става въпрос само за сексуалната любов, а за любовта към красивото, за любовта към човешките отношения.\r\n\"Хората без любов са ужасяващо бедни, дори да имат милиони. Във филма няма да видите пищна плът. Става въпрос за дълбоката същност на това чувство любов. Разкриваме какво всъщност е любовта\", споделя още режисьорът пред \n\r\nТой отбеляза, че е избрал непрофесионална актриса за главната роля, а именно Сали Ибрахим.\r\n ", "date": "2018.04.02", "title": "\"Извън пътя\" - любовният филм на Николай Волев"}
{"url": "https://www.dnes.bg/temida/2018/04/02/finalno-20-g-zatvor-za-checi-izmychval-iana-30-minuti.372500", "text": "Почти 7 години след убийството на 28-годишната Яна Кръстева случаят официално приключи. Върховният касационен съд прати за 20 г. зад решетките Николай Русинов-Чеци, намерен за виновен за смъртта младата жена. Присъдата е окончателна.\n\r\nНа 13 април Русинов ще посрещне 42-ия си рожден ден сред останалите лишени от свобода в Първи отряд на софийския затвор, където е от 2015 г. Там бе изпратен веднага, след като първо получи доживотна присъда. После тя бе заменена с 20 г. затвор от апелативния съд и потвърдена от върховния, защото престъплението не било извършено “с изключителна жестокост”, пише \"\". \n\r\nПреди да влезе в затвора, Чеци работи като преводач в търговска фирма, без трудов договор, само на комисиони.\n\n\n\r\n                    \r\n                    \r\nПолуголото и окървавено тяло на Яна Кръстева е открито на 10 юли 2011 г. в храстите недалеч от Конната база в Борисовата градина от случаен минувач. Аутопсията показва, че младата жена е починала между 36 и 40 часа преди намирането на трупа.\n\r\nВ първите седмици разследването е в задънена улица, въпреки че са разпитани над 60 свидетели, основно младежи, които в петъчната вечер на 8 юли 2011 г. са в Борисовата градина. Те са там заради два концерта - един на стадиона на ЦСКА и друг - на раппевеца Спенс, в популярното заведение “Маймунарника”. За 4 месеца е задържан клошарят Пламен Трифонов, но срещу него не се събират достатъчно доказателства и той е освободен. \n\r\nРазследващите проучват Чеци, който е заподозрян от самото начало, но не е арестуван веднага. Той е последният, видял Яна жива. Двамата се срещат в “Маймунарника”. Общ приятел ги представя. Сближаването е около полунощ. Танцуват хип-хоп, Яна присяда на масата на Чеци. Купонът е обилно полят с алкохол. Тя пие бира, а той - уиски, джин, ром. По-късно си тръгват заедно, защото са в една посока. \n\r\nДокато вървят по алеите, Чеци се възползва от Яна. Насилва я да правят секс, а после я задушава, като притиска устата с едната си ръка, а с другата я държи за гърлото. Докато се гаври с младата жена, я шамаросва, блъска я по главата и я удря по тялото.\n\r\nДо последния си дъх тя е осъзнавала какво се случва, изпитвала е ужас и болка, казва съдът. Смъртта не настъпва внезапно или за секунди, а агонията продължава 20-30 минути.\n\r\nПрез всичките години Чеци отстоява една защитна теза. Нямал мотив да убие Яна, защото двамата правили доброволен секс. Тя не се противила, а напротив - сама му дала сигнали. Той използвал презерватив.\n\r\n“Много по-важни са следите върху 9-те мокри кърпички около Яна. По тях има негова сперма, но и кръв от Яна. Кръв има и по дрехите ѝ - разкъсан панталон и потник, скъсани бикини, ветрило, калъф и панел за телефон”, пишат върховните съдии.\n\r\nСпоред тях “кръвта дава достатъчно информация за ударите по носа и по тялото на Яна, както и че те предхождат и съпътстват половия акт до настъпването на смъртта”. По Яна има следи, типични при изнасилване - наранявания от вътрешната страна на ляво и дясно бедро и в половата област.\n\r\nСъдиите недоумяват защо Чеци не е  обвинен за изнасилване и посочват това като пропуск. Оборват и тезата, че Русинов е имал съучастници. Според обвинението той действал с други двама, които уж държали ръцете на Яна. Прокуратурата стига до този извод заради два косъма от неизвестни мъже. Общо върху тялото на Яна са намерени 7 косъма. 5 от тях са на Чеци, показва ДНК експертиза, направена в лаборатория в австрийския град Инсбрук. Не е ясно обаче на кого са другите два.\n\r\n“Позоваването само на резултатите от ДНК изследването на два косъма не е достатъчно за категоричен извод за присъствието на други мъже”, пишат съдиите от ВКС. За да определят присъдата, те вземат под внимание психологическата и психиатричната експертиза на Чеци.\n\r\nВ изследването си експертите не го определят “като поначало агресивен, садистичен, безмилостен, а като склонен на агресия  при възникване на основателна за него пречка да постигане на целта си”.\n\r\nТака е и в нощта срещу 9 юли 2011 г. , когато двамата с Яна си тръгват от “Маймунарника”.\n\r\n“Той е обнадежден, че ще постигне интимност, разчитайки и на поетия от нея алкохол, проявявайки упоритост и достигайки до неоправдана агресия. Това не води до извод, че е желаел смъртта ѝ, а се е отнесъл нехайно към възможното ѝ настъпване”, казва съдът.\n\r\nЧеци е задържан на 30 април 2012 г., близо 10 месеца след смъртта на Яна, след като от Инсбрук пристигат резултатите от ДНК експертиза. В годините зад решетките той уплътнява времето си, като пише жалби и води дела срещу затворническата администрация. Само през 2017 г. е имал 4 дела в административния съд в София и още няколко в районния.\n\r\nПоследното му дело е от 29 март т. г. То е затова, че на 27 ноември м. г. затворническата управа му взела часовник, който не бил негов. На 28 декември комисия в затвора се занимала с оплакванията на Русинов. Часовникът е върнат на 2 януари т. г. Чеци обаче иска от надзирателите да му платят 180 лв., тройната стойност на часовника, защото го върнали с две драскотини на стъклото, както и да разбере кой го е повредил. Делото е насрочено за 14 май. То и останалите дела ще са повод Чеци от време на време да напуска килията.", "date": "2018.04.02", "title": "Финално: 20 г. затвор за Чеци, измъчвал Яна 30 минути"}
{"url": "https://www.dnes.bg/top-novini/2018/04/02/krai-na-dramata-letia-letia-tiangun-1-i-izgoria-nad-tihiia-okean.372466", "text": "Край на драмата! \"Тянгун 1\", китайската космическа станция, която от седмици наред летя безконтролно в Космоса, тази нощ навлезе в атмосферата на Земята и изгоря над южната част на Тихия океан.\r\nНовината бе съобщена от китайските космически власти и бе разпространена светкавично от световните агенции.\r\nМодулът навлезе в атмосферата днес в 8,15 ч. пекинско време (3,15 ч. българско време) и до голяма степен изгоря, заяви Центърът за управление на пилотираните полети на Китай, цитиран от БТА.\n\n\n\n\r\nПо-рано китайските власти казаха, че е малко вероятно големи отломки да достигнат земята. Учени прогнозираха, че станцията до голяма степен ще изгори в атмосферата и почти няма да представлява опасност за хората.\rКитайският в. \"Глобал таймс\" заяви, че големият шум, който се е вдигнал в световните медии около падането на \"Тянгун-1\", е отразявал \"завистта\" в чужбина към космическата индустрия на Китай.\r\nБългарски учени също прогнозираха още вчера, че вероятността \"Тянгун-1\" да падне на сушата, в частност в България, е малка. Те дори изчислиха със завидна точност моментът на разпадане на космическия апарат.\r\n\"Най-вероятно разрушаването на станцията ще започне да настъпва между 3 и 8 ч. сутринта, заяви пред  БНТ вчера флотилен адмирал проф. Боян Медникаров - началник на ВВМУ \"Никола Йонков Вапцаров\"-Варна.\r\n\"Нашите прогнози са, че по всяка вероятност разрушаването на станцията ще започне над Атлантическия океан.\r\nКакво ще бъде поведението на станцията в хода на разрушаването ѝ е трудно предсказуемо\", каза още адмиралът. \r\n\"Тянгун 1\" бе изстрелян през септември 2011 като прототип на желаната от Китай цел: постоянна космическа станция, която се очаква да бъде изстреляна около 2022 г.\r\nСтанцията е необитаема от 2013 година, а през 2016-а наземният контрол загуби изцяло връзка с апарата.\r\nИзвестният като \"Небесният дворец” космически кораб е дълъг 12 метра и тежи 8,5 тона.\r\n ", "date": "2018.04.02", "title": "Край на драмата: Летя, летя \"Тянгун 1\" и изгоря! Над Тихия океан"}
{"url": "https://www.dnes.bg/obshtestvo/2018/04/02/nad-5-bona-ili-do-600-lv-kakvi-zaplati-vzimame-v-bylgariia.372467", "text": "Малко над 33 000 българи получават доходи над 5000 лева на месец. Това става ясно от писмен отговор на финансовия министър Владислав Горанов.\r\nНа въпрос на депутата от БСП Лало Кирилов той отчита, че доходи в размер над 5000 лв. средно на месец са получили 33 339 души през 2016 г. Това са хората, които са обявили годишни доходи в размер над 60 хил. лв.\r\nСред тях има мениджъри на големи компании, адвокати, високоплатени певци, еднолични търговци, както и хора, които се занимават със земеделие, пише \"Труд\".\r\nНякои от тях печелят по над 1 млн. лв. на година, а други взимат заплати от по 5-6 хил. лв. Но средният им годишен доход е 161 хил. лв., става ясно от изчисленията по отговорите на Горанов.\r\r\n                    \r\n                    Общата сума на декларирания данък върху доходите за 2016 г. от всички работещи българи е 2,817 млрд. лв. 19% от тях са платени от хората с най-високи доходи.\r\nГодишни доходи между 31 200 лв. и 60 000 лв. са обявили 70 267 души. Това означава, че те получават много високи месечни доходи между 2600 лв. и 5000 лв.\r\nДобри доходи в размер между 2000 лв. и 2600 лв. на месец имат други 59 197 българи.\r\nОблагаеми месечни доходи между 1000 лв. и 2000 лв. са декларирали 375,7 хил. души.\r\nНо най-многобройни са хората, които за цялата 2016 г. пред НАП са обявили доходи в размер между 3000 лв. и 7200 лв. Те са 1,131 млн. души и средните им месечни облагаеми доходи са между 250 лв. и 600 лв.\r\nВ тези суми не се включват пенсиите, обезщетенията за майчинство и безработица, както и други социални помощи, тъй като те не се обявяват в НАП и върху тях не се плащат данъци. \n\n\n\r\nНо за размера на възнагражденията, които се изплащат в България, е много показателно, че от общо малко над 3 млн. души, които работят и имат облагаеми доходи, малко над 36,7% изкарват на месец между 250 лв. и 600 лв. 840 хил. души дори са обявили по-малки доходи.\r\nМного от тези хора явно са сезонни или почасови работници, той като средно на месец взимат по-малко от минималната заплата. Други пък са загубили работата си и няколко месеца от годината също не са получавали заплата.\r\nБроят на хората с най-ниски доходи обаче бързо намалява.\r\nПрез 2012 г. българите, които получават под 250 лв. на месец, са били над 1,12 млн. като за четири години са намалели с над 25%. Същевременно хората с високи доходи бързо се увеличават. В рамките на четири години хората, които могат да се похвалят, че изкарват над 2000 лв. на месец, нарастват с 54% и достигат 162,8 хил.\r\nС такива високи доходи обаче могат да се похвалят само 5,3% от работещите българи. Прави впечатление обаче, че най-бързо се увеличава броят на най-заможните. Хората с доходи между 1000 лв. и 2000 лв. за четири години са нараснали с 50%, докато тези с над 5000 лв. се увеличават с 61%.\r\n ", "date": "2018.04.02", "title": "Над 5 бона или до 600 лв.! Какви заплати взимаме в България?"}
{"url": "https://www.dnes.bg/obshtestvo/2018/04/02/veliki-ponedelnik-e-zapochva-strastnata-sedmica.372468", "text": "Днес е Велики понеделник, първият ден от Страстната седмица за православните християни. През следващите седем дни до Великден църквата и вярващите посвещават на възпоменания за последните дни от земния живот на Спасителя Господ Иисус Христос - неговите страдания, кръстна смърт и погребение.\r\nВсеки ден от тази седмица се нарича Велик и през него се извършват специални църковни служби. \r\nНа Велики понеделник Иисус Христос влиза в Йерусалимския храм и го намира пълен с търговци. Божият Син изгонил търговците, защото храмът е дом за молитва, а не тържище. В Евангелието се говори за проповедта на Иисус в храма и изреченото от него проклятие над безплодната смокиня - символ на човешката душа, която не познава молитвата, покаянието и не носи духовни плодове, припомня \"\".\r\r\n                    \r\n                    На Велики вторник Христос проповядва в храма и дава своите последни нравствени наставления, разказва притчата за десетте мъдри девици, очакващи идването на Господа и притчата за талантите. Христос прави пророчества за съдбата на град Йерусалим.\r\nНа Великата сряда Христос е посетен от покаяла се грешница, която в притеснението си счупва съда с драгоценното миро. Провежда се Тайната вечеря на Божия син с Апостолите, по време на която Той им казва, че един от тях ще Го предаде. Юда излиза и Го предава, а през нощта срещу четвъртък Христос се моли в Гетсиманската градина до идването на предателя и залавянето Му.\r\nНа Велики четвъртък е произнесена смъртната присъда над Иисус Христос и е потвърдена от Пилат Понтийски. \r\nТой е разпнат. Разпети петък е Денят на великите страдания на Иисус. Христос приел смирено съдбата си да бъде унижаван, обруган, бичуван, бит с плесници, накичен с венец от тръни на главата, нарамен и принуден да носи при изкачването към лобното си място тежкия кръст, на който ще бъде разпънат; разпънат е на Голгота между двама разбойници и издъхва в мъки. Станало слънчево затъмнение и земетресение.\r\nВеликата събота е Ден на оплакването и погребението на Иисус Христос от майка му Света Богородица и жени, носещи миро. Гробът му е запечатан и пред него е поставена стража (вечерта в петъчния ден - тогава църквата отслужва Опело Христово).\r\nНа следващия ден е светлото Христово възкресение. Отново службата започва през нощта. Неделният ден е започнал от залез слънце на съботния ден. След полунощницата в църква свещеникът изнася светлината и призовава вярващите да дойдат и вземат светлина от незалязващата светлина, понеже Христос е възкръснал.\r\n ", "date": "2018.04.02", "title": "Велики понеделник е, започва Страстната седмица"}
{"url": "https://www.dnes.bg/rusia/2018/04/02/ozdraviavaneto-na-iuliia-skripal-novi-vyprosi-v-moskva.372469", "text": "Оздравяването на Юлия Скрипал, дъщерята на шпионина Сергей Скрипал, чието отравяне изостри международните отношения, събуди въпроси в руските медии.\r\n\"Най-накрая се появяват новини за състоянието на дъщерята на Сергей Скрипал – тя се подобрява, храни се, пие вода и говори, което за първи път показва, че тя е жива и съществува\" , пише \"Взгляд\", цитиран от \"Фокус\".\n\n\r\nВестникът допълва, че фактът, че на нейния телефон и на телефона на баща й е отключена геолокацията довежда до нови мисли – дали те сами са я пуснали или някой друг вместо тях. \r\nСпоред изданието бързото й подобрение означава, че тя не е отровена с бойно-отровното вещество \"Новичок\".\r\r\n                    \r\n                    \"Взгляд\" коментира и изказването на Волфганг Шойбле, председател на Бундестага и бивш финансов министър, че реакцията на световната общественост и по-специално на страните от Европейския съюз може да повлияе на Лондон да се откаже от напускането на съюза.\r\n ", "date": "2018.04.02", "title": "Оздравяването на Юлия Скрипал - нови въпроси в Москва "}
{"url": "https://www.dnes.bg/zvezdi/2018/04/02/liusi-diakovska-na-42-bylgarkata-zvezda-v-germaniia.372270", "text": "\n\r\nНа днешния 2 април своя рожден ден празнува българската поп певица Людмила (Люси) Дяковска. Достигналата до световна популярност с немската поп група \"Ноу Ейнджълс\" музикантка е родена през 1976 година в Плевен.\n\r\nТя се занимава с пеене още от малка, а през 2000 година става част от гърл бандата \"Ноу Ейнджълс\", която в последствие се превръща в една от най-популярните и продавани групи в Германия и Западна Европа. \n\r\nЗаедно с групата Люси е издала 5 албума с общ тираж над 5 милиона, като заедно с момичетата е носителка на много престижни европейски награди.\n\r\n\r\n                    \r\n                    \r\nТя е родена в изцяло музикантско семейство - майка й е пианистка, а баща й е известният оперен певец Любомир Дяковски. Дядо й пък е един от най-известните фолклорни композитори.\n\r\nИма по-малък брат – Александър, който играе професионално баскетбол.\n\r\nСлед завършване на училище тя заминава за Хамбург, Германия, където учи в Специализирано училище за танци и драма. По време на своето следване тя танцува в мюзикъла \"Buddy\".\n\r\nДебютът й като автор на песни е с баладата \"Stay\", която е включена в албума на групата \"Now... Us!\".\n\r\nЛюси Дяковска не крие своята различна сексуална ориентация. През 2012 г. тя участва в телевизионното шоу \"Вип Брадър 2012\" заедно със своята партньорка Камелия Веселинова.\n\r\nЛюси Дяковска и \"Ноу Ейнджълс\" участват и на Евровизия през 2008 година в Белград. Групата представя Германия на конкурса.\n\r\nИзключително близка приятелка е с Орлин Павлов. В свое интервю дори певицата споделя, че двамата заедно ходят на бокс.", "date": "2018.04.02", "title": "Люси Дяковска на 42: Българката, звезда в Германия"}
{"url": "https://www.dnes.bg/usa/2018/04/02/kitai-otvryshta-na-trymp-s-novi-mita-vyrhu-us-produkti.372470", "text": "Китай налага нови мита върху американско месо, плодове и други продукти като ответна мярка за налозите, одобрени от президента на САЩ Доналд Тръмп върху вноса на стомана и алуминий.\r\nТова предаде Асошиейтед прес, цитирана от БТА.\r\nКитайското министерство на финансите каза, че новите мита влизат в сила от днес.\r\nРешението се взима  след серия предупреждения от китайските власти през последните седмици при изострящия се търговски спор със САЩ.\r\nКитай увеличава с 25 процента митото върху осем внасяни от САЩ продукта, включително свинско месо, и налага ново 15-процентово мито върху 120 внасяни от САЩ стоки, включително плодове.\r\n ", "date": "2018.04.02", "title": "Китай отвръща на Тръмп с нови мита върху US продукти"}
{"url": "https://www.dnes.bg/stranata/2018/04/02/slynchevo-no-hladno-i-mnogo-vetrovito-vremeto-dnes.372471", "text": "Слънчево и много ветровито ще е времето в понеделник. Ще е малко по-хладно от вчера. \r\nМинимални температури, в повечето райони, ще бъдат между 3° и 8°, в София около 2°. Максималните градуси ще са между 11 и 16, в София около 12. Това прогнозират синоптиците от НИМХ при БАН, цитирани от \"Фокус\".\r\nДнес ще има временни увеличения на облачността, но само на отделни места ще превали слабо.\r\nСиноптиците обявиха жълт код а силен вятър в осем области в страната - Враца, Плевен, Ловеч, Габрово, Велико Търново, Русе, Търговище и Разград. Метеоролозите предупреждават, че през деня западният вятър ще се усили и ще бъде силен с пориви до 20-22 м/с.\r\nНад Черноморието ще бъде предимно слънчево с временни увеличения на облачността. Вероятността да превали е малка. Ще духа умерен и селен северозападен вятър. \r\r\n                    \r\n                    Максималните температури ще бъдат 12° и 15°. Вълнението на морето ще бъде 2-3 бала. Температурата на морската вода е 7-8°.\r\nВ планините ще има променлива облачност и на отделни места ще превали дъжд, над 1800 метра – сняг. Ще духа силен до бурен северозападен вятър. Максималната температура на 1200 метра ще е около 7°, на 2000 метра около минус 1°.\r\nВъв вторник ще е слънчево, след обяд над западните райони с висока облачност. Сутринта ще е студено с минимални температури между 0° и 5°. През деня ще се появи южен вятър и ще започне затопляне, и максималните температури ще бъдат между 15° и 20°. \r\nВ сряда ще е предимно слънчево. Повишението на температурите ще продължи и максималните ще бъдат между 18° и 23°, по-ниски ще бъдат по Черноморието – между 10° и 15°. \r\nВ четвъртък ще се задържи топло, температурите ще са с още 1-2° по-високи. Ще преобладава слънчево време, след пладне над Западна България ще се развие купеста облачност и на отделни места ще превали краткотраен дъжд с гръмотевици.\r\n ", "date": "2018.04.02", "title": "Слънчево, но хладно и много ветровито – времето днес"}
{"url": "https://www.dnes.bg/temida/2018/04/02/samoubiistvo-ili-razsledvat-smyrtta-na-voinik-v-plovdiv.372472", "text": "Пловдивската военна прокуратура разследва смъртта на постови от Пловдив. Според първоначалните заключения младият мъж се е самоубил, но съдът е върнал делото. \r\nМагистратите са дали указания да се проведат нови и задълбочени разпити на всички близки, колеги, приятели и роднини на 28-годишния Борис Василев. Така, според тях, ще се установи дали някой не го е подтикнал към фаталната крачка. \r\nРодителите на рейнджъра имат същите съмнения, пише \"\".\r\nИнцидентът е станал на 1 август м.г. на територията на армейски складове край с. Калояновец. \r\nВ 12 часа Василев застъпил наряд. Петнадесет минути по-късно проехтял изстрел. Колегите на войника го намерили с куршум в челото. Според експертите той е седнал на камък, извадил е първия халостен патрон от автомата \"Калашников\", с който е бил въоръжен, и е заредил боен. \r\r\n                    \r\n                    След това е сложил оръжието между краката си и се е гръмнал от упор в главата. По тялото му не са били установени следи от насилие. \r\nВ послесмъртната психиатрична експертиза се посочва, че преди трагедията Василев дълго време е бил в стрес, сънувал кошмари, бълнувал и крещял. Бившата му приятелка е свидетелствала, че често сменял настроенията си - от крайна апатия до експанзивност, граничеща с агресия. \r\nПо нейно настояване Борис се консултирал с лекар, пил две седмица антидепресанти, но след това отказал повече да ги взема. \r\nРодителите на войника обаче оспорват заключенията на психиатрите, тъй като били направени само въз основа на показанията на гаджето му. \r\nНе били взети под внимание обясненията на приятели и близки на рейнджъра, които го описват като дисциплиниран и загрижен за здравето си. Занимавал се активно със спорт, не пушел и не пиел, хранел се рационално. По тази причина семейството му подозира, че нещо се е случило преди да поеме поста.\r\n\"Необходимо е да се установят повече данни за личния му и професионален живот и за взаимоотношенията му с другите. Едва след изясняването на тези обстоятелства прокуратурата би могла да се произнесе дали се касае за умишлено убийство, самоубийство или Василев е бил склонен от друго лице да посегне на живота си\", посочва пловдивският военен съд в мотивите за връщане на делото.\r\n ", "date": "2018.04.02", "title": "Самоубийство или…? Разследват смъртта на войник в Пловдив"}
{"url": "https://www.dnes.bg/stranata/2018/04/02/testvat-sirenite-za-trevoga-v-sofiia-varna-burgas.372473", "text": "Сиренната система на страната ще бъде тествана в редица градове днес. Точно в 13 часа ще бъде задействано излъчването на националните сигнали за тревога и край на тревогата, съобщиха от МВР.\r\nСирените ще чуят жителите на Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и населените места в 30-километровата зона около АЕЦ \"Козлодуй\".  \r\nСигналите ще бъдат съпътствани от гласова информация. \r\nВ тренировките ще участват и интегрираните към НСРПО Локални системи за оповестяване, изградени в обекти, чиято дейност създава опасност от възникване на бедствия. \r\nТренировката ще се извършва за проверка на техническото състояние на националната система и обучение на населението.\r\n ", "date": "2018.04.02", "title": "Тестват сирените за тревога  - в София, Варна, Бургас…"}
{"url": "https://www.dnes.bg/stranata/2018/04/02/vkusno-no-nad-10-e-ta-na-masata-za-velikden.372474", "text": "Над 10 от използваните добавки при производството на традиционни продукти, или известни повече като Е-та, ни дебнат на великденската трапеза, пише \"Монитор\".\n\r\nСамо в козунаците, продавани масово в супермаркетите и по пазарите, те са най-малко 6. Най-често във великденския хляб се среща Е-330 известна сред народа като лимонтузу или лимонена киселина. Въпросната съставка се използва за консервант на продукта. Освен нея в масовите козунаци за увеличаване на трайността им се използват още две добавки - Е-220 (серен диоксид) и калциев пропионат (Е-282).\r\nОт емулгаторите, предназначени да направят възможно образуването или поддържането на хомогенна смес от две или повече несмесими съставки, като олио и вода, в храната се влагат моно- и диглрицериди на мастните киселини (Е-471). За оцветител се влагат азорубин и кармазин (Е-122) и каротин (Е-160а).\r\r\n                    \r\n                    Целта е да се постигне търговски вид на продукта, защото, за да се намали цената му, за производството му най-често се използва яйчен прах, а не яйца. В шоколадовите яйца, много купувани преди Възкресение, пък се влага емулгатор - лецитин (Е-322).\n\r\nЧаст от въпросните Е-та крият немалко рискове. Така например консеврантът Е-282, предпазващ храните от образуването на бактерии, мухъл и плесени, в големи количества е толкова токсичен, че се използва като пестицид. Има свойството да се натрупва в организма и може да предизвика силно главоболие и повишаване на кръвното налягане. При децата може да причини раздразнителност, безпокойство, нарушения в съня.", "date": "2018.04.02", "title": "Вкусно, но... Над 10 Е-та на масата за Великден"}
{"url": "https://www.dnes.bg/index/2018/04/02/receptata-dnes-agneshko-sys-zelenchuci-za-velikden.372267", "text": " :\r\n1 кг агнешко, нарязано на едри парчета\r\n3 моркова, нарязани на колелца\r\n3 картофа, нарязани на едри кубчета\r\n3-4 сини сливи, сушени и нарязани\r\n2 стръка целина\r\n1 чаена лъжичка сол\r\n1 чаена лъжичка черен пипер\r\n2 стръка мащерка\r\n1 кубче телешки бульон\r\n \r\n:\r\n \r\nНарежете всички продукти. Месото овкусете със сол и черен пипер. Запържете го в тиган за няколко минути да покафенее. В дълбок съд преместете месото и към него прибавете и нарязаните зеленчуци и сини сливи. Разбъркайте всичко и налейте предварително разтворения според указанията бульон. Добавете мащерката и варете на слаб котлон под капак до готовност.\r\n\r\n", "date": "2018.04.02", "title": "Рецептата Dnes: Агнешко със зеленчуци за Великден"}
{"url": "https://www.dnes.bg/za-da-se-razbirame/2018/04/02/sedmichen-liuboven-horoskop-za-2-8-april-2018-a.372365", "text": "Постигането на вашите романтични нужди ще бъде затруднено в известен смисъл. Ако сте решили да създадете солидна основа с партньора си, ще може да преодолеете пречките. Какво ви очаква според зодията, вижте в любовния ни хороскоп.\r\n\r\nМеркурий е ретрограден във вашия знак. Това означава че трябва да внимавате с думите, които казвате, за да не съжалявате на по-късен етап. Ще ви бъде лесно да изразите вашите мисли, въпреки това ще разчитате само на половинката ви за разрешаването на някакви проблеми. Не забравяйте, че в любовта трябва да бъдат двама.\r\n\r\nС любимия човек ще гледате в различни посоки по редица въпроси и това може да провокира спорове помежду ви. Ако пътищата ви се разделят няма как да бъдете близо един до друг. Помислете кое е по-важно за вас, да излезете прави от спора или да бъдете щастливо влюбени.\r\r\n                    \r\n                    За щастие, в петък Венера и Сатурн ще бъдат в перфектен ъгъл един към друг, което ще ви помогне да изгладите недоразуменията във любовния ви живот. Ангажираността към вашите отношения ще спечели в края на краищата.\r\n\r\nСъвместните финанси може да са източник на спорове между вас и партньора ви тази седмица. Двамата не само че няма да сте съгласни как да харчите парите си, но може да останете и разочаровани от това, че напоследък финансите оказват някаква тежест във взаимоотношенията ви. Помислете как да разрешите това недоразумение.\r\nАко сте необвързани е възможно да копнеете за някого, когото не може да имате. Вероятно се самозалъгвате, че това е една необичайна любов. Тази седмица може да чуете нещо съвсем различно. \r\n", "date": "2018.04.02", "title": "Седмичен любовен хороскоп за 2 – 8 април 2018-а "}
{"url": "https://www.dnes.bg/stranata/2018/04/02/velikdenski-dymping-na-pazar-za-evtino-makedonsko-agneshko.372477", "text": "В дните преди Великден се забелязва засилен внос на агнета, както живи, така и заклани, така и готови за печене от македонския град Делчево до Благоевград. \n\r\nПричината за тази \"миграция\" е много по-ниската цена на агнешката мръвка на пазара в Делчево, както и доброто й качество, пише \"Монитор\"\n\r\nДокато на животинския пазар край Благоевград цената на агнетата живо тегло се закова на 6 лева, а на яретата – 5,50 лева, то в Делчево агнетата вървят от 3 до 4 лева на килограм живо тегло. В благоевградските магазини агнешката плешка се предлага за 13,50 лева, а бутът 14 лева, докато при съседите ни от Македония заклано и изчистено агне се предлага за 9-10 лева/кг заедно с дреболиите.\r\n                    \r\n                    \r\nДруг бонус за благоевградчани, които им предлагат братята от Македония е, че те по телефона могат да си поръчат агнета, като отиват в уговорения ден и час и си го купуват пресно заклано. Собствениците на квартални магазини и заведения в Благоевград се възползват от ситуацията, като закупуват агнешкото от Делчево и после го предлагат на нашенските завишени цени. \n\r\nАко яйцата в Благоевград сега се купуват по 23-27 ст., то в Делчево са под 20 ст. \r\nЕдинствено не става ясно, как живите агнета, или мръвката минават през граничния контрол и с какви санитарни документи, коментират експерти.\r\n ", "date": "2018.04.02", "title": "Великденски дъмпинг: На пазар за евтино македонско агнешко"}
{"url": "https://www.dnes.bg/stranata/2018/04/02/na-etiketa-babin-kozunak-no-systavkite-ne-sa-poznati-na-baba.372475", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОказва се, че в дните около Великден в магазините и търговската мрежа масово се продават козунаци с изкуствени добавки и оцветители, а при някои от индустриално подготвените продукти са спестени важни съставки като например мляко и яйца. Кои Е-та можем да открием в козунаците и с какво са заменени класическите съставки?\n\r\nСпоред председателя на асоциация \"Активни потребители\" Богомил Николов всяка година се установява едно и също, а именно, че козунаците в търговската мрежа има безброй Е-та, които не можем дори да произнесем.\n\r\n\"Ние се отдалечаваме от натуралното, от истинското, от това, което правим вкъщи. Със сигурност е позволено да се заместват натуралните продукти с Е-тата. Не е ясно обаче в дългосрочен план докъде ще доведе това. Все пак е сравнително ново изобретение за човека\", отбеляза още Николов в \"България сутрин\" по .\r\n                    \r\n                    \r\nТой е категоричен, че хората се отказваме от натуралните съставки и се обръщаме към химията.\n\r\n\"Производителите предпочитат да забъркват тези химични коктейли, вместо да произвеждат истинска храна. Това е така, защото им е по-евтино и освен това продуктът има по-дълъг срок на годност. Има и по-добър външен вид\", уточни председателят на асоциация \"Активни потребители\".\n\r\nПо думите му друг основен проблем е липсата на етикет какво съдържа козунакът и с какво е направен. Или пък се използва нелоялната практика на етикета да се пише, че козунаците са \"бабини\" или \"по бабина рецепта\", но ако се погледне отзад - съставките не са познати на нито една баба.\n\r\n\"Направихме изследване на 16 марки козунаци и само един не използва подобрители и е много близък до класическата рецепта\", завърши Николов.\r\nФабрично приготвените козунаци често съдържат имитиращи съставки. Как се приготвят те и как да познаем качествените такива?\n\r\nРепортерът на Bulgaria ON AIR Димитър Димитров отиде в столична пекарна, за да открие отговорите на тези въпроси.\n\r\n\"Най-лесният начин да разпознаете фалшивия козунак е цветът. Само с масло и яйца няма как да добием патешко-жълтия вид\", подчерта управителят на фирмата Мариан Диков.\n\r\nТой обясни, че за направата на добрия козуначен хляб, хората трябва да се заредят с търпение.\n\r\n\"Той не може без една добре структурирана рецепта. Също и фурната трябва да бъде предварително загрята, а тестото е по-добре да втасва по-дълго време, за да се получат характерните за козунака конци\", отбеляза Диков.\n\r\nПо думите му цената на продукта вече се е покачила заради идващите християнски празници и в козунак за 2 лева няма как да бъдат включени яйца, масло и мляко.\n\r\n\"Добрият козунак струва около 8-10 лева\", заключи управителят.\n\r\n ", "date": "2018.04.02", "title": "На етикета \"Бабин козунак\", но съставките не са познати на баба"}
{"url": "https://www.dnes.bg/rusia/2018/04/02/kyde-sme-nie-v-sluchaia-skripal-balans-i-komunikaciia.372480", "text": "Tрябва да водим балансирана политика и да имаме открити канали за комуникация с Русия, заяви вицепремиерът и министър на отбраната Красимир Каракачанов по повод решенито на страната ни да не гони руски дупломати. \n\r\n\"Решението на правителството да не се бърза по случая \"Скрипал\" и да не се гонят дипломати е правилно. Трябва да водим балансирана политика и както каза премиерът - да имаме открити канали за комуникации с Русия. Кризи е имало, има и ще има и в бъдеще. Диалогът обаче трябва да продължи, иначе отиваме в друга ситуация, която няма да е изгодна за българските граждани\", заяви Красимир Каракачанов пред \"Нова тв\".\n\r\nПо думите му доказателствата, които в момента се представят за ролята на Русия в отравянето на Сергей Скрипал, не са категорично доказани.\n\n\n\n\r\n                    \r\n                    \r\nАко има безспорни доказателства за вината на Русия, естествено е, че България може да промени своята позиция, настоя вицепремиерът. \n\r\n\"И никой не може да ни се сърди, ако решим да екстрадираме руски дипломати при доказване вината на руската страна\", допълни Каракачанов.\n\r\n\"Поведението на много български политици през последните 60-70 години е било такова. Натискат ни от Москва – клякам. Натискат ни от Брюксел да затваряме реактори на нашата централа – и ние клякаме. В съзнанието на хората се е изградил този стереотип – българските политици взимат решение под някакъв натиск. В конкретния случай решението беше взето на базата на докладите, които изнесоха службите за сигурност и фактите, с които разполагахме\", обясни министърът на отбраната.\n\r\n\"Аз нямам информация някои от моите колеги да е бил притискан от Москва или от Брюксел да взима едно или друго решение. Никой не е притискал никого. Нито Обединени патриоти са натискали правителството, нито правителството е искало да взима друго решение\", категоричен бе той.", "date": "2018.04.02", "title": "Къде сме ние в случая \"Скрипал\": Баланс и комуникация"}
{"url": "https://www.dnes.bg/obshtestvo/2018/04/02/bomboubejishtata-u-nas-stabilni-no-dalech-ot-idealnoto-systoianie.372482", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        В какво състояние са бомбоубежищата у нас? Въпросът се повдигна след като миналата седмица започна проверка на плановете за отбранително-мобилизационна подготовка в три администрации -  Софийска област, Самоков и Ботевград. \r\nВ четвъртък първо бе съобщено, че правителството започва проверка на бомбоубежищата в областта и двете общини, но после от кабинета бе категорично отречено. \r\nДнес и от пресслужбата на Софийска област уточниха пред Dnes.bg, че на територията на областта няма нито едно бомбоубежище и припомниха, че кабинетът е разпоредил рутинна проверка по документи. С нея се проверяват плановете за отбранително-мобилизационна подготовка, дежурството за оповестяване и осъществяването на контрол върху разходването на бюджетните средства по отбранително-мобилизационната подготовка в Софийска област, Самоков и Благоевград.\r\r\n                    \r\n                    От кабинета обясниха и че рутинната проверка няма връзка със скандала \"Скрипал\", каквито спекулации се появиха в социалните мрежи. Оттам бяха категорични, че убежищата са собственост и отговорност на областните управи.\n\r\nСпоред бившия директор на \"Гражданска защита\" Андрей Иванов бомбоубежищата в страната се изграждат главно след ВСВ за укриване на населението при бомбена или ядрена заплаха.\n\r\n\"Типичното бомбоубежище е с тухлена конструкция, масивен насип и е добре оборудвано. Проблемът в България е липсата на финансови средства. Ако се поддържат съгласно изискванията, те ще могат да предпазят населението от нападение с ядрено и химическо оръжие. Ако кажа обаче, че състоянието им е идеално - ще излъжа\", уточни Иванов в \"България сутрин\".\n\r\nТой твърди, че все пак е облекчение, че при бомбена заплаха могат да бъдат ползвани метрото и някои подлези.\n\r\n\"За всяка община би трябвало да има изготвен отчет за укриване на населението по време на война. Под всяка сграда, строена преди 90-те години, има бомбоубежище. Ако се поддържат всички, ще може цяла София да се скрие без проблем\", отбеляза бившият директор на \"Гражданска защита\".\n\r\nПо думите на изпълнителния директор на \"Метрополитен\" ЕАД Стоян Братоев при екстремни ситуации в тунелите и станциите на метрото могат да бъдат скрити хиляди.\n\r\n\"Едно от изискванията при строежа на метрото е конструкцията да издържа на ударна вълна. Има и необходимите вентилационни системи и специален водопровод, отделен от централния. Всичко, което е необходимо, е подсигурено\", подчерта Братоев пред .\r\n ", "date": "2018.04.02", "title": "Бомбоубежищата у нас: Стабилни, но далеч от идеалното състояние"}
{"url": "https://www.dnes.bg/stranata/2018/04/02/pojaryt-v-sandanski-prodyljava-da-tyne-v-misteriia.372481", "text": "Все  още няма официална версия за причините за пожара в жилищния блок в  Сандански. Сградата горя в нощта на петък срещу събота, а тежкият  инцидент се размина без жертви и пострадали. \n\n\n\r\n                    \r\n                    \n\n\r\nВсе още няма официална версия за причините за пожара в жилищния блок в Сандански. Сградата горя в нощта на петък срещу събота, а тежкият инцидент се размина без жертви и пострадали, съобщава .\n\n\r\nПо неофициална информация, двама мъже са счупили витрина на магазина и са го подпалили с две туби бензин.\n\r\nОт всичките 40 семейства, 39 са намерили къде да отседнат. Помощ от община Сандански е потърсило само едно семейство.\n\r\nДо домовете си днес хората бяха допускани съвсем за кратко, за да вземат най-необходимото със себе си. Тепърва ще се установява дали пожарът е увредил плочите и металните конструкции на сградата. Според все още непотвърдени информации пожарът е предизвикан умишлено.\n\r\nВ Сандански всички са потресени от случилото се в блока. В социалните групи част от гражданите се организираха, за да помогнат на семействата.\n\r\nОчаква се в близките дни да бъде открита и банкова сметка в полза на пострадалите семейства.\n\r\n ", "date": "2018.04.02", "title": "Пожарът в Сандански продължава да тъне в мистерия"}
{"url": "https://www.dnes.bg/world/2018/04/02/kim-chen-un-se-radva-i-pliaska-na-iujnokoreiski-zvezdi.372483", "text": "Севернокорейският лидер Ким Чен Ун аплодирал с широка усмивка и останал дълбоко развълнуван от концерта на южнокорейски звезди в столицата Пхенян вчера, съобщи днес севернокорейската официална информационна агенция КЦТА, цитирана от Франс прес.\n\r\nАФП определя като изключително необичаен факта, че Ким е присъствал на това събитие. По принцип режимът в Пхенян се опитва да предотврати какъвто и да било досег на страната с южнокорейската култура.\n\r\nКим присъствал на концерта заедно със съпругата си И Сол Джу, бивша певица. Севернокорейският лидер се здрависал с южнокорейските изпълнители и им поднесъл най-дълбоки благодарности, съобщи КЦТА.\n\r\nЗа утре е предвиден още един подобен концерт, посочва Франс прес. Агенцията отбелязва, че тези културни прояви са поредният признак за изненадващото разведряване на отношенията между Севера и Юга след Зимните олимпийски игри в Пьончан през февруари. Тогава Ким изпрати в южнокорейския курорт севернокорейски спортисти, женска музикална формация и по-малката си сестра. Последваха различни дипломатически контакти, в резултат на които са планирани срещи на върха между двете Кореи, както и между КНДР и САЩ.\r\r\n                    \r\n                    (БТА)\r\n ", "date": "2018.04.02", "title": "Ким Чен Ун се радва и пляска на... южнокорейски звезди"}
{"url": "https://www.dnes.bg/crime/2018/04/02/do-cacarov-da-ne-se-potulva-ubiistvoto-vyv-vinogradec.372479", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Дъщерята на убития миналата година в пазарджишкото село Виноградец ресторантьор Наско Тонкев - Деница Тонкева, е изпратила писмо до главния прокурор Сотир Цацаров. Тя смята, че случаят със смъртта на баща ѝ ще бъде потулен.\n\n\n\n\n\r\nПисмото е придружено и с подписка от 300 жители на селото. В него Деница припомня, че баща ѝ е бил застрелян с пистолета на тогавашния председател на общинския съвет в Септември Лазар Влайков.\n\r\nПрипомняме, че за извършител на убийството се спрягаше и 6-годишният Юри, за когото се предполагаше, че ненадейно е произвел изстрел с пистолета.\r\n                    \r\n                    \r\n\"Събрахме подписка, написахме писмо, защото Лазар Влайков продължава да бъде безнаказано общински съветник в община Септември! Все още очакваме експертизата на прокуратурата. Влайков не би трябвало да е в общинския съвет. Той не показа по нищо, че съжалява за постъпката си\", категорична бе тя пред репортера на  Илияна Шишкова.\n\r\nТонкева подчерта, че очаква виновникът за случилото се да понесе последиците си. Категорично не приемам, че стрелецът може да бъде 6-годишният Юри, заяви опечалената дъщеря за \"България сутрин\".\n\r\n ", "date": "2018.04.02", "title": "До Цацаров: Да не се потулва убийството във Виноградец!"}
{"url": "https://www.dnes.bg/sofia/2018/04/02/vijte-kyde-niama-da-ima-voda-utre-v-stolicata.372486", "text": "\"Софийска вода” временно ще прекъсне водоснабдяването в някои части на столицата\n\r\nНа 03 април 2018 г. (вторник), във връзка с реконструкция на уличен водопровод на ул. \"Твърдишки проход\" жк. \"Стрелбище\", се налага спиране на водоподаването от 10:00 до 19:00 часа на клиентите на \"Софийска вода”, живеещи в района на: ул. \"Златишки проход\" от ул. \"Нишава\" до ул. \"Хайдушка гора\", бл. 128, магазин \"Фантастико\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: пред бл. 128.\n\r\nНа 03 април 2018 г. (вторник), във връзка с подмяна на сградно водопроводно отклонение на бул. \"Сливница\" Център, се налага спиране на водоподаването от 10:00 до 17:00 часа на клиентите на \"Софийска вода”, живеещи в района на: бул. \"Сливница\" от ул. \"Отец Паисий\" до ул. \"Опълченска\"\r\n                    \r\n                    \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: бул. \"Сливница\" ъгъла с ул. \"Средна гора\".\n\r\nНа 03 април 2018 г. (вторник), във връзка с монтаж на спирателен кран на ул. \"Сава Михайлов\" жк. \"Гевгелийски\", се налага спиране на водоподаването от 10:00 до 18:00 часа на клиентите на \"Софийска вода”, живеещи в района на: ул. \"Сава Михайлов\" от ул. \"Мачуково\" до ул. \"Бачево\", ул. \"Бачево\" от ул. \"Сава Михайлов\" до ул. \"Попчево\"\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: бул.\" Сава Михайлов\" ъгъла с ул. \"Бачево\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n\"Софийска вода” АД предварително се извинява на своите клиенти за причинените временни неудобства!", "date": "2018.04.02", "title": "Вижте къде няма да има вода утре в столицата"}
{"url": "https://www.dnes.bg/sofia/2018/04/02/gradinka-parking-ili-blato-ot-stolichniia-kv-drujba.372496", "text": "В презастроена София градинките и парковете би трябвало да бъдат поне малко опазвани от живеещите в столицата, но не такъв е случаят на много места. За градинка в столичния кв. \"Дружба\", която системно се ползва като паркинг, сигнализира . \n\r\n\"Градинката в междублоковото пространство на бл. 413 и 414 в Дружба-2 от година се ползва за маневриране, паркиране за ремонтиране на автомобили\", пише гражданин в платформата.\n\r\nОказва се, че шофьорите не просто използват градинката като паркинг, а всъщност маневрират върху нея, ползват я като пряк път и шофират върху близкия тротоар. \r\n                    \r\n                    \r\nВ резултат не само зелената тревна площ е превърната в блато, а и тротоарът и околността биват замърсени, защото колите разнасят със себе си кал и оклуи. \n\r\n\"Пешеходците вървят по улицата, тъй като тротоара е в кал до глезените. Допълнително тази свличаща се кал, съчетана с треви и листа, запушва шахтите на улицата и есенно време се образува езеро\", пише още сигнализиращият. \n\r\nт.н. е нужно подаването на сигнали, за да бъдат решени проблемите ни да стане по-лесно и достъпно. Твърде често обаче подаването на сигнали към отговорните е тромаво и трудно.\n\r\nТук на помощ идва . Сайтът на Investor Media Group е платформа, на която граждани подават сигнали за нередности от всяко едно място в България. Така се осъществява възможност за публична комуникация с институциите и прозрачност при тяхното решение.\n\r\nВсички изпратени сигнали и отговорите от институциите се публикуват в HelpBook.info, където могат да бъдат разгледани, споделени и подкрепени от останалите потребители на платформата.", "date": "2018.04.02", "title": "Градинка, паркинг или блато – от столичния кв. \"Дружба\""}
{"url": "https://www.dnes.bg/politika/2018/04/02/zemedelci-izlizat-na-protest-ne-borisov-gi-spria.372518", "text": "Планираният за утре протест на зърнопроизводителите се отменя. Това съобщи председателят на Националната асоциация на зърнопроизводителите Костадин Костадинов след среща при премиера Бойко Борисов.\r\nВ разговорите участваха още земеделският министър Румен Порожанов и шефът на парламентарната комисия за борба с контрабандата Емил Димитров.\r\nУтрешните протести бяха насрочени заради искането на зърнопроизводителите да бъдат изключени от обхвата на Законопроекта за административното регулиране на икономическите дейности, свързани с нефт и продукти от нефтен произход.\r\nЗемеделските производители са недоволни, че в проекта са третирани като търговци, натоварени с изпълнението на множество регулации.\r\r\n                    \r\n                    Земеделският министър обеща, че ще се търсят предложения за нормативни промени, с които те да бъдат заложени като потребители. \"Секторът вече е на светло, с ясни правила, платени данъци и акцизи\", аргументира предстоящите промени Порожанов, цитиран от БТА.\r\nВносителят на проектозакона Емил Димитров съобщи, че по молба на премиера Бойко Борисов е поел ангажимент предложенията за промени в закона на министъра на земеделието и на бранша да бъдат обобщени и внесени между между първо и второ четене.\r\nМинистър-председателят пък поел ангажимент ГЕРБ да подкрепи законопроекта. Очакванията са нормативният акт да влезе в сила от Нова година.\r\n\"Земеделците няма да понасят административна и финансова тежест, като за регистрираните до момента няма да има нови условия и те ще получат служебно и безплатно удостоверенията. Ще има облекчен режим за тези, които досега не са се регистрирали - за това как да позиционират своите резервоари по вид, обем и местонахождения, като контролът ще става без нивомерни системи\", обясни Димитров.\r\nТой съобщи, че Агенция \"Митници\" и НАП ще разработят системата за целите на контрола, без да се утежняват допълнително земеделските производители.\r\nДимитров каза още, че представителите на брашна единодушно са декларирали, че нямат намерение да търгуват и не желаят да бъдат третирани като търговци и добави, че това мнение е било споделено и от премиера Бойко Борисов.\r\nПо думите на Димитров никой не е възразил срещу това да има санкции срещу нелегалните бензиностанции и резервоари.", "date": "2018.04.02", "title": "Земеделци излизат на протест? Не, Борисов ги спря"}
{"url": "https://www.dnes.bg/health/2018/04/02/oshte-niakolko-santimetra-ryst-mojelo-i-sled-18-g.372505", "text": "Краят на растежа на височина е индивидуална особеност при подрастващи момчета и момичета, но понеже рядко се намира младеж, който да е напълно удовлетворен от ръста си, проучванията как да се удължи периодът на растеж не спират.\r\nИма ясно проучени данни, че след 16-18-годишна възраст растежът на костите бързо се преустановява, а с всяка изминала година след това добавянето на някой и друг сантиметър става практически невъзможно. Основна причина за това е резкият спад в секрецията на хормона на растежа в хипофизата.\r\nВсе повече проучвания обаче показват, че отслабването на неговата секреция не е перманентно, а надеждата за леко издължаване на ръста не е напълно загубена и след пубертета. Така, дори младежите, попрехвърлили крехката възраст от 18 години, си струва да положат допълнителни усилия за достигане по-високи показания на стенния метър.\r\n\r\n \r\nИзвестно е, че докато спим гръбначният ни стълб се издължава максимално и може да установим, че ръстът ни сутрин е с поне 1-2 см по-голям, отколкото вечер. Тази вродена способност на опорно-двигателния ни апарат може да се ползва за поддържане растежа още малко след естественото му забавяне по хормонални причини. Редовното трениране на висилки и други уреди, изискващи максимално разтягане на тялото, може да помогне за поддържане секрецията на хормона на растежа за малко по-продължителен период от време и да ни подсигури някой и друг сантиметър – опция, каквато заседналият начин на живот не позволява.\r\n \r\n", "date": "2018.04.02", "title": "Още няколко сантиметра ръст - можело и след 18 г."}
{"url": "https://www.dnes.bg/notifikacii/2018/04/02/zadyrjaha-myj-za-ubiistvoto-na-syprugata-si-v-kiustendilsko.372508", "text": "63-годишен мъж от София е задържан като заподозрян за убийството на съпругата си, съобщиха от полицията в Кюстендил. \r\nТялото на 61-годишна жена е открито на 31 март с множество наранявания в двор на вила в село Косово, община Трекляно. \r\nПри извършения оглед на място по трупа са установени множество наранявания, нанесени с твърд предмет. \r\nКато заподозрян е задържан за 72 часа 63-годишният ѝ съпруг. Семейството е от столицата. \r\nТялото е транспортирано за аутопсия в кюстендилската болница. \r\nЗапочнато е досъдебно производство по случая, уведомен е окръжен прокурор.", "date": "2018.04.02", "title": "Задържаха мъж за убийството на съпругата си в Кюстендилско"}
{"url": "https://www.dnes.bg/stranata/2018/04/02/za-velikden-6000-rumynci-ochakvat-v-dvoreca-v-balchik.372525", "text": "\"Двореца\" в Балчик очаква да посрещне около 5000-6000 румънски туристи за Великден, съобщи директорът на държавния културен институт Жени Михайлова.\r\nТрадиционно румънците са сред най-многобройните посетители в архитектурно-парковия комплекс за православния празник.\r\nОт началото на април туристите вече могат да си направят снимки с холограмата на кралица Мария в читалнята на \"Двореца\", каза директорът на културния център пред БТА.\r\nТриизмерната фигура, която е създадена по стари фотографии, приветства посетителите с \"Добре дошли в моя кралски дворец\". Гласът е синхронизиран по тембъра на румънската владетелка, запазен в архивен запис.\r\nОчакваме добър туристически сезон и \"Двореца\" да привлече поне 261 000 посетители, колкото бяха през 2017-а, добави Жени Михайлова.\r\nПо думите й в архитектурно-парковия комплекс през миналата година са пребивавали туристи от близо петдесет държави като най-многобройни са били румънците и българите.\r\n ", "date": "2018.04.02", "title": " За Великден: 6000 румънци очакват в \"Двореца\" в Балчик"}
{"url": "https://www.dnes.bg/crime/2018/04/02/alo-izmama-baba-si-kaparira-mebeli-za-3-bona.372523", "text": "Възрастна жена от град Мартен, област Русе, е поредната жертва на телефонните измамници, след като дала на престъпниците около 3000 лева.\r\nС 91-годишната жителка на Мартен вчера се свързали жена, която тя помислила за дъщеря си, и мъж, съобщиха от полицията в Русе.\r\nОбяснили й, че са нужни пари за капариране на мебели за обзавеждане.\r\nВъзрастната жена казала, че може да даде около 3000 лева. Тя продиктувала по телефона описа на парите, а след това ги поставила в полиетиленова торбичка и ги предала на мъж пред вратата на къщата си.\r\nПо случая се води разследване.", "date": "2018.04.02", "title": "Ало измама: Баба си капарира мебели за 3 бона "}
{"url": "https://www.dnes.bg/health/2018/04/02/moje-li-da-se-podsiguri-bezproblemno-rajdane-u-nas.372501", "text": "Д-р Иван Диков е началник на Диагностично-консултативен блок на СБАЛАГ „Майчин дом“. Той е акушер-гинеколог с богат опит в промоцията на репродуктивното и сексуално здраве в програми и проекти на неправителствените организации.\r\nПовече от десет години д-р Диков е бил в ръководството на Българското дружество на акушер-гинеколозите, а през 2010 г. получава приза на БЛС и БДАГ „Лекар акушер-гинеколог на годината“.\r\n \r\nД-р Диков беше един от лекторите на осмия Форум бременност и детско здраве и сподели интересни аспекти от своята практика.\r\n \r\n\r\n \r\nБременността и раждането са два етапа от един процес, който един или повече пъти съпътства репродуктивния период на по-голямата част от женската популация. Естествено е да се смята, че една бременност и раждане са минали най-добре, когато има здраво дете/деца в къщи при здрави и със запазени репродуктивни възможности родители.\r\n \r\nЗа да завърши едно раждане най-добре, това се определя от изпълнението на ред условия. Те започват още преди самото зачеване и завършват с изписване на майка и дете от лечебното заведение. С възможностите на съвременната медицина и правилно обслужване на бременната се гарантира една спокойна и нормална бременност, завършила с раждане без последствия.\r\n \r\nПри повечето от сексуалните двойки във времето назрява решението за дете. Разумното първоначално поведение е те да са уверени или се уверят в доброто си физическо здраве в момента и за обозримо бъдеще и че евентуална бременност и раждане няма да промени към лошо техния социален и материален статут. Напълно неприемлива е максимата „дете на всяка цена” дори и поради простата причина, че тоще има нужда от подкрепата на здрави и социално стабилни родители поне до 18-19г. възраст.\r\n \r\nСлед вече взетото отговорно решение жената още преди зачеването да започне ежедневния прием на фолиева киселина до раждането. Доказано е че тази профилактика намалява до 40% усложнения на бременността-дефекти на невралната тръба, прееклампсия, проблеми в хематопоезата както на майката, така и на плода.\r\n \r\n\r\n \r\r\n                    \r\n                     ", "date": "2018.04.02", "title": "Може ли да се подсигури безпроблемно раждане у нас?"}
{"url": "https://www.dnes.bg/rock/2018/04/02/radio-1-rok-praznuva-10-godini-s-rodjyr-uotyrs.372531", "text": "Радио 1 Рок, радиото, което пуска само най-добрите песни в историята на рок музиката, става на 10 години! Радио 1 Рок стартира през лятото на 2008 и оттогава прави слушателите си пряк участник в най-важните рок събития в страната. \n\r\nRoger Waters се завръща в България на десетия рожден на Радио 1 Рок с концерта Pink Floyd’s Roger Waters: Us&Them.\n\r\nРадио 1 Рок излъчва само най-големите хитове в историята на шест десетилетия рок музика – без прекъсвания от водещи, само класически рок. По Радио 1 Рок звучат както модерните и алтернативни явления, така и класиките на Pink Floyd, Pearl Jam, Led Zeppelin, Deep Purple, Whitesnake, Def Leppard, Guns’n’Roses, Metallica, Nirvana.\r\n                    \r\n                    \r\nРадио 1 Рок посвещава ефира си през целия месец април на концерта, организиран от Live Nation и Sofia Music Enterprises. От 2 април честотите на Радио 1 Рок ежедневно ще звучат повече от магическите композиции на Роджър Уотърс и Pink Floyd. Освен чистото удоволствие от музиката, слушателите ще могат да спечелят и многобройни изненади - билети за шоуто в Арена Армеец на 4 май и награди от Радио 1 Рок.\n\r\nРадио 1 Рок представя Pink Floyd’ s Roger Waters: Us&Them в ефира си в София на 98.3 MHz, Пловдив – 104.3 MHz, Варна – 101.5 MHz, Бургас – 105.9 MHz, Стара Загора – 103.4 MHz, Велико Търново – 105.2 MHz, Сливен – 98.0 MHz, Плевен – 99.3 MHz, Шумен – 88.3 MHz, на www.radio1rock.bg и на мобилните си апликации. \r\n ", "date": "2018.04.02", "title": "Радио 1 Рок празнува 10 години с Роджър Уотърс"}
{"url": "https://www.dnes.bg/obrazovanie/2018/04/02/roberta-robot-i-pedagog-v-pomosht-na-specialnite-deca.372520", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nХуманоидът Роберта е съвременен проект, който обаче има човешка цел - да помага на ученици със специални образователни потребности да усвоят по-лесно уроците и знанията. Разработката е на Българската академия на науките, като роботът Роберта е вторият, закупен от Институтът по роботика от Франция. \r\nДнес тя приветства гости в \"Дома на учения\" в София по време на обучение, което цели да изследва как влияе внедряването на киберсистемите в обучението на деца със специални образователни потребности. \r\nКонцепцията на проекта е, че роботите – независимо дали хуманоидни или абстрактни – играят социализираща роля и могат да са успешни асистенти на педагозите. \r\nТе биха извършвали рутинни и уморителни дейности, позволяващи на педагога да се фокусира върху индивидуална работа с децата и развитието на техния талант.\n", "date": "2018.04.02", "title": "Роберта – робот и педагог, в помощ на специалните деца"}
{"url": "https://www.dnes.bg/notifikacii/2018/04/02/edin-razkaz-ot-raionnoto-policeiski-ritnici-boi-s-karabiner.372527", "text": "Млад мъж обвинява полицаи от Районното управление във Велинград, че са го смазали от бой без вина.\r\nПолицаите, които са го били на почивки, още са на работа и може да посегнат на друго момче, казва 67-годишният Филип Славчев от София, дядо на пребития младеж.\r\nОт 2 месеца и половина възрастният човек обикаля институциите и търси справедливост. Срещу гаврата в районното има подадени жалби в МВР и прокуратурата, писали и до премиера Бойко Борисов. Младежът казва: \"Не искам да напускам България заради това своеволие. Надявам се на спешно разследване.\"\r\n24-годишният Филип се срещнал с МВР малко преди Коледа миналата година. На 21 декември към 6,30 ч. 10-ина цивилни полицаи го потърсили в дома му в столичния кв. \"Западен парк\".\rНосели заповед за обиск във връзка с грабеж във Велинград, разказва историята „\". Отвели Филип в \"Национална полиция\". После го прехвърлили в Пазарджик, а привечер вече бил в районното във Велинград.\r\nТам му взели отпечатъци и слюнка за изследване и го вкарали в стая с 5-6 души. Единият го пита: \"Къде беше на 13 декември?\". Филип отговаря: \"В София. Първо на рождения ден на леля ми, а вечерта - на годишнина от сватбата на родителите\".\n\r\nПоследвал полицейски удар в главата и обвинение, че лъже. Филип бил без адвокат, защото още в София отказал, мислел, че става дума за грешка. Велинградските полицаи обаче настояват, че е карал колата, с която са избягали обирджии на бюро за парични преводи.\r\nГрабежът става на 13 декември към 9,30 ч. Въоръжен влиза в бюрото, заплашва касиерката с пистолет и взема оборота - 15 000 лв. и 5000 евро.\r\n\"Твърдяха, че съм сниман с камера как шофирам продадената от баща ми кола - \"Пежо 106\". Казах им, че не съм карал пежото от 4-5 г. Никога не съм стъпвал във Велинград. Те казаха, че колата е долу. Искаха да слезем и да се кача в нея, за да ми направят снимка и да я сравним, но аз отказах. Опасявах се, че ще ме изработят да оставя отпечатъци\", разказва Филип.\r\nНови викове и нови удари. Филип твърди, че е свален на пода и бит с \"ритници\" от 4-5 души. \"Свих се да си предпазя лицето. Имах чувството, че ще ме убият от бой. Ушите ми пищяха, лицето ми бе в кръв, не можех да осъзная какво ми се случва\", споделя младежът.\r\nМалко по-късно в стаята влязъл едър мъж с маска и казал на другите да излязат. В едната си ръка маскираният държал тъп предмет, наподобяващ фенер, а в другата – карабинер. Едрият започнал да го удря с карабинера като с бокс. Настоявал да признае писмено, че е шофирал пежото, а извършител на грабежа е Даниел Симеонов, приятел на сестра му.\r\nФилип отказал. Показали му втора заповед за задържане, първата подписал в София. После го свалили \"в една от клетките долу\". Няма представа колко е лежал там. После е отведен в стаята на патрулиращите полицаи.\r\nИ там \"беседата\" с 4-5 души продължила без протокол. Пак му дават лист да пише признания, но Филип упорства, че нищо не е извършил. Тогава по думите му дошли мъже с по-различни униформи.\r\n\"Единият казва: \"Заради тава копеленце ли ще ме будите?\" Пита Филип откъде е и гаси лампата. Свети само мониторът на компютър. Според Филип онзи почнал да го обижда, да го удря и с хватка го свалил на пода.\r\n\"Усетих адска болка - до напикаване - в рамото и нещо изпука. Той извади пистолет и ми го опря в челото:\r\n\"Не знаеш кой съм, копеленце, ще те изнасиля, ще те оставя на място\", разказва Филип.\r\nМаскираният почнал да разкопчава колана си и извикал към другите: \"Вържете го, вържете го!\", а към Филип: \"Признай си!\". После го оставя да мисли. Другите му нареждат да стане, а той едва се държи на краката си от болки в главата и тялото.\r\nМоли за лекар и те склоняват. Водят го в местната болница като го предупреждават да не си отваря устата за случилото се, а травмите да обясни с падане на леда.\r\nПо пътя полицай пита Филип дали може да плува.\r\n\"Беше с къдрава коса. Каза, че щом рамото е ранено, ще ми вържат краката и ще ме хвърлят в блатото.\" Според близките на Филип е имал предвид езерото \"Клептуза\".\r\nВ старата болница във Велинград се установява, че рамото на момчето е извадено. С местна упойка дежурният лекар опитва да го намести, но не успява. Когато пита какво се е случило, единият полицай отговаря: \"Е, виж, как е паднал на леда\". Докторът заръчва на сутринта пак да докарат момчето в болницата. \"Нищо му няма, ще издържи\", казва един от полицаите. Филип е върнат в участъка.\r\nИска да говори с баща си, но не му дават.\r\nНа сутринта го пускат заедно с купувача на пежото - Андрей с прякор Гунди. Обвинение не му е повдигнато, но на пресконфереция същия ден полицията обявява, че грабежът е разкрит. В съобщението до медиите МВР пише, че \"в резултат на упорито денонощно разследване\" са задържани трима извършители на престъплението и Д.С. е за 72 ч в ареста.\r\nФилип е без пари и телефон. Пита на тръгване как да се прибере в София и му отговорят: \"Оправяй се!\"\r\nСлучаен мъж му дава телефона си да се обади на приятел, който идва с колата си да го прибере.\r\n\"Като го видяхме, не можеше да слезе от колата. Не приличаше на човек, едната му ръка висеше\", казва през сълзи бабата на Филип - Бисерка. В \"Пирогов\" правят рентгенови снимки, наместват рамото и в 15,35 ч на 22 декември младежът е освидетелстван в Съдебна медицина.\r\nСпоред заключението има охлузвания и кръвонасядания по лицето, гърба и краката, хематом и синини зад ушите, подкрепяща превръзка на дясната ръка, която трудно движи. Според експерта нараняванията могат да бъдат получени по начина, описан от младежа.\r\nМВР отрича насилие над арестанта. Вътрешна проверка показала, че не е имало \"неправомерна употреба на физическа сила\". В прокуратурата обаче е заведено следствено дело. Миналата седмица, ден след запитване на \"24 часа\" за случая, дядото на Филип бил приет от шефа на пазарджишката полиция комисар Йордан Рогачев.\r\nИма подадена жалба от Филип Василев за нанесен му побой от служители в ПУ-Велинград, заяви говорителят на полицията в Пазарджик Мирослав Стоянов. Със заповед на директора - старши комисар Йордан Рогачев, е извършена проверка по жалбата от специално създадена комисия, а резултатите са предадени на районната прокуруратура във Велинград. Стоянов обаче отказа да съобщи какво е установено.\r\nИма следствено дело за побоя, което към момента е срещу неизвестен извършител. Ако се съберат достатъчно доказателства, ще бъдат повдигнати обвинения, заяви шефката на прокуратурата във Велинград Елена Малинова.\r\nПитане по случая до министър Валентин Радев е отправил и депутатът Славчо Велков. В писмен отговор до него от МВР твърдят, че оплакванията на задържания \"за нанесена средна телеса повреда\" са неоснователни, но \"материалите от проверката са изпратени на прокуратурата с оглед образуваното наказателно производство\".\r\nЕдва преди дни Андрей и бащата на Филип - Георги, са били разпитани, за да се изясни собствеността на пежото. Филип старши твърди, че зет му я продал преди 4-5 г. на Андрей, но колата не била прехвърлена по документи.", "date": "2018.04.02", "title": "Един разказ от районното: Полицейски ритници, бой с карабинер!"}
{"url": "https://www.dnes.bg/zvezdi/2018/04/02/modelyt-irena-miliankova-e-bremenna-za-shesti-pyt.372530", "text": "Един от най-известните ни модели – Ирена Милянкова, очаква своето шесто дете, твърди в. \"Телеграф\". Според изданието тя е в шестия месец и това ще бъде втори наследник от приятеля ѝ Никола Чолаков. През 2016 г. тя роди малката Виктория.\r\nМилянкова има четири деца и от предишния си партньор Росен Чолев – Чолата, който бе арестуван и обвинен за сводничество.\r\n\"Не се връщам назад, за да се ровя, а живея в настоящия момент и гледам напред. Обаче все се намира някой, който да ме върне в миналото. Това ме „задръства“ и пречи на пълноценното ми съществуване, на моите мечти и планове за бъдещето\", коментира брака с Чолата Ирена.\r\r\n                    \r\n                    За Никола тя твърди, че ѝ дава тласък на живота, за да бъде пълноценна майка, съпруга и човешко същество.\r\nЧолаков също има две деца от предишна връзка. Така в момента децата в семейството общо са 7, а с новото попълнение ще станат 8.\r\nОще новини за звезди четете на ", "date": "2018.04.02", "title": "Моделът Ирена Милянкова е бременна за шести път?"}
{"url": "https://www.dnes.bg/business/2018/04/02/otchetohme-80-mln-evro-turski-investicii-za-godina.372529", "text": "80 млн. евро са турските инвестиции в България през 2017 година.\r\nТова обяви икономическият министър Емил Караниколов по време на бизнес форум в Истанбул. В събитието участваха над 150 български и турски фирми.\r\nПред участниците в срещата Караниколов съобщи, че от 1996 г. до 2017 г. турските инвестиции в България са над 1 млрд. евро, а за 2017 г. те са в размер на 80.8 млн. евро.\r\n\"Тези цифри категорично потвърждават важното значение на Турция като външнотърговски партньор на страната ни.\", каза министърът. \n\r\nТой отчете и че Турция е сред водещите търговски партньори на България. Южната ни съседка заема 4-то място в българския износ и 5-то място във вноса.\r\r\n                    \r\n                    \"Двустранната търговия е балансирана, като за 2017 г. е почти 4 млрд. евро. Българският износ за Турция надвишава 2 млрд. евро, заема 7.8% от общия износ и бележи ръст от 10%. Вносът от Турция е 1,9 млрд. евро, като заема 6.3% от общия внос и бележи ръст от 17.3%\", съобщи още министърът, цитиран от пресцентъра на икономическото министерство.\r\nТой допълни, че допълнителен импулс за развитие на двустранните икономически отношения може да даде и провеждането на сесия на Междуправителствената българо-турска комисия за икономическо сътрудничество.\r\nПо време на посещението си в Турция Караниколов проведе среща с министъра на икономиката на Турция Нихат Зейбекджи. Двамата обсъдиха търговско-икономическите отношение, както и възможностите за тяхното активизиране.\r\nПо време на срещата беше поставен акцент на възможностите за инвестиции в инфраструктурни проекти и сътрудничеството в областта на земеделието.\r\n ", "date": "2018.04.02", "title": "Отчетохме 80 млн. евро турски инвестиции за година"}
