{"url": "https://www.dnes.bg/stranata/2019/09/15/obshtina-troian-dava-na-koncesiia-mineralna-bania-i-basein-v-shipkovo.422941", "text": "Община Троян е подготвила процедура за обявяване на концесия за строителство и управление на \"Център за рехабилитация и отдих\" в село Шипково, съобщи кметът Донка Михайлова. \n\r\nПредвижда се договорът с бъдещия инвеститор да е за срок от 32 години, с опция за удължаване с още до 10 години. Прогнозната стойност на инвестицията е малко над 20 милиона лева, съобщава БТА.\n\r\nМихайлова поясни, че държавата е предоставила преди няколко години на Община Троян намиращите се в окаяно състояние минерална баня и минералния басейн в Шипково. Общината обаче не е успяла да намери средства за рехабилитацията им. \n\r\n\"Цялостното обновяване на тази база не е по силите на общинския бюджет. Нашата амбиция е да намерим партньор, с който заедно да възстановим дейността на старата баня, да обновим изцяло най-стария традиционен басейн с минерална вода и да бъдат изградени места за отдих\", добави кметът. \n                    \n                    \n                \n                \n                \n                \r\nТя уточни, че концесията ще бъде обявена до края на годината, а за първите три години от договора инвеститорът трябва да вложи в базата близо 3 милиона лева.", "date": "2019.09.15", "title": "Община Троян дава на концесия минерална баня и басейн в Шипково"}
{"url": "https://www.dnes.bg/sport/2019/09/15/ispaniia-sedna-na-trona-i-e-noviiat-basketbolen-kral-na-sveta.422944", "text": "Испания за втори път в историята си е световен шампион по баскетбол! Иберийците не дадоха шансове на Аржентина във финала и ги сразиха с 95:75\r\n\r\n\"Ла Фурия\" игра силно още от самото начало и отново спечели убедително битката за титлата, както и през 2006-а, когато отнесе Гърция.\r\n\r\nЗа Аржентина остана разочарованието за още един загубен финал, както и през 2002, и тимът остава с една от първото първенство на планетата през 1950.\r\n\r\n\r\n ", "date": "2019.09.15", "title": "Испания седна на трона и е новият баскетболен крал на света"}
{"url": "https://www.dnes.bg/stranata/2019/09/15/vyzrasten-myj-zagina-pri-pojar-v-ruse.422943", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВъзрастен мъж загина при пожар в дома си в Русе, съобщава БТА. \n\r\nОгънят е пламнал днес по обед в апартамент в блок на ул. \"Стрешер планина\" в кв. \"Дружба\". На място са изпратени веднага два екипа с пожарникари. \n\r\nУстановено е, че огънят е тръгнал от жилище на четвъртия етаж, обитавано от възрастен мъж, който е живеел сам. Пръв дима е усетил съседът му, който живее над него.\n\r\nМладият мъж извикал помощ, но когато разбили вратата на горящото жилище, то било обхванато от пламъци. Съседка се опитала да накара собственика да излезе, но само чула гласа му, след което огънят се разпрострял и в антрето, съобщава bTV.\n                    \n                    \n                \n                \n                \n                \r\nНа място са изпратени два екипа на пожарната, както и аварийна стълба. Всички обитатели на входа са били евакуирани. \n\r\nВ апартамента пожарникарите са намерили тялото на 70-годишния мъж, който се е задушил. \n\r\nПотушаването на огъня е продължило повече от два часа. Причините за огъня са в процес на изясняване.", "date": "2019.09.15", "title": "Възрастен мъж загина при пожар в Русе"}
{"url": "https://www.dnes.bg/index/2019/09/15/zelenski-kategorichen-shte-se-borim-da-si-vyrnem-krim.422773", "text": "Украинският президент Володимир Зеленски призова Запада да не вдига санкциите, наложени на Москва заради анексирането на Крим и подкрепата за проруските сепаратисти, предаде Франс прес.\n\r\n\"Някои на Запад споменават за сваляне на санкциите, тъй като губят пари. Ние обаче губим хора. Докато няма мир, санкциите трябва да останат\", заяви Зеленски в Киев на 16-ия годишен форум на Ялтенската европейска стратегия.\n\r\n\"Колкото до Крим, според мен най-трудната ситуация ще е около връщането на Крим. Още не съм имал срещи нито в нормандски формат, нито с Путин. Ще се борим, за да си върнем Крим. И не само с думи\", заяви Зеленски.\n\r\nПо думите му Киев \"има няколко формата, няколко идеи\" как да се реши въпросът.\n                \n                \n                \r\n\"Не мога обаче да говоря за това пред вас, още е твърде рано. Ще стане, както с размяната (на затворници между Украйна и Русия). И засега не ми се ще някой да използва нашите идеи\", добави президентът.\n\n\r\nВ момента Киев подготвя нови списъци със задържани лица за размяна с Русия. Нов етап от размяната \"ще се договаря и в Минск, и в нормандския процес\", посочи Зеленски, според когото среща в нормандски формат се очаква до края на септември.\n\r\nУкраинският лидер нарече чудесни отношенията на страната си със САЩ и благодари на американското ръководство за решението да й предостави помощ по линия на Държавния департамент и на Пентагона, пише БТА.\n\r\n\"Чували сте, че САЩ ни бяха блокирали военна помощ за 250 милиона долара, но сега сме в чудесни отношения с Щатите, защото сега ще имаме 140 и още 250 милиона долара. Благодарен съм им за помощта\", каза Зеленски и подчерта, че сега Украйна \"ще получи 390 милиона долара\".\n\r\nПрезидентът на Украйна заяви, че е склонен да разглежда предпазливо идеята за изпращане на умиротворителни сили в Донбас.\n\r\n\"Не искам да развием с Донбас сценарий като в Абхазия или Приднестровието, затова се отнасям много предпазливо, затова не повдигам тази тема\", посочи той.\n\r\nЗатова и Леонид Кучма, главният украински преговарящ в Контактната група за уреждане в Източна Украйна, не повдига тази тема в Минск, добави държавният глава.\n\r\nСъщевременно Зеленски отбеляза, че ще е \"доволен, ако има миротворци по границата между Украйна и Русия\".\r\n ", "date": "2019.09.15", "title": "Зеленски категоричен: Ще се борим да си върнем Крим!"}
{"url": "https://www.dnes.bg/stranata/2019/09/15/festival-na-ribata-i-vinoto-zaradva-burgazlii.422942", "text": "\n\r\nФестивал на рибата и виното радва бургазлии в последните дни, видя репортер на Булфото.\r\n\r\nМного са хората дошли да опитат морска кухня. Най-скъпо се продават пъстървата и калмарите за 10 лв и сьомга - 8лв, а най-евтино върви хамсия и цаца за 4 лв. Толкова плащат и любителите на рибената чорба. \r\n\r\nАктьорът Юрий Ангелов сготви \"Варварска рибена чорба\" със специална подправка от Странджа. Помощник му беше капитанът за далечно плаване Пламен Симеонов. \r\n\r\nНа конкурса за най-вкусна рибена чорба публиката класира ресторанта на остров св. Анастасия, а журито избра гозбата на ресторанта на ДНА-Бургас.", "date": "2019.09.15", "title": "Фестивал на рибата и виното зарадва бургазлии"}
{"url": "https://www.dnes.bg/politika/2019/09/15/operirat-karaiancheva-shte-se-vyzstanoviava-mesec.422947", "text": "Председателят на Народното събрание Цвета Караянчева ще бъде оперирана заради получената при катастрофата тази сутрин фрактурата на ляво рамо, съобщи пред журналисти директорът на болница \"Лозенец\" проф. Любомир Спасов. \n\n\nТази сутрин председателят на парламента получи наранявания при инцидент на главен път Шумен-Силистра, след разклона за с. Върбак, при който автомобил на Националната служба за охрана е ударен от лек автомобил, управляван от 31-годишен водач. \n\r\n\"Току-що приключихме изследванията, които трябваше да направим. В момента я качваме към операционната. Има фрактура в областта на ляво рамо и това трябва да бъде фиксирано\", съобщи директорът на болница \"Лозенец\". \n                    \n                    \n                \n                \n                \n                \r\nТой бе категоричен, че няма нужда от други интервенции, а състоянието на Караянчева е стабилно.\n\r\nПредполагам, че в рамките на един месец тя ще бъде абсолютно възстановена и трудоспособна, каза още проф. Спасов. \n\r\nПопитан дали състоянието й е налагало транспорт с хеликоптер от Шумен до София, директорът на болница \"Лозенец\" коментира, че никой не може да се ориентира какво е било състоянието й след катастрофата и дали има вътрешен кръвоизлив или не. \"Тук направихме скенер на главата, на шийните прешлени. Аз я видях тук, тя беше с много силна болка по време на транспорта\", добави той, цитиран от БТА.", "date": "2019.09.15", "title": "Оперират Караянчева, ще се възстановява месец"}
{"url": "https://www.dnes.bg/sport/2019/09/15/dunav-i-slaviia-podeliha-tochkite-v-ruse.422949", "text": "Дунав и Славия завършиха 0:0 в мач от 9-тия кръг на елитното ни футболно първенство. Домакините повече трябва да съжаляват за равенството, след като пропуснаха няколко изгодни ситуации.\r\nВ края на първото полувреме пък русенци имаха претенции за неотсъдена от Волен Чинков дузпа. В последните секунди пък Славчо Шоколаров нацели гредата с мощен удар, с който пък можеше да донесе трите точки за Славия.\r\n\r\nВ крайна сметка двата отбора разделиха точките и остават в златната среда на класирането. Славия е на 8-ма позиция с 10 точки, с 1 повече от 10-тия Дунав.\r\n\r\nДвубоят започна с новината, че президентът на Дунав д-р Симеон Симеонов ще напусне клуба в най-скоро време.\r\n\r\n\r\n ", "date": "2019.09.15", "title": "Дунав и Славия поделиха точките в Русе"}
{"url": "https://www.dnes.bg/obshtestvo/2019/09/15/vylchev-poiska-zaplatata-na-uchitelite-120-ot-srednata-za-stranata.422945", "text": "Апелирам към родителите да научат децата си да уважават учителите, защото имаме обща мисия – да направим децата знаещи, обяви министърът на образованието и науката Красимир Вълчев в предаването \"120 минути\" по bTV. \r\n\r\nТой определи учителската професия като професия на бъдещето. \"Много професии ще изчезнат в следващите години, но е и учителската\", категоричен бе Вълчев.\r\n\r\nПо думите му средната учителска заплата у нас трябва да бъде 120% над средната за страната.\r\n\r\n\"За съжаление, живеем в свят, в който има мащабни предизвикателства, свързани с възпроизводството на неграмотността. Това предполага много повече работа с родителите, която учителите не могат да свършат сами\", посочи още просветния министър.\r\n\r\nТой съобщи, че тази година първокласниците ще са над 60 000.\r\n ", "date": "2019.09.15", "title": "Вълчев поиска: Заплатата на учителите 120% от средната за страната"}
{"url": "https://www.dnes.bg/notifikacii/2019/09/15/stotici-evakuirani-zaradi-navodneniiata-v-ispaniia.422946", "text": "Стотици хора бяха евакуирани заради наводненията в Югоизточна Испания, съобщиха испанските спасителни служби, цитирани от Франс прес.\r\n\r\nДва къмпинга са евакуирани в провинция Аликанте, съобщи говорител на регионалните спешни служби на Валенсия.\r\n\r\nВ община Алморади бе наредена частична евакуация на населението, след като преминаващата през района река Сегура преля, съобщава БТА.\r\n\r\nПо последни данни на испанското вътрешно министерство общо 3500 души са евакуирани заради буреносното време, което нанесе сериозни материални щети в Югоизточна Испания.\r\n\r\nПроливните валежи доведоха до наводнения, отнели живота на шестима души. Нарушено бе движението по пътищата и железопътните линии. Най-сериозни са наводненията в регионите на Валенсия и Мурсия и в Андалусия.\r\n\r\nОпасността все още не е преминала, заяви пред журналисти испанската министърка на отбраната Маргарита Роблес.", "date": "2019.09.15", "title": "Стотици евакуирани заради наводненията в Испания"}
{"url": "https://www.dnes.bg/index/2019/09/15/id-ne-e-likvidirana-terorizmyt-se-zagnezdi-v-centralna-aziia.422638", "text": "Днес за жалост не можем да кажем, че \"Ислямска държава\" е ликвидирана. Не се знае съдбата на халифа Ибрахим ал Бадри, известен с псевдонима Абу Бакр ал Багдади, и на ред негови приближени. Някои джихадисти се пръснаха из различни страни. Отряди от ИД са забелязани в обхванатите от войни Либия и Йемен, а също така в Афганистан, Пакистан и държави от Централна Азия.\n\r\nЧаст от бойците на ИД - жители на Сирия и Ирак, се върнаха там, откъдето бяха дошли, и временно спряха терористичната си дейност. Други се крият в труднодостъпни пустинни и планински райони или пък действат нелегално - извършват диверсии и внезапни дръзки атаки. Само през месеците от януари насам хора на ИД осъществиха няколкостотин терористични нападения в Ирак и Сирия. Пентагонът дава доста висока оценка за броя на оцелелите бойци от ИД в двете страни - от 14 до 18 хил. души, пише Станислав Иванов, \"Независимая газета\".\n                \n                \n                \r\nС надеждата да възстановят след време позициите си в Ирак и Сирия водачите на ИД развиха активна вредителска дейност в Афганистан и Пакистан, планирайки от този плацдарм да разпрострат влиянието си в страните от Централна Азия и да възстановят ислямския халифат вече в нови, по-широки граници. \"Ислямска държава\" разполага днес с голям потенциал да инфилтрира различни военнополитически групировки и социални слоеве от афганистанското общество.\n\r\nПрез лятото на 2018 г. първите въоръжени сблъсъци на афганистански талибански отряди с терористи от ИД завършиха с поражение за бойците на халифата, но през изтеклата година ситуацията започна да се променя в тяхна полза. Те отнеха от талибаните някои опорни пунктове и бази в северните райони до границата с Туркменистан и анклава в пещерите Тора Бора, където се криеше едно време водачът на Ал Кайда Осама бин Ладен.\n\r\nИД успя също да изтласка талибаните от някои зони в Източен Афганистан, в провинциите Нангархар и Кунар, да разгърне мащабна диверсионно-терористична война в ред други провинции в страната и да формира дълбоко законспирирани клетки в Кабул. Серия терористични атаки, организирани от ИД в столицата, приключи с мащабно престъпление, когато на 17 август 2019 г. терорист самоубиец задейства взривно устройство на сватбена церемония - загинаха 63-ма и пострадаха още 180. \n\r\nЗасилването на ИД в източните области е особено опасно, доколкото през този регион минава почти половината от целия афганистански наркотрафик. \n\r\nУспоредно с превземането на наркобизнеса бойците от ИД се мъчат да поемат контрола върху добива на полезни изкопаеми в страната и международните транзитни превози. Неотдавна започна да излъчва и тяхно радио - \"Халифат\", в провинция Нангархар.\n\r\nЛидерите на ИД разчитат максимално да използват за пропагандни цели готвеното споразумение между Вашингтон и талибаните, уж предварително съгласувано от посланика на САЩ Халилзад с катарската група талибани на 31 август т. г. в Доха. Ако Доналд Тръмп бе одобрил текста и бе сключена сделката с талибаните, Вашингтон смяташе да започне изтеглянето на 5400 американски военни от Афганистан - кажи-речи една трета от целия военен контингент на САЩ в страната. \n\r\nПентагонът заяви, че до 135 дни войските на САЩ ще напуснат пет военни бази. Безспорно дори в такъв случай в страната биха останали за известно време 8500 американски военни плюс няколко хиляди служители на ЦРУ и на частни военни компании, но те едва ли биха могли да държат на власт със сила режима на президента Ашраф Гани или на негов приемник. И рязко би нараснала вероятността гражданската война да ескалира, после да дойдат на власт било талибаните, било още по-радикални ислямисти.\n\r\nНезависимо как ще приключат преговорите на САЩ с талибанските лидери, ИД се мъчи да дискредитира талибаните, като ги обвини в предателство на джихада, с което да внесе разцепление в редиците им, да предизвика нова гражданска война в страната и в крайна сметка да отслаби позициите на всички участници във вътрешноафганистанската конфронтация - централните власти, талибанското движение и привържениците на бившия Северен алианс (узбеки и таджики). Пратеници на ИД вече дейно привличат на своя страна най-радикално настроените талибани. Водачите на \"Ислямска държава\" не крият, че планират да се обединят по-специално с отцепническата група талибани, предвождана от молла Абдула Расул.\n\r\nЗа укрепване на позициите на ИД в Афганистан спомагат липсата на добро сътрудничество и неизчезващото напрежение между пакистанските и афганистанските власти. Въпреки нееднократните твърдения на Исламабад, че в Пакистан няма последователи на \"Ислямска държава\", те несъмнено присъстват и в тази страна; по неофициални данни броят им там надхвърля 10 хил. души.\n\r\nВ Афганистан може да се стигне до ситуация, аналогична на тази в Ирак и Сирия през лятото на 2014 г., когато джихадистите се възползваха от отслабването на тези държави заради вътрешни разпри и граждански войни и създадоха на тяхна земя ислямски халифат. Дори ако запазят контрол само върху някои провинции и райони от страната, бойците на ИД ще имат шанс да попълват финансовите и материалните си ресурси, сложили ръка на наркотрафика, транспортните потоци и природните ресурси, също и да разпростират идеологическото си влияние върху централноазиатските страни.\n\r\nАктивизирането на ИД в Афганистан съвпадна и с насрочените за 28 септември президентски избори, в които за висшия пост ще се състезават главно двама кандидати - сегашният държавен лидер Ашраф Гани и премиерът Абдула Абдула. Основен дестабилизиращ фактор ще остане неуреденият конфликт между централната власт и талибаните, но за Кабул ще е проблем и да пази крехкия баланс на интереси, характерни за различните етнически и политически сили в новото правителство (пущуни, хазарейци, таджики, узбеки и т. н.). \n\r\nРадикалните ислямистки групировки от рода на ИД ще се мъчат всяка посвоему да стимулира разцеплението в афганистанското общество и държавата, превръщайки страната в плацдарм за терористичната си дейност в Южна и Централна Азия. \r\n \r\n/БТА/\r\n ", "date": "2019.09.15", "title": "ИД не е ликвидирана - тероризмът се загнезди в Централна Азия"}
{"url": "https://www.dnes.bg/obshtestvo/2019/09/15/pyrviiat-ucheben-den-topyl-s-dyh-na-liato.422948", "text": "Топъл, слънчев и летен ще бъде първият учебен ден, съобщават от НИМХ.\r\n\r\nАтмосферното налягане ще се понижи, но ще се задържи по-високо от средното за месеца.\r\n\r\nПрез нощта ще бъде ясно. Ще духа слаб юг-югозападен вятър. Минималните температури ще са между 10 и 15 градуса. В понеделник ще бъде слънчево, около и след обяд над Източна България с разкъсана висока облачност. Ще духа слаб вятър, предимно от запад-северозапад. Максималните температури ще са между 27 и 32 градуса.\r\n\r\nПо Черноморието ще бъде слънчево, около и след обяд с разкъсана висока облачност. Максималните температури ще бъдат между 24 - 27 градуса. Температурата на водата е 24-25 градуса. Вълнението на морето ще бъде 2-3 бала.\r\n\r\nНад планините ще бъде предимно слънчево. Ще духа слаб до умерен запад-северозападен вятър. Максималната температура на височина 1200 метра ще е около 22, на 2000 метра - около 14 градуса.\r\n ", "date": "2019.09.15", "title": "Първият учебен ден – топъл, с дъх на лято"}
{"url": "https://www.dnes.bg/obrazovanie/2019/09/15/pyrvi-ucheben-den-a-v-50-60-uchilishta-remontite-prodyljavat.422923", "text": "Ден преди старта на учебната година подготовката за първия учебен ден върви с пълна пара. 50-60 училища в страната ще започнат работа, преди ремонтите в тях да са приключили, потвърдиха от Министерството на образованието. \n Ремонтите в други 1 000 училища са приключили през лятото.\r\n\r\nБроят на учениците през тази учебна година е 700 000. Първокласниците от тях са 60 000.\r\n \r\nОсновният проблем и през тази година е недостигът на преподаватели. \r\n\r\nНай-много това ще се усети при ресурсните учители и преподавателите по математика, химия, физика, информационни технологии и английски език.\r\n\r\nДогодина между 4 000 и 4 500 учители ще излязат в пенсия. \r\n ", "date": "2019.09.15", "title": "Първи учебен ден, а в 50-60 училища ремонтите продължават"}
{"url": "https://www.dnes.bg/politika/2019/09/15/karaiancheva-sys-schupena-kliuchica-transportirat-ia-s-helikopter-v-sofiia.422926", "text": "Шефката на парламента е със счупена ключица,  след като колата на НСО, в която е била, катастрофира.\r\n\r\nВ момента Караянчева е в хеликоптер, който я транспортира от Шумен към София, каквато е процедурата. \r\n\r\nТя е в добро общо състояние, съобщи bTV. \n Сблъсъкът е станал край Хитрино на позволено за изпреварване място, информира от МВР. \r\n\r\nСигналът в МВР е подаден малко след 10.30 часа днес. \r\n\r\nОчевидци разказаха, че кола, шофирана от жена, се е опитала да направи място на кортежа. Шофьорката е навлязла в банкета, загубила е контрол над автомобила и се е врязала в една от колите. \r\n\r\nЗа да избегне челния сблъсък, шофьорът от първата кола в кортежа, в която е била Караянчева, е направил маневра, с която е завъртял автомобила така, че ударът да бъде страничен.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\r\n ", "date": "2019.09.15", "title": "Караянчева със счупена ключица, транспортират я с хеликоптер в София "}
{"url": "https://www.dnes.bg/index/2019/09/15/bsp-tvyrdo-zastana-zad-maia-manolova-tia-e-partiiniiat-kandidat.422924", "text": "Националният съвет на БСП подкрепи Мая Манолова за кмет на София. Тя беше утвърдена и гласувана анблок с останалите кандидати за кметове. Всички бяха подкрепени единодушно, съобщи \"Фокус“. \n\n\n Одобрени са и още 100 кандидат-кметове на левицата за страната.\n\r\nЗаседанието на социалистите продължава.\n\r\n\"Мая Манолова получи номинации от редовите социалисти. Предложена е от Градската конференция на София. Вероятно това ще бъде кандидатът за кмет, който ще утвърдим на Националния съвет. Нямам основание да смятам, че ще се случи друго”, заяви по-рано днес Красимир Янков от БСП.\n\r\n\"Тя има добри шансове и възможности за успех. Мисля, че и БСП трябва да де опита да увеличи представителството си в Общинския съвет”, каза Янаки Стоилов от БСП.\n                \n                \n                \r\n\"София е важна, защото в крайна сметка почти половин България живее в София. Предполагам, че и Националният съвет ще я подкрепи и отиваме на битка”, коментира Филип Попов от БСП.\r\n                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \n\r\n\r\n ", "date": "2019.09.15", "title": "БСП твърдо застана зад Мая Манолова, тя е партийният кандидат!"}
{"url": "https://www.dnes.bg/sofia/2019/09/15/bezplatna-kniga-sreshtu-karta-za-gradski-transport-v-sofiia.422927", "text": "Центърът за градска мобилност и Столичната библиотека стартират съвместна инициатива под надслов \"Зареди карта – избери книга, стани читател“. Тя е посветена на началото на новата учебна година и Деня на София. Това съобщиха от пресцентъра на ЦГМ. \n\r\nКампанията ще е в дните от 16 до 20 септември 2019 г.\n\r\nВсеки заредил ученическа, студентска или докторантска карта от утре до сряда в бюрата за продажби на ЦГМ, намиращи се на пл. „Възраждане“, „Европейски Съюз“ или НДК, ще има възможност да си избере безплатно книга на място. \n\r\nНа разположените на спирките масички в рамките на работния ден ще има избор от заглавия, а от служител на Столичната библиотека ще могат да се получат и едногодишни безплатни читателски карти.\n                    \n                    \n                \n                \n                \n                \r\nТакива безплатни читателски карти до 20 септември ще могат да се получават при зареждане на превозни документи за ученици и студенти и в пунктовете на ЦГМ на Софийски университет и на Технически университет. Получилите читателски карти трябва да посетят библиотеката, за да ги активират.\n\r\nЗа целта на инициативата Столична библиотека предоставя в рамките на кампанията в трите пункта за продажби на ЦГМ безвъзмездно над 200 тома книги. \n\r\nОт библиотеката напомнят, че през следващите пет дни можете да се присъедините и към инициативата „Споделени книги“ - „Вземи, прочети, върни“. Всеки, който има желание да сподели любима книга с друг, може да я остави в трите посочени пункта и да си избере нова. ", "date": "2019.09.15", "title": "Безплатна книга срещу карта за градски транспорт в София"}
{"url": "https://www.dnes.bg/mish-mash/2019/09/15/pradiadoto-na-skorpionite-i-paiacite-500-milioni-godini.422928", "text": "Канадски палеонтолози са открили фосили на хищник на 500 милиони години, смятан за прадядото на скорпионите и паяците, съобщи Си Би Ес, позовавайки се на публикация в сп. \"Нейчър\".\n\r\nВъпреки дребния си размер - не повече от 2,5 сантиметра, древното създание, наречено Mollisonia plenovenatrix, изглежда страховито - изпълкнали яйцевидни очи, глава като швейцарско армейско ножче, черупка, наподобяваща брониран щит, многобройни крайници, способни да улавят, мачкат и дъвчат. \n\r\nУчени от Кралския музей на Онтарио в Торонто са открили фосилите на хищното водно създание в шистите Бърджис в Британска Колумбия - седименти отпреди повече от 500 милиона години. \n\r\nЕдна от най-впечатляващите характеристики на древния хищник са неговите хелицери - устни придатъци, наподобяващи остри резци и предназначени да улавят плячка. Наличието им свидетелства, че Mollisonia plenovenatrix спада към отделен подтип членестоноги, известен като Хелицерови, към който се числят паяците и скорпионите. \n                    \n                    \n                \n                \n                \n                \r\nНаходката показва, че представителите на този подтип са се появили по време на Камбрийската експлозия и вероятно са заели празна екологична ниша. /БТА/", "date": "2019.09.15", "title": "Прадядото на скорпионите и паяците - 500 милиони години"}
{"url": "https://www.dnes.bg/sofia/2019/09/15/15-uchilishta-i-zabavachki-sofiia-oshte-sa-v-remont.422929", "text": "Столичният кмет Йорданка Фандъкова се похвали с инвестициите на общината в образователната инфраструктура. \n\r\n\"Близо 90 млн. лв. инвестирахме в училищата и детските градини\", каза тя  при проверката на реконструкцията на 43-то училище \"Христо Смирненски\" на бул. \"Сливница\" 45.\n\r\nТя определи инвестициите като рекордни.\n\r\n\"Модернизацията по Оперативната програма \"Региони в растеж\" е цялостна. Отделно от това Столична община отдели средства от бюджета си, за да може да ремонтираме повече училища и детски градини\", обясни кметът, \r\nцитирана от \"Фокус\".\n\r\nПо думите ѝ в по-голямата си част ремонтите са приключили. \n                    \n                    \n                \n                \n                \n                \r\n\"След 16 септември ще продължат в около 15 училища и детски градини. Голяма част от тях са именно училищата и детските градини от Оперативната програма. Там сроковете са дълги, защото се прави цялостна модернизация\", допълни още Фандъкова. \n\r\nПо думите ѝ над 80 са общо училищата и детските градини, които са включени в основни ремонти тази година.\n\r\n\"Направена е нужната организация от директорите, от районните кметове, така че да се открие навсякъде успешно и спокойно учебната година и след това да се провеждат нормални учебни занятия\", посочи още кметът на София. Тя благодари на директорите, на кметовете, както и на учителите, защото според нея това винаги е свързано с много сериозна организация. \n\r\n\"Важното е децата да влязат в чисти и подредени класни стаи. Освен новата сграда на 43-то училище утре откриваме учебната година и с нова прекрасна сграда на Първа Английска езикова гимназия, заедно с огромна спортна зала. Това ще бъде вторият физкултурен салон за училището\", коментира още Фандъкова.\n\r\n \"В Требич имаме разширение - нова училищна сграда с класни стаи и физкултурен салон. Продължаваме да работим в още няколко нови сгради, които ще завършим до края на календарната година и по този начин участваме в нашата програма да може училищата постепенно да преминат в едносменен режим на работа. Оттук нататък са директорите и учителите да работят качествено, да работят с децата и да им носят удовлетворение\", добави кметът.", "date": "2019.09.15", "title": "15 училища и забавачки София още са в ремонт"}
{"url": "https://www.dnes.bg/politika/2019/09/15/karaiancheva-blagodari-na-lekarite-ot-bolnicata-v-shumen.422930", "text": "Шефката на парламента Цвета Караянчева, която пострада при катастрофа с колата на НСО, обясни с пост в социалната мрежа Facebook, че е добре. \n\n\"Здравейте, приятели. Пиша тук, тъй като нямам възможност да отговоря на всички обаждания - да, претърпях пътен инцидент. Добре съм и ви благодаря за загрижеността. Имам счупена раменна става. \r\nИзказвам своите благодарности на екипа в болницата в Шумен. Доколкото съм информирана и останалите участници в катастрофата са добре\", пише тя. \r\n ", "date": "2019.09.15", "title": "Караянчева благодари на лекарите от болницата в Шумен"}
{"url": "https://www.dnes.bg/obshtestvo/2019/09/15/nso-za-katastrofata-kolata-na-karaiancheva-be-udarena-ot-druga.422931", "text": "И от НСО излязоха с официална позиция по повод катастрофата с кортежа на председателя на Народното събрание Цвета Караянчева. Както е известно шефката на парламента е със счупена ключица и ще бъде преместена в София за лечение. \n\"На 15 септември 2019 г. около 10.30 часа на главен път Шумен-Силистра, след разклона за с. Върбак, автомобил на Националната служба за охрана е ударен от лек автомобил, управляван от 31-годишен водач. Благодарение на бързата и точна реакция на водача на НСО са ограничени щетите от удара. Мястото на произшествието е било незабавно обезопасено\", посочват от НСО.\n\r\nОт там допълват, че при инцидента Цвета Караянчева е получила нараняване и незабавно е транспортирана в болнично заведение. Национална служба за охрана не разполага с информация за други пострадали от инцидента.\n                    \n                    \n                \n                \n                \n                \r\nПричина за пътния инцидент и вината за причиняването му ще бъдат установени в рамките на текущото разследване, се чете в позицията за инцидента на НСО.\r\nСамата Цвета Караянчева написа в социалната мрежа Facebook, че е добре, но има счупена раменна става. Тя благодари за загрижеността на хората и грижите на лекарите на болницата в Шумен.\r\n\"Доколкото съм информирана и останалите участници в катастрофата са добре\", написа още Караянчева.\r\nПо-рано днес колата на председателя на парламента претърпя инцидент на пътя Шумен - Силистра, на около 150 м след разклона за село Върбак.", "date": "2019.09.15", "title": "НСО за катастрофата: Колата на Караянчева бе ударена от друга"}
{"url": "https://www.dnes.bg/zvezdi/2019/09/15/princ-hari-na-35-edin-ot-nai-dalechnite-naslednici-na-trona.422798", "text": "Хенри Чарлс Алберт Дейвид от Уелс, станал по-известен като просто Хари, се ражда на 15 септември 1984 година. Родителите му – принцеса Даяна от Уелс и принц Чарлс са сключили брак преди 3 години. Брат му – принц Уилям се ражда през 1982 година, което автоматично прави Хари един от далечните наследници на трона.\n\r\nМного от кралските хроникьори твърдят, че той въобще няма шанс да застане начело на Великобритания. Това обаче не попречи детството му да е белязано от постоянни светски прояви, на които присъства заедно с родителите си.\n\r\nОще докато е на осем месеца, Хари прави първото си пътуване извън Великобритания. Тогава, той и семейството му отиват до Италия, а годината е 1985-а. Посещава държавна детска градина, тъй като майка му е искала двамата с принц Уилям да имат обикновено детство. \n                    \n                    \n                \n                \n                \n                \r\nВръзката му с принцеса Даяна е много силна и Хари е първият от кралското семейство, който говори публично за въздействието, което смъртта ѝ оказва върху него. Даяна загива през 1997 година, когато принцът е само на 13. \n\r\nТой признава, че изключил всичките си емоции за почти 20 години, защото не е могъл да говори с никого по този въпрос. След като навършва 28, Хари търси помощ от професионален терапевт. Самият той признава, че повратната точка била, когато е усещал огромното напрежение от кралските ангажименти и е искал да удари някого. \n\r\nПрез 2002 година се сдобива със собствен герб. Той е участвал в изработката на символа, в който са включени и изображение на ръцете на принцеса Даяна. Принц Хари завършва обучението си във военната академия \"Сандхъртст\" през 2006 година.\r\nВижте още за принц Хари в ", "date": "2019.09.15", "title": "Принц Хари на 35: Един от най-далечните наследници на трона"}
{"url": "https://www.dnes.bg/sofia/2019/09/15/kyde-niama-da-ima-voda-v-sofiia-vyv-vtornik.422932", "text": "\"Софийска вода\" временно ще прекъсне водоснабдяването в някои части на столицата, съобщават от дружеството. \n\r\nНа 17 септември 2019 г. (вторник), във връзка с изпълнение на инвестиционен проект за реконструкция на уличен водопровод на ул. „Арх. Пенчо Койчев“ вилна зона „Малинова долина“ , се налага спиране на водоподаването от 09:00 до 21:00 часа на клиентите на „Софийска вода”, живеещи в района на ул. „арх. Антон Торньов“, ул. „арх. Пенчо Койчев“, ул. „арх. Алекси Начев“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „арх. Антон Торньов“ ъгъла с ул. „проф. Юрдан Данчов“.\n                    \n                    \n                \n                \n                \n                \r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 17 септември 2019 г. (вторник), във връзка с изключване на уличен водопровод на бул. „Цветан Лазаров“ НПЗ „Слатина“ се налага спиране на водоподаването от 09:30 до 21:30 часа на клиентите на „Софийска вода”, живеещи в района по бул. „проф. Цветан Лазаров“ от бул. „Асен Йорданов“ до ул. „Боян Магесник“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „проф. Цветан Лазаров“ №13.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, отчитат от дружеството.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез .\n\r\n“Софийска вода” АД предварително се извинява на своите клиенти за причинените временни неудобства!\n\r\n дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.09.15", "title": "Къде няма да има вода в София във вторник?"}
{"url": "https://www.dnes.bg/mestni-izbori-19/2019/09/15/bsp-za-boi-se-stiaga-gotova-s-kandidatite-za-kmetove.422933", "text": "Националният съвет на БСП утвърди кандидатурата на депутата Анелия Клисарова за кандидат за кмет на Варна. За кандидат на левицата в морската столица бе спряган лидерът на ПП \"Възраждане\" Костадин Костадинов, който дори получи подкрепа от местната организация на социалистите. В крайна сметка обаче кандидат на левицата ще бъде бившият просветен министър Анелия Клисарова. \n\n\n\nНационалният съвет на БСП категорично отхвърли кандидатурата на председателя на ПП \"Възраждане\" Костадин Костадинов за кмет на Варна, съобщи пред журналисти заместник-председателят на БСП Кирил Добрев. По думите му една от причините е, че платформата на Костадинов и ценности, които изповядва, се разминават с ценностите на БСП. \r\n                    \n                    \n                \n                \n                \n                Както е известно, социалистите подкрепиха Мая Манолова за кмет на София, заедно с останалите номинирани от местните структури кандидати за кметове за предстоящите местни избори. Решението е взето единодушно.\n\r\nВ Пловдив пък кандидат на БСП за кмет ще бъде Николай Радев. Той е дългогодишен общински съветник и настоящ директор на езикова гимназия \"Пловдив\". \n\r\nВ Стара Загора левицата издига проф. д-р Иван Върляков – преподавател в Тракийския университет и изпълнителният директор на РАО \"Тракия\". Във Велико Търново към кметския пост пък се е прицелила шампионката в стрелбата и дългогодишен депутат от БСП Весела Лечева.\n\r\nВ Бургас кандидат за кмет на социалистите е Николай Тишев – депутат от левицата. \n\r\nЕто и останалите кандидати за кметове на БСП за големите областни градове: \n\r\nБлагоевград – Румен Томов, Видин – Борис Николов, Враца - Момчил Младенов, Габрово – Ивелин Николов, Добрич - Георги Петков, Кърджали – Милко Багдасаров, Кюстендил – Здравко Милев, Ловеч – Радина Банкова, Монтана - Илия Илиев, Пазарджик - Благо Солов,  Перник - Станислав Владимиров, Плевен - Илиян Йончев, Разград – Денчо Бояджиев, Русе - Пенчо Милков, Силистра – Момчил Неков, Сливен - Кольо Милев, Смолян – Стефан Сабрутев, Търговище - Рая Матева, Хасково - Коста Стоев, Шумен - Венцислав Венков, Ямбол - Катя Георгиева.\r\n ", "date": "2019.09.15", "title": "БСП за бой се стяга: Готова с кандидатите за кметове"}
{"url": "https://www.dnes.bg/cars/2019/09/15/ford-capri-otbeliaza-50-godishen-iubilei.422935", "text": "Ford притежава репутацията на марка, произвеждаща достъпни спортни автомобили за широките маси. Една от легендите, попадащи в тази категория, е Capri. Народното купе е произвеждано 18 години в три генерации и близо два милиона броя.\n\r\nИсторията на Capri започва през 1964-а с представянето на Ford Mustang, който е продаден един милион пъти за първите 18 месеца. По това време в Европа вече се продава Capri - Consul Capri с две врати на базата на Consul Classic с 1,5-литров двигател. Английската и германската дивизии на Ford са разделени, но и двете искат успешен продукт като Mustang на Стария Континент. \r\nИ тъй като оригиналът е прекалено голям, тежък и с големи двигатели, през 1965-а започва съвместна работа между САЩ, Германия и Англия по разработка на купе за Европа.\r\n                    \n                    \n                \n                \n                \n                Capri е представен в началото на 1969-а на автосалона в Брюксел и в първата си генерация използва платформата на Cortina Mk2, от която взима и четирицилиндровите двигатели с обем 1,3 и 1,6 литра. В началото задният мост е твърд и е оборудван с барабанни спирачки, а предавателната кутия е четиристепенна. Предлага се и тристепенен автоматик за 1,6-литровия двигател. \r\n", "date": "2019.09.15", "title": "Ford Capri отбеляза 50-годишен юбилей"}
{"url": "https://www.dnes.bg/notifikacii/2019/09/15/chavushoglu-skochi-na-netaniahu-politikata-mu-e-shodna-s-aparteida.422936", "text": "Турция осъжда плановете на израелския премиер Бенямин Нетаняху за анексиране на части от Западния бряг, съобщи турският министър на външните работи Мевлют Чавушоглу, цитиран от ТАСС. \n\r\nПолитиката на действащото правителство на Израел в много отношения е сходна с политиката на апартейда, заяви Чавушоглу на извънредното заседание на Организацията за ислямско сътрудничество (ОИС) в Джеда. \n\r\nИзявленията на Нетаняху са подъл опит за увеличаване на електората преди парламентарните избори в Израел. Властите на Израел, които са въодушевени от подкрепата на определени държави, продължават с агресивните стъпки, които в много отношения са сходни с политиката на апартейда. Ако ислямският свят действаше единно, САЩ и Израел нямаше да успеят да докарат ситуацията до днешното състояние, посочи Чавушоглу, цитиран от Анадолската агенция. \n                \n                \n                \r\nТурският външен министър, който окачестви като \"срамни\" обещанията на Нетаняху да анексира части от Западния бряг, посочи, че израелският премиер \"свежда до минимум надеждата за дългосрочен мир в Близкия изток\", предава БТА.", "date": "2019.09.15", "title": "Чавушоглу скочи на Нетаняху: Политиката му е сходна с апартейда"}
{"url": "https://www.dnes.bg/balkani/2019/09/15/goliam-pojar-vyrluva-krai-atina.422937", "text": "Над 160 огнеборци се борят да овладеят голям пожар, който бушува край Атина втори пореден ден на фона на силни ветрове, предаде БНР.\r\n\r\nГръцките власти съобщиха, че пламъците са обхванали район над Лутраки, крайбрежен курорт на около 62 км западно от Атина.\r\n\r\nВ борбата с огъня са включени и хеликоптери. Около 50 души са евакуирани от местен манастир, когато вчера е избухнал пожарът.\r\n\r\nПожарната в Гърция е реагирала на сигнали за около 80 огнища през последните 24 часа.", "date": "2019.09.15", "title": "Голям пожар върлува край Атина"}
{"url": "https://www.dnes.bg/akoshtete-vqrvaite/2019/09/15/izberete-peizaj-i-vijte-kakva-esen-vi-ochakva.422827", "text": "Свързваме всеки нов сезон с промени, не само климатични. Правим планове за следващите месеци – къде ще пътуваме, какви промени ще инициираме в живота си, поставяме си цели. Имаме очаквания за по-добро. Днес в рубриката ни „Свободно време“ споделяме един забавен тест. Изберете си пейзаж и вижте каква есен ви очаква.\r\n1. Ако отдавна мечтаете за кариерно развитие, пътувания, то тази есен ще може да осъществите желанията си. Много е важно да не оставяте нещата да се случват сами, а да бъдете дейни. В случай, че не положите усилия, ще пропуснете своя шанс. Съдбата ще ви даде възможности и достатъчно късмет, за да изпълните плана си. Използвайте ги в пълен размер. Просто не спирайте да се движите.\r\n                    \n                    \n                \n                \n                \n                2. Есента ще бъде едно изпитание за вас и личните ви качества. Важно е да не мързелувате и да бъдете дейни, за да не си създадете проблеми и неуредици. Сега е добър период да поправите някои грешки, за да промените бъдещето си. Есента е подходящо време и да се отдадете на курсове, обучения, занимания, които да повишат вашите умения. Щастието не е далеч, просто трябва да положите малко усилия.\r\n", "date": "2019.09.15", "title": "Изберете пейзаж и вижте каква есен ви очаква"}
{"url": "https://www.dnes.bg/world/2019/09/15/novi-sblysyci-na-protest-na-jyltite-jiletki-vyv-franciia.422938", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОтново имаше сблъсъци и напрежение по време на протест на жълтите жилетки във френския град Нант, . \r\n\r\nВчера хиляди демностранти излязоха по улиците, за да изрязят за пореден път недоволството си срещу правителството и президента Еманюел Макрон. \r\n\r\nЧаст от протестиращите хвърляха камъни и бомбички по органите на реда. Те от своя страна са отвърнали със сълзотворен газ и водни струи. \r\n\r\nПо време на шествието са счупени витрините на десетки сгради. \r\n\r\nРанени са няколко униформени, а 21 души са били арестувани.", "date": "2019.09.15", "title": "Нови сблъсъци на протест на \"жълтите жилетки\" във Франция"}
{"url": "https://www.dnes.bg/notifikacii/2019/09/15/bylgariia-s-treta-pobeda-na-evrovolei-klasira-se-za-sledvashtata-faza.422899", "text": "България постигна третата си поредна победа в груповата фаза на Евро 2019 по волейбол при мъжете. В трета среща от група \"А\" \"трикольорите\" победиха изключително трудно с 3:1 (25:22, 28:30, 25:23, 25:22) състава на Португалия в най-трудния си двубой на шампионата до момента, продължил 129 минути. \n\r\nУспехът във френския град Монпелие класира България за следващата фаза в турнира.\n\r\nВ първата част българите изоставаха с 16:20, но след това позволиха на португалците да направят само две точки и поведоха в резултата след 25:22 и успешно нападение на Цветан Соколов.\n\r\nВъв втория гейм България водеше с 13:8 и 20:14, но португалците наваксаха изоставането си и изравниха до 24:24. Крайното 28:30 дойде след пропуснати възможности за завършване на частта.\n                \n                \n                \r\nВ третия гейм воденият от селекционера Силвано Пранди състав също допусна сериозни колебания, но авансът от 20:16 се оказа достатъчен за крайното 25:23.\n\r\nВ четвъртата част българският им изоставаше с 13:16, но постигна решителен обрат за за 21:19, за да затвори двубоя при 25:22 след силен сервис и ас на нападателя Тодор Скримов.\n\r\nНай-резултатен за България стана диагоналът Цветан Соколов със своите 33 точки. Скримов добави още 13 точки за ценния успех, който е реванш за поражението срещу португалците в Лигата на нациите по-рано през лятото на 2019 година.\n\r\nАлешандре Ферейра се отличи с 22 точки за отбора на Португалия.\n\r\nВ понеделник България ще играе срещу домакина Франция, докато във вторник българите срещат Италия в последния си мач от груповата фаза на турнира.\r\n \r\n/БТА/\r\n ", "date": "2019.09.15", "title": "България с трета победа на Евроволей, класира се за следващата фаза"}
{"url": "https://www.dnes.bg/politika/2019/09/15/otnovo-v-kazarmata-ot-2021-g-ot-6-do-9-meseca-za-myjete-za-damite-ako-iskat.422901", "text": "От 6 до 9 месеца задължителна казарма за мъжете и пожелателна за жените поиска военният министър Красимир Каракачанов. Той напомни, че от години е поддръжник на идеята за наборна военна служба.\n\r\nСпоред него сегашните младежи от 18 до 30 години биха били \"пушечно месо”, ако се наложи да бъдат мобилизирани за бой, защото нямат подготовка. \n\n\n\n\r\nВръщането на казармата можело да стане от 2021 година, ако сега държавата започне да работи по темата.\n\r\n\"От всякакви посоки се опитват да разграждат националния морал и идентичност - било то с джендър идеологии или с крайно либерални утопии“, коментира той на Втория национален събор на запасните офицери край казанлъшкото село Крън, цитиран от Нова тв.\n                    \n                    \n                \n                \n                \n                \r\nПреди години ВМРО изготви промени в Закона за отбраната и въоръжените сили и Закона за резерва на въоръжените сили на Република България, с които искат да се върне наборната служба. \n\r\nВ мотивите си воеводите посочиха, че рязкото влошаване на параметрите на сигурността в цяла Европа изисква бързи и адекватни действия на законодателната власт у нас. \n\r\nНормативното преминаване от принципа за наборна военна служба към механизма на професионална военна служба в България е било извършено прибързано, без съобразяване с конкретната геополитическа и военностратегическа обстановка в Югоизточна Европа и без да се отчита националната традиция за попълване състава на въоръжените сили, смятат от ВМРО.", "date": "2019.09.15", "title": "Отново в казармата от 2021 г.? От 6 до 9 месеца за мъжете, за дамите - ако искат"}
{"url": "https://www.dnes.bg/eu/2019/09/15/boris-djonsyn-kato-personaj-ot-komiksite-bil-po-ludiiat-hylk-i-pobejdaval.422902", "text": "Британският премиер Борис Джонсън е оприличил себе си с буйния персонаж от комиксите Невероятния Хълк в дадено вчера интервю, в което е изразил също готовността си да изведе Обединеното кралство от ЕС на 31 октомври, предаде Ройтерс. \n\n\n Вестник \"Мейл он сънди\" цитира Джонсън да казва, че ще намери начин да заобиколи решението на парламента, задължило го да отложи Брекзита. По думите му щял да направи това, за да избегне икономическия шок от напускането без сделка. \n\r\n\"По-лудият Хълк побеждава, по-силният Хълк побеждава\", казва Джонсън пред неделното издание и добавя: \"Хълк винаги се измъква, няма значение колко здраво е вързан и това е случаят с тази страна. Ние ще излезем на 31 октомври\".\n                    \n                    \n                \n                \n                \n                \r\nПреди срещата си в понеделник с председателя на Европейската комисия Жан-Клод Юнкер премиерът изразява \"голяма увереност\" в успеха. \"Има много, много добър разговор за това как да се справим с проблемите на северноирландската граница. Постигнат бе огромен напредък\", казва Борис Джонсън пред \"Мейл он сънди\". /БТА/\r\n ", "date": "2019.09.15", "title": "Борис Джонсън като персонаж от комиксите, бил по-лудият Хълк и побеждавал"}
{"url": "https://www.dnes.bg/crime/2019/09/15/eksploziia-na-benzinostanciia-prati-dve-jeni-v-bolnica.422903", "text": "Две жени - майка и дъщеря, са пострадали при експлозия, станала около 20 ч. в събота на бензиностанция в Добрич. Това съобщи директорът на пожарната в града комисар Дарин Димитров. По предварителни данни е избухнала метанова бутилка на автомобил по време на зареждане, съобщава БНР.\r\n\r\nПострадалите жени са били откарани към спешното отделение в Добрич. Подробности за състоянието им не бяха обявени.\r\n\r\nНа мястото на инцидента са пристигнали екипи на полицията, започнали са разпити на свидетели. Бензиностанцията е с прекъснато електрозахранване. \r\n\r\nВзривилият се автомобил е почти напълно унищожен.\r\n ", "date": "2019.09.15", "title": "Експлозия на бензиностанция прати две жени в болница "}
{"url": "https://www.dnes.bg/stranata/2019/09/15/slynceto-shte-ni-radva-i-v-posledniia-den-ot-sedmicata.422904", "text": "В неделя ще е преобладава слънчево време. \r\n\r\nВ Централна и Източна България ще духа слаб до умерен вятър от изток-североизток. \r\n\r\nДневните температури слабо се понижат и максималните в страната ще са предимно между 24° и 29°. Атмосферното налягане е и ще остане по-високо от средното за месеца, прогнозират синоптиците от НИМХ.\r\nПо Черноморието ще бъде предимно слънчево. Ще духа слаб до умерен вятър от изток-североизток. Дневните температури ще се понижат и максималните ще са между 23° и 25°, близки до температурата на морската вода. \r\n\r\nВълнението на морето ще бъде 2-3 бала.\r\n\r\nВ планините ще бъде предимно слънчево. Ще духа умерен вятър от север-североизток. Максималната температура на височина 1200 метра ще е около 17°, на 2000 метра – около 11°.\r\n\r\n ", "date": "2019.09.15", "title": "Слънцето ще ни радва и в последния ден от седмицата"}
{"url": "https://www.dnes.bg/business/2019/09/15/vreme-e-za-liutenica-i-turshii-a-chushkite-poskypvat.422905", "text": "Оранжерийните домати поевтиняват тази седмица с 8.0 на сто, до 1,38 лева за килограм, а цената на оранжерийните краставици се вдига с 7,3 на сто, до 1,47 лева за килограм, съобщава Държавната комисия по стоковите борси и тържищата /ДКСБТ/. \n\r\nКартофите поскъпват с 5,0 на сто и се продават по 0,63 лева за килограм.\n\r\nЗелето поскъпва с 8,9 процента до 0,61 лева за килограм. \n\r\nЦената на зелените чушки се качва с 1,0 процента до 1,05 лв./кг. Червените чушки поскъпват тази седмица със 7,7 на сто до 1,26 лева за килограм. \n\r\nЯбълките поевтиняват с 3,0 на сто, до 0,98 лв./кг. Лимоните се продават по 2,60 лева за килограм. \n\r\nДините се продават по 0,49 лева за килограм на едро, а пъпешите - по 0,95 лева за килограм. \n                    \n                    \n                \n                \n                \n                \r\nКравето сирене се търгува по 6,30 лв./кг; кашкавалът, тип \"Витоша\", се купува по 10,62 лв./кг. \n\r\nОлиото се продава по 1,99 лева за литър. \n\r\nКаймата поскъпва с 1,4 на сто и се търгува по 5,05 лева за килограм. \n\r\nПакетче краве масло от 125 грама поевтинява с 4,1 на сто и се продава по 2,13 лева. \n\r\nПилешкото замразено месо поевтинява с 1,9 на сто до 4,04 лева за килограм на едро в края на седмицата. \n\r\nЗахарта се търгува по 1,31 лв./кг, а брашното, тип \"500\", поскъпва с 1,0 на сто до 0,99 лева за килограм.\n\r\nЦената на ориза се повишава с 1.1 5 на сто до 1,92 лева за килограм. \n\r\nЯйцата се продават средно по 0,20 лева за брой.\n\r\nИндексът на тържищните цени /ИТЦ/, който отразява цените на хранителните стоки на едро остана тази седмица на ниво 1.324 пункта.\n\r\nОт началото на септември ИТЦ е на най-ниското си ниво за 2019 година. \n\r\nБазовото ниво на индекса - 1.000, е от 2005 година. Миналата година през август, когато цените на плодовете и зеленчуците сезонно се понижават, ИТЦ падна до 1.311 пункта. ", "date": "2019.09.15", "title": "Време е за лютеница и туршии, а чушките поскъпват"}
{"url": "https://www.dnes.bg/sofia/2019/09/15/stara-hartiia-za-nova-kniga-miastoto-stolichniia-bul-vitosha.422906", "text": "София е домакин на националната екоинициатива „Стара хартия за нова книга“ за седма поредна година. \r\n\r\nОт 10 до 19 вечерта всеки може да предаде 5 килограма хартия за рециклиране и срещу тях да получи нова книга.\r\n\r\nМястото е столичния булевард „Витоша\", където по традиция всяка година кампанията събира стотици деца и \r\nродители.\r\n\r\nТози път организаторите са предвидили и книга подарък на екотематика.\r\n ", "date": "2019.09.15", "title": "Стара хартия за нова книга! Мястото – столичния бул. \"Витоша\" "}
{"url": "https://www.dnes.bg/world/2019/09/15/snoudyn-iska-ubejishte-vyv-franciia-chaka-reshenieto-na-makron.422907", "text": "Бившият служител на американското разузнаване Едуард Сноудън изразява надежда, че ще получи убежище във Франция, предаде БТА като се позова на Ройтерс.\n\r\nВ интервю за радио \"Франс ентер\" той казва, че \"ще му е приятно\", ако френският президент Еманюел Макрон направи жест и му позволи да живее във Франция.\n\r\nСноудън подал молба за убежище във Франция през 2013 година, по време на председателството на Франсоа Оланд,\n\r\nИнтервюто ще бъде излъчено в понеделник, но извадки от него бяха публикувани снощи в акаунта на медиата в \"Туитър\". Не е уточнено кога и къде е взето интервюто. \n\r\nЕдуард Сноудън живее в Русия от 2013 г., след като разкри пред световни медии подробности за тайните програми за наблюдение на разузнавателните агенции на САЩ. \n                    \n                    \n                \n                \n                \n                \r\nМнозина правозащитници го възприемат като герой, но американските власти искат да го съдят за шпионаж, припомни Ройтерс. \n\r\nДосега над дузина държави са „отказали молбите“ да приемат Сноудън. \n\r\n ", "date": "2019.09.15", "title": "Сноудън иска убежище във Франция, чака решението на Макрон "}
{"url": "https://www.dnes.bg/index/2019/09/15/bsp-reshava-dali-da-zastane-zad-maia-manolova-v-bitkata-i-za-kmet.422908", "text": "Националният съвет на БСП  се събира на заседание в неделя, за да утвърди кандидатите на партията за кметове на вота на 27 октомври. \n\n Очаква се да бъде взето решение дали социалистите ще застанат зад кандидатурата на Мая Манолова за кмет на София. \n\r\nРешение тя да бъде подкрепена взе Софийската градска конференция на 11 септември, като окончателното \r\nрешение зависи от Пленума на партията. \n\r\nЧаст от кандидатурите бяха утвърдени на предходно заседание на 3 септември. \n\r\nНа заседание в началото на септември Пленумът утвърди 161 кандидатури за кметове на общини и райони. Сред кандидатите са утвърдени юристи, инженери, лекари, учители, културни дейци и др. \n                \n                \n                \r\nДосегашните успешни кметове на левицата отново получиха подкрепа за следващ мандат. Това са кметът на Асеновград д-р Емил Караиванов, кметът на Садово Димитър Здравков, на Гоце Делчев - Владимир Москов, на Троян - Донка Михайлова, на Кресна - Николай Георгиев, на Павликени - Емануил Манолов и други. Петима народни представители се включват в кметската надпревара - Бургас - Николай Тишев, Сливен - ген. Кольо Милев; Русе - Пенчо Милков; Перник - Станислав Владимиров, Карнобат - Тодор Байчев. \n\r\nРъководството на БСП потвърди и кандидатурата на Катя Георгиева за кмет на Ямбол, на Хасково - Коста Стоев и на Стара Загора - проф. Иван Върляков. \r\n ", "date": "2019.09.15", "title": "БСП решава дали да застане зад Мая Манолова в битката й за кмет "}
{"url": "https://www.dnes.bg/world/2019/09/15/shesta-jertva-na-navodneniiata-v-iugoiztochna-ispaniia.422909", "text": "Най-малко шестима души загинаха вследствие на наводненията, причинени от започналите в сряда вечерта проливни валежи в Югоизточна Испания, предаде БТА като цитира ДПА. \n\n\r\nТялото на шестата жертва бе намерено вчера от полицията в провинция Аликанте. Мъж на 41 години изглежда е управлявал мотоциклет в сполетения от сериозни наводнения район.\n\r\nИспанският премиер Педро Санчес изказа съболезнованията си към близките на загиналия в \"Туитър\", отбелязва ДПА. Премиерът подчерта солидарността си с всички, засегнати от наводненията.\n\r\nВ петък един мъж е загинал, озовал се в капана на придошлата вода в подлез в Алмерия. Друг мъж е намерил смъртта си в Ла Хамула, близо до Гранада.\n                    \n                    \n                \n                \n                \n                \r\nВ района на Аликанте мъж се е удавил, след като навлязъл с автомобила си в наводнен тунел, съобщи завчера испанският вестник \"Паис\".\n\r\nНай-засегнати от буреносното време са провинциите Малага, Гранада, Алмерия, Мурсия, Аликанте и Валенсия. \n\r\nКъм настоящия момент в засегнатите от лошите метеорологични условия райони са евакуирани 3500 души.\n\r\n ", "date": "2019.09.15", "title": "Шеста жертва на наводненията в Югоизточна Испания "}
{"url": "https://www.dnes.bg/obshtestvo/2019/09/15/liubezni-chinovici-v-pomosht-na-horata-na-hartiia-a-realno-namryshteni-i-syrditi.422910", "text": "Тази есен предстоят промени не само в местната власт, но и в отношението на чиновниците към нас. В Министерския съвет е изработен проект на Кодекс за поведение на служителите в държавната администрация. \n\n По него са работили екипите на двамата вицепремиери Томислав Дончев и Екатерина Захариева и основната разлика, която очакваме да усетим, е готовността на чиновниците да бъдат на наше разположение и да ни отделят колкото време ни е необходимо.\n\r\n\"Кодекс за поведение има откакто има Закон за държавния служител. През 2000 година и през 2004 година бяха приети текстове, които задължават държавните служители да имат любезно отношение и да помагат на гражданите\", обясни пред Нова тв Снежана Димитрова - заместник-председател на Професионалното обединение на държавните служители (ПОДС).\n                    \n                    \n                \n                \n                \n                \r\n\"Това, че се появява нов кодекс означава, че има развитие. В световен мащаб настъпват много промени и това предполага и промени в нормите, които изискват държавните служители да изпълняват онова, което обществото очаква от тях\", каза още тя.\n\r\nСпоред нея обаче, за да има реална промяна е необходимо да се провеждат и обучения на служителите.\n\r\n\"Механизмът на този кодекс не е такъв, че той самият да съдържа санкции. Санкциите са в закона. Този кодекс представлява общите условия, на които трябва да отговарят държавните служители. Към тях се наслагват техните задължения по длъжностните характеристики. Те описват какво трябва и какво не трябва да прави един служител\", коментира Красимир Божанов - директор \"Модернизация на администрацията\" в Министерския съвет.\n\r\n\"Събирателното от тези два елемента дава основание при нарушение да се налага дисциплинарна отговорност\", каза още той.\n\r\n\n\r\n ", "date": "2019.09.15", "title": "Любезни чиновици в помощ на хората на хартия, а реално - намръщени и сърдити"}
{"url": "https://www.dnes.bg/index/2019/09/15/kristalina-georgieva-uporitiiat-nov-talant-koito-pecheli-skepticite.422911", "text": "Кристалина Георгиева има необичайно ярък спомен къде и кога е открила първата си истинска банкова сметка. Годината е 1987 г., тя е на 34 години и тъкмо е пристигала в London School of Economics от родината си България, която по онова време е под комунистическо управление, като научен сътрудник. \n\r\nБлизо до университета в центъра на града се намирала банката, на която късно в живота си по западните стандарти тя става клиент, като депозира стипендията си от 361 паунда и още 21 паунда, които носела със себе си от България, пише Financial Times. \n\n \"Всичко беше толкова ново и различно от всичко, което бях преживявала преди\", споделя тя 30 години по-късно.\n                \n                \n                \r\nКъсното навлизане на Георгиева в капиталистическата финансова система не й попречи да направи кариера на ръководни позиции в световни организации от Вашингтон до Брюксел. \n\r\nСега тя е напът да оглави Международния валутен фонд, смятан за световния кредитор в най-краен случай. Ако не настъпи обрат през идните седмици, Георгиева ще бъде избрана от борда на МВФ като управляващ директор, заменяйки Кристин Лагард, която подаде оставка от поста, за да оглави Европейската централна банка.\n\r\nГеоргиева беше подкрепена за поста от френския президент Еманюел Макрон и спечели одобрението на останалите страни членки на ЕС, както и мълчаливата подкрепа от САЩ без конкуренти по пътя си.\n\r\nНачалото й на новия пост ще бъде трудно заради започналото забавяне на световната икономика, предизвикано от търговското напрежение и сериозните сътресения в някои от страните с нововъзникваща икономика като Аржентина, която получи спасителна помощ от МВФ на стойност 57 млрд. долара.\n\r\nХора, които са работили с Георгиева, казват, че тя е упорита и пряма, с чувство за хумор и сърдечност, които могат да спечелят симпатиите на скептиците. Подобно на Лагард тя има проницателни политически инстинкти и умения да постига консенсус сред различни кръгове.\n\r\n\"Мисля, че тя е забележителен човек. Тя има познания…, практически опит, не бяга от конфликт, но и не го търси\", казва Маргрете Вестагер, еврокомисар по конкуренцията, която работи с Георгиева в Европейската комисия. \n\r\n\"Хорята я харесват, защото казва как вижда нещата по конкретен начин\", допълва тя.\n\r\nГеоргиева има относително привилегировано детство в София като дъщеря на строителен инженер, който наблюдава държавни пътностроителни проекти. Той е внук на известния революционер от XIX век Иван Кършовски, адвокат и журналист, който участвал в изграждането на новата българска държава след независимостта от Османската империя.\n\r\nНо младежките й години са трудни, след като баща й се разболява тежко. Това влошава финансовото положение на семейството й, а тя получава някои трайни уроци. \n\r\n\"Колкото по-тежък е животът, толкова повече се усмихвайте\", казва Георгиева пред Financial Times през 2017 г. \n\r\n\"Паника? Щеше ли да помогне? Не – това ме накара да порасна много по-бързо\", споделя тя.\n\r\nГеоргиева учи политическа икономия и социология в престижния Висш икономически институт \"Карл Маркс\", завършва през 1976 г. и избира академична кариера. Тя получава докторска степен през 1986 г., а темата на дисертацията й е смела за източноевропейски изследовател по онова време – екологична политика и икономически растеж в САЩ.\n\r\nАкадемичният успех я довежда до London School of Economics, а след това и Масачузетския технологичен институт в Бостън, нейния трамплин към Световната банка. Но мандатът й там е прекъснат внезапно с началото на втория мандат на Жозе Мануел Барозо като председател на Европейската комисия. Когато българската кандидатка за еврокомисар се проваля, Барозо звъни на българския премиер Бойко Борисов и на тогавашния президент на Световната банка Робърт Зелик и тя се озовава в самолет на път за Брюксел.\n\r\n\"Веднага я харесах\", спомня си Барозо, който сега е част от ръководството на Goldman Sachs International. \"Тя е добър комуникатор, умее да изгражда екип…, не се вписва в профила на технократите, с които понякога се връзва МВФ\", допълва той.\n\r\nПървата й работа в Комисията беше да отговаря за хуманитарната помощ, включително реакциите при земетресенията в Хаити и Чили. По-късно тя оглавява ресора, свързан с бюджета на ЕС\".\n\r\n\"Бюджетите са сложни упражнения, трябва да балансираш гледните точки на 28-те страни членки\", казва заместник-председателят на Комисията Валдис Домбровскис.\n\r\nКъм края на 2016 г. Георгиева, която слуша Петата симфония на Бетовен, когато се готви за тежки решения и големи битки, е готова за ново предизвикателство. Тя води неуспешна кампания за поста генерален секретар на ООН и в началото на 2017 г. се завръща в Световната банка като главен изпълнителен директор.\n\r\n\"Когато ни съобщиха, че тя се връща, всички помислиха, че това е истински удар\", казва Карън Матиасен, бивш изпълнителен директор за САЩ на банката.\n\r\nГеоргиева договаря увеличаване на капитала на институцията с 13 млрд. долара чрез трудно споразумение с Белия дом на Доналд Тръмп. Тя затвърди ангажимента си към мултилатерализма в банката, фокусирайки се върху климатичните промени, половото неравенство и подкрепата за нестабилните държави.\n\r\nДокато Георгиева се готви да оглави МВФ, висш служител в Световната банка изказва съмнение дали е подходяща за поста. \"Тя няма този калибър. Организирана е и прави хората щастливи, тя е човек, който се съгласява с всичко и ще направи каквото Макрон или някой друг влиятелен политик иска\", допълва представителят.\n\r\nДруги са доволни. \"Тя ще поеме поста с огромни знания за финансовите министри в по-бедната част от света, не само Г-20\", казва високопоставен представител на банката.\r\n", "date": "2019.09.15", "title": " Кристалина Георгиева - упоритият нов талант, който печели скептиците"}
{"url": "https://www.dnes.bg/stranata/2019/09/15/remontirat-udarno-435-uchilishta-zabavachki-universiteta-s-624-mln-lv.422912", "text": "435 училища, детски градини и комплекси, както и 13 университета в 112 български общини получават нова модерна визия и оборудване.\n\r\nРемонтите дейности са за 624 млн. лв., които се осигуряват от управляваната от Министерството на регионалното развитие и благоустройството Оперативна програма \"Региони в растеж“ 2014-2020 г. \n\r\nНад 203 000 ученици, студенти, деца от детски заведения, преподаватели и непедагогически персонал ще се обучават и работят в обновена учебна среда.\n\r\nПо този начин МРРБ подпомага  учебните заведения да станат иновативни и подкрепя професионалното образование, което да модернизира учебната си база към съвременните изисквания за професиите, допълват от пресцентъра на министерството.\n                    \n                    \n                \n                \n                \n                \r\nС близо 54 млн. лв. се реновират сградите на 13 висши училища. Ремонтите са завършени напълно в три от тях - Технически университет – София, Лесотехническия университет и  Медицински университет - София.\n\r\nВ 39-те най-големи български града по програмата се инвестират близо 387 млн. лв. 121 училища и 104 детски градини се преобразяват в Столична община, Варна, Пловдив, Бургас, Русе, Стара Загора, Плевен, Благоевград, Велико Търново, Видин, Добрич, Хасково, Пазарджик, Шумен, Сливен, Габрово, Ямбол, Перник, Враца, Ловеч, Кърджали, Смолян, Разград, Казанлък, Асеновград, Монтана, Горна Оряховица, Гоце Делчев, Дупница, Кюстендил, Силистра, Димитровград, Търговище, Лом, Петрич, Свищов, Велинград, Карлово, Панагюрище. В тях освен нови фасади, покрив и дограма, се подменя и оборудването, внедрят се модерни системи за енергийна ефективност, обучение и преподаване. В повечето от тях са ремонтирани и училищните дворове, на места са изградени нови физкултурни салони, спортни площадки, както и асансьори за лица в неравностойно положение. В учебните заведения учат и работят 120 хил. лица. Напълно приключени са проектите в 38 образователни институции с 25 735 ученици и преподаватели.\n\r\nВ 28-те по-малки общински центрове, бенефициенти на програмата, се ремонтират 37 училища, 19 детски градини и 5 общински детски комплекса с 23,6 млн. лв. Дейности текат в общините Попово, Генерал Тошево, Самоков, Пещера, Тутракан, Провадия, Разлог, Поморие, Нова Загора, Севлиево, Девин, Крумовград, Свиленград, Берковица, Ивайловград, Сандански, Козлодуй, Ботевград, Белоградчик, Карнобат, Малко Търново, Мездра, Свиленград и Ботевград. Те включват основно мерки за енергийна ефективност – нови покриви, дограма, топлоизолация и фасади.\n\r\nОще 149 училища  в сферата на културата, спорта, земеделието, агротехника, ветеринарна медицина и професионални гимназии- предстои да се модернизират по мярката „Подобряване на държавна и общинска образователна инфраструктура от национално и регионално значение“ с бенефициент Министерство на образованието и науката, със 178 млн. лв. В тях се обучават и работят 77 292 лица. Те са в общините Велинград, Кнежа, Гълъбово, Вълчи дол, Нова Загора, Хасково, Стара Загора, Силистра, Исперих, Първомай, Пазарджик, Кайнарджа, Ловеч, Павликени, Разлог, Бургас, Карнобат, Ямбол, Костинброд, Благоевград, Варна, Община град Добрич, Кърджали, Пловдив, Плевен, Сандански, Попово, Тетевен, Суворово, Бяла Слатина, Столична община.\r\nВ миналия програмен период по Оперативна програма „Регионално развитие“ 2007-2013 г. МРРБ насочи още 431 млн.лв. за ремонт на образователните институции в градовете. С тях се ремонтираха и обновиха 455 училища, 392 детски градини и 43 сгради на 15 висши училища в страната, в които се обучават над 343 хил. ученици и студенти в 217 населени места.\n\r\nРемонтираните учебни заведения се оценяват високо от обществото. Само по линия на инициативата  „Покажи как обновяваме родното ти място“, част от образователно-патриотичната кампания на МРРБ „Моят град е моята крепост“ са изпратени снимки на ремонтираните ПГ „Ичко Бойчев“ - Благоевград, ОУ „Христо Ботев“ – Петрич, детска градина \"Европейчета\" - гр. Враца и др.", "date": "2019.09.15", "title": "Ремонтират ударно 435 училища, забавачки, университета с 624 млн. лв."}
{"url": "https://www.dnes.bg/notifikacii/2019/09/15/mig-nevnimanie-i-32-000-litra-djin-zaliaha-magistrala.422913", "text": "Разсеял се за момент шофьор на ТИР предизвика един от най-тъжните пътни инциденти в историята, като се вряза отзад в цистерна с първокласен джин и 32 000 литра от него се изляха на магистралата. \r\n\r\nЗпололуката стана на пътя М6 в северозападна Англия.\r\n\r\nПознавайки несъвършенствата на човешката природа, местната полиция бързо отклони движението по обходни маршрути, за да не се изкушават водачите. Очевидец описа ефекта от катастрофата като \"една от най-силните миризми, които съм усещал\", пише \r\n\r\nЕдин шегаджия дори прати през Туитър съобщение до началниците си: \"Съжалявам, не мога да дойда на работа днес, защото ближа централната лента на М6 край Чешър. Ще се върна в понеделник\". \r\n\r\nМестни хора пък изразиха съжалението си, че предизвикалият катастрофата ТИР не бил натоварен с тоник, както би се случило в една идеална вселена.", "date": "2019.09.15", "title": "Миг невнимание и 32 000 литра джин заляха магистрала "}
{"url": "https://www.dnes.bg/kino/2019/09/15/znak-za-otmyshtenie-v-legendata-za-mihael-kolhaas.422769", "text": "Животът на търговеца Михаел Колхаас се променя, след като са откраднати конете му, а супръгата му е убита. Виждайки, че престъплението остава безнаказано, героят, водещ до този момент спокойн живот, решава да търси сам справедливостта.\r\nИсторията му разказва режисьорът Арно де Палиере в \"Легендата за Михаел Колхаас\". Филмът е екранизация по творбата на писателя Хайнрих фон Клайст.\r\nПалиере ни връща в XVI век, разкривайки ни феодалния свят, докато Европа е на кръстопът между стария и новия ред.\n\r\nКолхаас е показан като противоречива личност - изпълнен с чувство за справедливост и същевременно страховит в убеждението си, че трябва да има отмъщение.\r\nИзящни кадри, зад които стои една от малкото жени - оператори - Жан Лапоари ще ни потопят в отминалото време, а случващата се несправедливост ще усети своето отражение и в настоящето. Историческата драма е с множество отличия, сред които със \"Златен ирис\" от Европейския филмов фестивал в Брюксел.\r\n                    \n                    \n                \n                \n                \n                Ролите са поверени на Мадс Микелсен, Бруно Ганц, Дени Лаван и др. Гледайте \"Легендата за Михаел Колхаас\" на 15 септември от 22.30 часа по телевизия.\r\n ", "date": "2019.09.15", "title": "Знак за отмъщение в \"Легендата за Михаел Колхаас\" "}
{"url": "https://www.dnes.bg/world/2019/09/15/strelba-v-predgradie-na-toronto-pone-edin-ubit.422914", "text": "Най-малко един човек е убит, а множество хора са ранени при стрелба в предградие на Торонто, съобщи регионалното управление на полицията в окръг Пийл, предаде Спутник, цитиран от Dariknews. \n\r\nВсе още няма информация за стрелеца. Полицаите са повикани на „Морнинг Стар Драйв“ и „Дарчел Авеню” малко преди 18:30 ч.местно време в събота.\n\r\nСпоред местни медии, цитирани от Спутник, са били произведени поне 20 изстрела. Общият брой на жертвите остава неизвестен, според регионалната полиция на Пийл. Полицията твърди, че на местопроизшествието са били изпратени няколко екипа.\n\r\nСпоред информация на полицаите двама тийнейджъри са със сериозни наранявания. Те и мъж с лека контузия са откарани в болница, докато една жена е с опасност за живота в травматологичен център.\n                    \n                    \n                \n                \n                \n                \r\nКанада има много ниски нива на насилие с оръжие, особено в сравнение със съседите си Съединените щати, които продължават да имат най-голям брой смъртни случаи от огнестрелно оръжие на глава от населението от всяка развита държава. Минимален брой от 33 000 жертви годишно, включително стотици деца, според съобщения в медиите.\n\r\nМиналата година две трагични събития шокираха град Торонто. Жена и младо момиче бяха убити, а 13 други бяха ранени при стрелба през юли 2018 г. в квартала на Торонто Гъртаун. През май 2018 г. взрив избухна пред ресторант „Бомбай Бел“ в Мисисауга, ранявайки 15 души.\n\r\n\n\r\n\r\n ", "date": "2019.09.15", "title": "Стрелба в предградие на Торонто, поне един убит"}
{"url": "https://www.dnes.bg/notifikacii/2019/09/15/pochina-edna-ot-postradalite-pri-vzriva-na-benzinostanciia.422915", "text": "Едната от жените, които пострадаха вчера при избухване на газова бутилка в лек автомобил на бензиностанция в Добрич, е починала, съобщиха от пресцентъра на МВР. \n Сигналът за инцидента е подаден в 19.48 часа вчера. \r\n\r\nПострадалите са майка и дъщеря. \r\n\r\nПочиналата е по-възрастната, която е била на задната седалка на автомобила. \r\n\r\nЖената е била с много травми и лекарите не са успели да я спасят. \r\n\r\nДругата пострадала е настанена в отделението оп неврохирургия без опасност за живота. Тя има травма на главата и комоцио, допълва bTV.", "date": "2019.09.15", "title": "Почина една от пострадалите при взрива на бензиностанция"}
{"url": "https://www.dnes.bg/za-da-se-razbirame/2019/09/15/zashto-da-ne-izlizate-s-bivshiia-na-nai-dobrata-si-priiatelka.422824", "text": "Дори да не сте го искали, понякога и такива неща се случват. Влюбвате се в бившия на най-добрата си приятелка или просто сте му хвърлили око отдавна, а най-после е свободен. Ако наистина искате да си останете приятелки с нея и да запазите отношенията си, не е никак добра идея да излизате с бившия ѝ, даже и да го е разкарала тя. Вижте защо.\r\n\r\nЕдиният от тримата със сигурност ще се опари от ситуацията. А може и да не е само един. Любовните триъгълници са болезнени и почти никога от тях не излизат печеливши карти. Вероятно по инстинкт правите това, което мислите, че е най-добре за вас. Изпитвате чувства, иска ви се да опитате. Ами ако той е подходящ за вас? Ами ако сте щастливи, въпреки нещастието на най-добрата си приятелка? Тези и още много въпроси може да витаят в главата ви, но не е добра идея да опитвате, освен ако не поговорите много откровено с нея и не постигнете съгласие.\r\n                    \n                    \n                \n                \n                \n                \r\nС най-добрата си приятелка имате обща среда, приятели, които обаче познават и бившето ѝ гадже. Представете си как би изглеждала ситуация, в която всички заедно се озовете отново на едно и също място, но в различно формирование – вместо приятелката ви с гаджето си, вие сте с него, а тя сама, но всички в една компания. Неминуемо ще се получат неприятни ситуации, дори конфликти. Някои от приятелите ви ще заемат вашата страна, други нейната. Сблъсъците са неизбежни.\r\n", "date": "2019.09.15", "title": "Защо да не излизате с бившия на най-добрата си приятелка? "}
{"url": "https://www.dnes.bg/politika/2019/09/15/ruski-shpioni-v-deistvie-bili-nai-aktivi-okolo-sdelkata-za-f-16.422916", "text": "Бившият министър на външните работи Соломон Паси е убеден, че у нас има не само руски шпиони, но и американски. \n\r\n\"На големия въпрос има ли в България руски шпиони, отговорът е да, има. Само в руското посолство те са около 68 човека. Извън руското посолство има над 100 шпиони. Те са може би около 200-300 под пагон, а колко не са под пагон, това е трудно да се каже. Има такива хора и това трябва добре да се знае\", коментира той пред Нова тв. \n\n\n По думите му у нас има и американски шпиони. \n\r\n\"Разликата между руските и американските шпиони е, че американските са акредитирани. Единият е акредитиран към Държавната агенция по разузнаване, другият е акредитиран към ДАНС, третият е към \"Борба с организираната престъпност\", четвъртият към МВР и т.н. Това са партньорски служби, това не са хора, които са дошли да шпионират в България. Тези американци са дошли да работят заедно с българските специални служби\", посочи още Паси.\n                    \n                    \n                \n                \n                \n                \r\nСпоред него руската шпионска мрежа у нас е била особено силно активирана около сделката с F-16. \n\r\n\"Руската шпионска мрежа даде всичко от себе си, за да провали сделката. Включително и депутатите, които искаха оставката на министър Красимир Каракачанов, са на служба към руското разузнаване\", каза още той.\n\r\n\"Борбата между руското разузнаване и Запада се случва в България и точно затова е важно НАТО да приоритизира своята битка с този шпионаж по различните оси на тази битка, сред които са дезинформацията, фалшивите новини и пропагандата\", категоричен е Соломон Паси.\n\r\n ", "date": "2019.09.15", "title": "Руски шпиони в действие, били най-активи около сделката за F-16"}
{"url": "https://www.dnes.bg/index/2019/09/15/elektricheskiiat-skuter-mai-bil-po-vreden-ot-pylen-dizelov-avtobus.422917", "text": "Електрическите  тротинетки стават все по-популярни в големите градове по цял свят, в това число и у нас, което предизвиква много дискусии. Основната е дали те трябва да бъдат регистрирани като обичайни превозни средства и съответно хората, които ги управляват да притежават необходимия лиценз и да носят отговорност за действията си.\n\r\nОказва се обаче, че проблемът с тротинетките на ток не е само с правилника за движение по пътищата. Група учени от Университета на Северна Каролина проведоха изследване, в което доказват, че те тези превозни средства са по-вредни за околната среда, отколкото е общественият надземен транспорт, ако той е напълно натоварен, пише .\n                \n                \n                \r\nРезултатите от изследването бяха публикувани в списанието Environmental Research Letter.\n\r\nУчените са взели под внимание изхвърлените в атмосферата вредни емисии (СО2), които са нужни за производството на електроенергия за скутерите, а също така и въздействието на материалите, използвани при тяхното производство,  транспортиране и събиране (в много градове те се дават под наем и съответно се оставят на различни места, което налага тяхното прибиране от фирмата, чиято собственост са). Оказва се, че електроенергията за тяхното зареждане е най-малкият проблем.\n\r\n\"Най-вредни за околната среда са материалите, от които се прави транспортното средство - метал и пластмаса. Те нанасят повече вреда, отколкото самото зареждане. Друг проблем е транспортирането на скутерите до зарядните станции, които на свой ред работят на пълно натоварване по цяла нощ. Повечето тротинетки не са с напълно разредена батерия, но въпреки това се товарят на товарни автомобили, които ги карат до зарядните станции, а тези машини също отделят вредни емисии\", коментира един от авторите на изследването Джеремая Джонсън.\n\r\nИзследователите са направили и любопитна класация на превозните средства, в която показват какви вреди нанасят те на околната среда. Оказва се, че използването на скутер (тротинетка) за придвижване в града е по-вредно, отколкото това на пълен с пътници дизелов автобус.\n\r\n\"Скутерите са ефективно решение на задръстванията в града, но не и на екологичните проблеми, тъй като те не оказват чак такова въздействие върху околната среда от страна на градската транспортна система, колкото се опитват да ни ги представят техните производители, както и компаниите, които ги дават под наем\", е заключението на учените.", "date": "2019.09.15", "title": "Електрическият скутер май бил по-вреден от пълен дизелов автобус"}
{"url": "https://www.dnes.bg/world/2019/09/15/spipaha-vyzrasten-myj-za-krajbata-na-zlatnata-wc-amerika.422918", "text": "Мъж на 66 години е арестуван във връзка с кражбата на тоалетна от масивно злато от замъка \"Бленъм\", но самото произведение на изкуството не е намерено, съобщиха световните информационни агенции.\n\r\nЗлатната тоалетна, оценена на повече от 5 милиона щатски долара, е от изложбата на италианския концептуалист Маурицио Кателан, предаде БТА като цитира Ройтерс. \n\r\nПроизведението, наречено \"Америка\", е замислено като сатира за прекомерното богатство. То е напълно функциониращо и е свързано с канализацията. Затова демонтирането му е причинило значителни щети.\n\r\nКрадците са проникнали в замъка \"Бленъм\", където е роден Уинстън Чърчил, вчера рано сутринта. \n                    \n                    \n                \n                \n                \n                \r\nЗаради инцидента изложбата е била затворена, но днес отново ще приема посетители.\n\r\nМиналата година златната тоалетна \"Америка\" беше изложена в музея \"Гугенхайм\" в Ню Йорк от септември 2016 г. до лятото на 2017 г. Музеят тогава предложи на Доналд Тръмп да му я заеме вместо поискана картина от Ван Гог, но президентът отказа. \n\r\nДворецът \"Бленъм\" принадлежи на 12-ия херцог на Марлборо. През август брат му Едуард Спенсър-Чърчил, който е основател на фондацията за изкуство \"Бленъм\", каза, че не предвижда специална охрана за златното произведение, защото то не е \"най-лесното нещо за крадене\". ", "date": "2019.09.15", "title": "Спипаха възрастен мъж за кражбата на златната WC \"Америка\""}
{"url": "https://www.dnes.bg/mish-mash/2019/09/15/kosata-e-iztoshtena-ot-slynchevite-lychi-eto-kak-da-ia-zazdravite.422809", "text": "В края на лятото косата е изтощена от слънчевите лъчи и капе. Освен задължителното подстригване за премахване на сухите и нацъфтели краища, може да се ползват различни маски, с които да я подхраните. При по-обилен косопад обаче, може да укрепите космените фоликули чрез специална процедура с лазер.\r\nЛазерите, които се използват в много центрове, помагат за по-лесното възстановяване структурата на косата след прекомерното ѝ излагане на слънце. Самите лъчи, които лазерите излъчват, са полезни при някои заболявания на скалпа.\r\n\r\nЛазерът насърчава фоликулите, които са в латентно състояние. Неговите лъчи, които са с нисък интензитет, подобряват здравината на косъма и предотвратяват косопад. Те активират растежа на клетките и повишават скоростта, с която се делят.\r\n                    \n                    \n                \n                \n                \n                След няколко процедури клетъчната мембрана на главата се насища с повече кислород, капилярите около космените фоликули се увеличават, притокът на кръв също. Това е предпоставка за по-здрава и гъста коса.\r\n\r\n\r\n\r\n\r\n\r\nСамата процедура за укрепване на косата е безопасна. Тя трае около 30 минути, като всеки може да направи консултация с дерматолог преди извършването ѝ. В зависимост от случая, за да има добър резултат, е препоръчително да се прави минимум по два пъти седмично в продължение на 3-6 месеца.\r\nЕдинствените противопоказания за процедурата са алергии към лечение с лазери; херпеси или обриви по кожата на главата; някои злокачествени заболявания и други.\r\n\r\n ", "date": "2019.09.15", "title": "Косата е изтощена от слънчевите лъчи, ето как да я заздравите "}
{"url": "https://www.dnes.bg/obrazovanie/2019/09/15/godini-se-pestialo-ot-zaplatite-na-uchitelite-sistemata-stradala.422919", "text": "Трябва да заложим на образователната система като вяра в нашето бъдеще, призова просветният министър Красимир Вълчев пред БНР.\n\r\nТой пожела на учители и ученици успешна нова учебна година.\n\r\nВълчев обясни, че няма обща криза за учители, но по отделни дисциплини има голям проблем.\n\r\n\"Следващите години ще бъдат трудни. Този недостиг ще се задълбочава\", допълни той\r\nПо думите му с повишаването на заплатите се наблюдава и повишаване на мотивацията за включване в професията.\n\r\n\"Връща ни се това, че пестяхме от учители в последните десетилетия. Тази година за първи път учителската заплата е над средната за страната от десетилетия. Повишаването на заплатите е необходимо и задължително, но не достатъчно условие. Трябва да се случи цялата промяна\", смята министърът.  \n                    \n                    \n                \n                \n                \n                \r\nВъпреки допълнителното възнаграждение са малко кандидатите, които искат да преподават в училищата в проблемните райони, отчете просветният министър.\n\r\nПо думите му най-голямо отпадане на деца от тези райони има след 7 клас. Голям проблем остава и ежедневната посещаемост, добави Вълчев и отбеляза, че това е може би едно от най-важните предизвикателства, за което разчитат на помощта на учителите.\n\r\nМинистърът на образованието посочи и целите, към които са се насочили. Основното, което трябва да се случи, е да се подобри функционалната грамотност и да се провокира в по-голяма степен интереса за учене на децата.\n\r\n\"Учителят трябва да ги накара да мислят, да проблематизират, да четат допълнително – това е промяната, която се случва в системите. При нас това означава да променим модела на промяна – да кажем на учителите: \"Вие сте по-свободни, но и по-отговорни. Разчитаме на вас\". Много са промените, които трябва да се случат. Най-важният фактор обаче си остават учителите\", каза той.\n\r\nСистемата в бъдеще много повече трябва да се развива благодарение на енергията на учителите да избират собствени, иновативни методи за обучение, смята още Красимир Вълчев.\n\r\n\"Нивото на образованост, на възпитание на един човек или на средното ниво намира отражение във всички обществени отношения, намира отражение във всеки квадратен сантиметър около нас\", добави той.\n\r\nМинистър Вълчев коментира и ресора на българския еврокомисар Мария Габриел.\n\r\n\"Това ще бъде една възможност ние постоянно да черпим информация от нея, да взаимодействаме с ЕК по отношение на възможностите за финансиране. Нашите учени и преподаватели ще имат възможност постоянно да се срещат с нея. 100 млрд. ще бъдат само средствата по \"Хоризонт Европа\", наследникът на \"Хоризонт 20/20\" – голяма част от тези средства се концентрират върху най-големите страни, съгласно принципа на върхови постижения. Ние ще поставим съобразно национална цел да участваме с минимум 0,5% от средствата по тази програма. Надявам се г-жа Габриел да ни помогне за постигането на тази цел\", каза той.\n\r\nСпоред него българското висше образование и наука може да задържи повече млади хора, само ако е по-свързано в рамките на ЕС.\n\r\n\"Това е шансът да задържим повече млади хора в България – ако висшите ни училища издават общоевропейски дипломи, ако имат възможност да се обучават в общоевропейски университети. Ние няма да се чувстваме, че сме извън Европа\", допълни Вълчев.", "date": "2019.09.15", "title": "Години се пестяло от заплатите на учителите, системата страдала "}
{"url": "https://www.dnes.bg/stranata/2019/09/15/sedmicata-zapochva-s-mnogo-slynce-i-temperaturi-do-32-c.422920", "text": "Атмосферното налягане ще се понижи, но ще се задържи по-високо от средното за месеца.\r\n\r\nПрез нощта ще бъде ясно. Ще духа слаб юг-югозападен вятър.\r\n\r\nУтре ще бъде слънчево, около и след обяд над Източна България с разкъсана висока облачност. \r\n\r\nЩе духа слаб вятър, предимно от запад-северозапад, прогнозират синоптиците от НИМХ.\r\n\r\nМаксималните температури ще са между 27 и 32 градуса.\r\n\r\nПо Черноморието ще бъде слънчево, около и след обяд с разкъсана висока облачност. Максималните температури ще бъдат между 24 - 27 градуса. Температурата на водата е 24-25 градуса. Вълнението на морето ще бъде 2-3 бала.\r\n\r\nНад планините ще бъде предимно слънчево. Ще духа слаб до умерен запад-северозападен вятър. Максималната температура на височина 1200 метра ще е около 22, на 2000 метра - около 14 градуса.\r\n\r\n ", "date": "2019.09.15", "title": "Седмицата започва с много слънце и температури до 32°C"}
{"url": "https://www.dnes.bg/tenis/2019/09/15/tenis-milionerkite-u-nas-manuela-katerina-magdalena.422921", "text": "Пет български тенисистки са спечелили над 1 млн. долара от наградни фондове в кариерата си.\n\r\nТова сочи статистиката на специализиран сайт, пише \"“.\n\r\nНа първо четене повечето фенове биха се сетили за сестрите Мануела, Катерина и Магдалена Малееви, защото те пробиха в този спорт още по времето на социализма и стигнаха съответно до №3, №6 и №4 в световната ранглиста.\n\r\nПърва от българките по спечелени премии от участия по турнири обаче е Цветана Пиронкова.\n\r\nПловдивчанката има общо 4 497 095 долара. Най-доброто й класиране в ранглистата на женската асоциация е №31, но тя игра много сезони.\n                    \n                    \n                \n                \n                \n                \r\nПиронкова официално не е прекратила кариерата си, ала в момента се занимава с отглеждането на своя син и с личния си бизнес.\n\r\nМагдалена приключи с 4 398 582 долара, а Мануела - с 3 244 811.\n\r\nТя е единствената българка с титла от „Големият шлем“ - на смесени двойки с Том Гъликсън от US Open.\n\r\nПо документи Катерина е спечелила 2 220 371 долара.\n\r\nРазликата в наградните фондове от времето, когато Малееви играеха, и сега, не е малка.\n\r\nС над милион е и Сесил Каратанчева.\n\r\nПри мъжете с над 1 милион долара от българите е само бойкотиращият България тенисист Григор Димитров, който наближава 18-те млн.\r\nОще спортни новини четете  ", "date": "2019.09.15", "title": "Тенис милионерките у нас - Мануела, Катерина, Магдалена..."}
{"url": "https://www.dnes.bg/kino/2019/09/15/napuskaiki-nevyrlend-za-djako-i-decata-s-nagrada-emi.422922", "text": "Документалният филм \"Напускайки \"Невърленд\" за сексуални посегателства на Майкъл Джексън получи награда \"Еми\" на церемония в Лос Анджелис, на която Ру Пол беше избран за най-добър риалити водещ, а Бионсе си тръгна с празни ръце, предаде Ройтерс, цитирана от БТА. \n\r\n\"Напускайки \"Невърленд\", в който двама възрастни мъже твърдят, че Майкъл Джексън им е посягал сексуално, когато са били на 7 и 10 години, спечели наградата за най-добър документален филм на церемонията преди основното шоу за наградите \"Еми\" следващата седмица. Филмът предизвика силно възмущение сред роднините на покойния Крал на попа и доведе до преосмисляне на творчеството му и мястото му в културата.\n                    \n                    \n                \n                \n                \n                \r\nФилмът на Бионсе \"Homecoming\" за фестивала Коачела от миналата година беше с шест номинации, но си тръгна без нито една награда \"Еми\". Приза в основната категория, за която той претендираше - за вариететно предаване на запис, получи \"Carpool Caraoke\" на Джеймс Кордън с Пол Маккартни. За режисура на вариететно предаване \"Homecoming\" беше изместен от филма за шоуто на Брус Спрингстийн на Бродуей.\n\r\nШоуто \"Семейство Симпсън\" спечели наградата за най-добър анимационен сериал, а \"Queer Eye\" (Великолепната петорка) получи четири награди.\n\r\nПредаването \"Антъни Бурдейн - Неизвестни части\" спечели две награди \"Еми\".\n\r\nРу Пол получи четвъртата си награда \"Еми\" за телевизионен водещ на риалити предаване.\n\r\n\"Сам на скалата\", който спечели наградата \"Оскар\" за най-добър документален филм тази година, добави още седем \"Еми\" към почестите си.\n\r\nНаградите \"Еми\" в основните категории ще бъдат връчени на 22 септември в Лос Анджелис. \"Игра на тронове\" и \"Прекрасната г-жа Мейзъл\" водят надпреварата за най-добър драматичен и комедиен сериал.\r\n ", "date": "2019.09.15", "title": "\"Напускайки \"Невърленд\" за Джако и децата с награда \"Еми\""}
{"url": "https://www.dnes.bg/politika/2019/09/15/kolata-na-nso-s-karaiancheva-katastrofira-shefkata-na-ns-ne-e-postradala.422925", "text": "Колата на НСО, която се ползва от шефката на парламента Цвета Караянчева, е катастрофирала, съобщиха от пресцентъра на НС пред БТА.\r\n\r\nКараянчева не е пострадала при пътния инцидент. \r\n\r\nОчаква се компетентните органи, МВР и НСО да дадат повече информация по случая.\r\nСблъсъкът е станал край Хитрино на позволено за изпреварване място, информира от МВР. \r\n\r\nСигналът в МВР е подаден малко след 10.30 часа днес. \r\n\r\nПо първоначални данни на главен път Шумен–Силистра, на около 150 м след разклона за село Върбак, 31 – годишна водачка на лек автомобил при ляв завой навлязла в опесъчен участък, губи контрол над колата и се ударя в насрещно движещ се лек автомобил. \r\n\r\nВ него се е возила Цвета Караянчева.\r\n\r\nЗа да избегне челния сблъсък, шофьорът от първата кола в кортежа, в която е била Караянчева, е направил маневра, с която е завъртял автомобила така, че ударът да бъде страничен.", "date": "2019.09.15", "title": "Колата на НСО с Караянчева катастрофира, шефката на НС не e пострадала "}
{"url": "https://www.dnes.bg/index/2019/09/15/epidemiia-po-opasna-i-ot-spin.422939", "text": "Тази незабелязана \"епидемия\" е по-опасна дори и от СПИН. Близо половината от страните с най-бързо растящо население в света имат сериозен проблем със затлъстяването. И всички те се намират в Африка, пише в свой анализ .\n\r\nДоскоро Африка се смяташе за континент, в който хората масово са обречени на град. Изглежда, че това вече се променя. В последно време затлъстяването се превръща във все по-голямо предизвикателство, особено пред хората с ниски и средни доходи от големите градове.\n\r\nНаднорменото тегло причинява диабет, инсулт и редица сърдечно-съдови заболявания. Затлъстяването е и сред основните фактори, пораждащи рак. Близо половината от страните с най-бързо растящо население в света имат сериозен проблем със затлъстяването. И те са тъкмо от Африка.\n                \n                \n                \r\n\n\r\nВ световен мащаб затлъстяването убива много повече хора, отколкото недохранването, а в Африка болестите, причинени от прекомерно тегло, допълнително товарят бюджета на здравеопазването, което и без това трудно се справя със заразните болести на континента.\n\r\nЗатлъстяването е един от основните причинители на диабет Тип II, който се среща във все повече африкански страни. През 2018 г. медицинското списание за диабет и ендокринология \"The Lancet\" разкри, че от 1980 г. насам разпространението на диабета в Африка се е увеличило с близо 129%.\r\nГрупа изследователи наскоро предупредиха, че търговската мрежа също допринася за кризата със затлъстяването в Африка. Увеличаващата се средна класа в много африкански държави предпочита да купува преработени храни, богати на захари и мазнини, отколкото да консумира пресни продукти.\r\n\n\r\nЕфективен начин за борба срещу затлъстяването показват в Южноафриканската република, където се опитват да ограничават консумацията на безалкохолни напитки. За целта правителството на страната наскоро прие законопроект за данък върху разхладителните напитки с подсладители. Тази мярка вече имаше известен успех и в други страни.\n\r\nСветовната здравна организация твърди, че над 2 милиарда души по света са с наднормено тегло. От тях 650 милиона страдат от тежко затлъстяване. Затова СЗО призова правителствата и международната общност да предприемат спешни мерки срещу тази опасна тенденция.\n\r\nАко правителствата изиграят своята роля в здравната превенция, рисковете от диабет и други опасни заболявания по света рязко ще намалеят.\r\n   ", "date": "2019.09.15", "title": "\"Eпидемия\" по-опасна и от СПИН"}
{"url": "https://www.dnes.bg/mish-mash/2019/09/15/20-mln-dolara-za-imenieto-na-katrin-zita-djouns-i-maikyl-dyglas.422804", "text": "Катрин Зита-Джоунс и Майкъл Дъглас продадоха огромното си имение в окръг Уестчестър, Ню Йорк. Известното холивудско семейство е получило близо 20,5 млн. долара за имота и вече се е преместило в по-малък. \r\n \r\nАктьорите са купили кокетно имение в Ървингтън, възлизащо на 4,5 млн. долара. То се простира на 12 акра, оградени от гора. \r\n \r\nКатрин и Майкъл са взели решение да се разделят с луксозното си имение след като синът им Дилън бе приет за студент и се отдели от тях. \r\n \r\nНовият дом на семейство Дъглас, който е в грузински стил, е построен през 1912 г. Той е с площ от 1 357 квадратни метра, като има отделна къща за гости. На покрива му са разположени множество соларни панели.\r\n \r\n\r\n\r\n\r\n\r\n\r\n", "date": "2019.09.15", "title": "20 млн. долара за имението на Катрин Зита-Джоунс и Майкъл Дъглас"}
{"url": "https://www.dnes.bg/obshtestvo/2019/09/15/cvete-ili-blagotvoritelnost-uchitelka-se-nujdae-ot-pomosht-za-lechenie.422934", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлаготворителна инициатива изостри отношенията между учители и цветари преди първия учебен ден в Казанлък.\r\nНяколко училища в града на розите отправиха призив към родители и ученици вместо цветя за началото на учебната година, да съберат пари за учителка, която се нуждае от помощ. Продавачите на цветя обаче реагираха - не било редно благотворителните кампании да са за тяхна сметка.\n\r\nСлед сърдечен пристъп учителката с 25-годишен стаж Даниела Драгиева изпаднала в кома по време на екскурзия в Швейцария. Там я стабилизирали, но сега трябва да бъде транспортирана до България за по-нататъшно лечение. За целта за необходими средства, с които роднините ѝ не разполагат. \n                    \n                    \n                \n                \n                \n                \r\nЦветари от Казанлък обаче сметнаха за неуместно благотворителната кауза да е за сметка на тяхното препитание. Част от тях са приятели с пострадалата учителка, която живее близо до магазините им. Споделят, че много обичала цветята.\n\r\nСлед като бъде транспортирана до България Даниела Драгиева ще бъде настанена в Казанлъшката болница за лечение, съобщава Bulgaria ON AIR.", "date": "2019.09.15", "title": "Цвете или благотворителност: Учителка се нуждае от помощ за лечение"}
