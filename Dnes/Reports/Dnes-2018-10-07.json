{"url": "https://www.dnes.bg/redakcia/2018/10/07/braziliia-dnes-ogromno-neravenstvo-neopisuema-bednost.389882", "text": "Богатството на Бразилия е разпределено изключително неравномерно. Състоянието на шестимата най-богати бразилци се равнява на онова, което притежават 100-те милиона бедни граждани на страната. Това са предимно тъмнокожи бразилци, наследници на отвлечените от Африка роби, пише в свой анализ .\r\n\"Корените на това неравенство са в колониалното време и робството\", казва икономистът Самуел де Абреу Песоа от Сао Пауло и добавя: \"Нашата образователна система допълнително задълбочи това неравенството. Между 1930 и 1980 година населението на Бразилия нарасна неимоверно, а по онова време в образователната система бе инвестиран само 1 процент от БВП на страната. Днес инвестициите в образованието съставляват 6 процента от БВП\". \n\"Бразилия отделя немалко пари за образование, но не ги влага ефикасно. Качеството на държавното образование е много ниско\", казва Бернар Апи от мозъчния тръст CCiF. А последиците са катастрофални. Поради ниската производителност на труда, заплатите остават трайно ниски. \"А действията на държавата почти не допринасят за намаляване на неравенството\", твърди Самуел де Абреу Песоа.\n                \n                \r\n\n\r\nДанъчната система задълбочаване това неравенството още повече. Докато 10-те процента най-бедни бразилци плащат близо 32% от доходите си под формата на данъци, данъчното бреме за най-богатите 10 процента от гражданите възлиза на едва 21%.\r\n\"Нашата данъчна система облага главно потреблението, а това води до нова несправедливост. Бедните домакинства изразходват голяма част от доходите си за потребление, което означава, че тяхното данъчно бреме е непропорционално високо.\n\r\nБразилците с високи заплати са в по-изгодно положение и по отношение на ДОД. Той би трябвало да е прогресивен,  в действителност е регресивен, защото печалбите и дивидентите за физическите лица не се облагат с данъци\", казва икономистът Татиане дос Сантос Писцители. Ставката на корпоративния данък е от 34%, но съществуват безброй легални трикове, които позволяват на фирмите да не плащат изобщо никакви данъци. Дефицитът в държавната пенсионна система расте скокообразно. Основната причина за това са несъразмерно високите пенсии на държавните служители.\n\r\n\"Държавният сектор си отпуска пенсии, които нямат никаква връзка с реалността. И вместо да служат на гражданите, държавните служители използват държавата за собствени цели“, казва Самуел де Абреу Песоа. Около 14 процента от БВП се отделят за пенсии. Само за сравнение: В Япония този дял е от 10 на сто, макар че там процентът на пенсионерите е четири пъти-по-висок. Затова в бразилския бюджет липсват пари за инвестиции в занемарената инфраструктура, училищата и болниците. \"Това намалява и желанието на гражданите да плащат данъци. Намираме се в дяволски кръг\", допълва експертът.\n\r\nШирещата се от 2014 година насам икономическа криза застрашава и някои от постигнатите успехи на Бразилия в борбата срещу бедността. \"Всяка година в периода между 2001и 2014 намалявахме неравенството стъпка по стъпка. Доходите на най-бедните 5% от населението растяха двойно по-бързо от средните за страната“, казва икономистът Марсело Нери в разговор с DW. През този период социалните програми намалиха бедността с две трети. \"Сега обаче неравенството отново расте силно - за първи път от 1989 година насам\", споделя той и допълва, че седем милиона бразилци са затънали в бедност от 2014 година насам.\n\r\nРавносметката е печална: 13 милиона безработни, 34 милиона социално неосигурени трудови отношения, 27 милиона души, които вече са се отказали да търсят каквато и да е работа. И само 33 милиона работни места със социални осигуровки.\r\n\"Трябва бързо да намалим относителния дял на социално неосигурените трудови отношения, за да могат трудещите се да получат достъп до гарантираните от закона социални услуги. Само с годишен икономически ръст от 3 до 4 процента бихме могли да говорим за някаква социална политика\", казва бившият президент на Централната банка Карлос Джералдо Лангони.\r\n", "date": "2018.10.07", "title": "Бразилия днес: Огромно неравенство, неописуема бедност"}
{"url": "https://www.dnes.bg/notifikacii/2018/10/07/gorski-pojar-krai-lisabon-stotici-ogneborci-na-krak.389881", "text": "Над 700 пожарникари и жандармеристи участват в гасенето на горски пожар в планинската верига Синтра - туристически район недалеч от Лисабон, съобщи португалската служба за гражданска защита.\n\r\nПламъците, в които вече са пострадали 18 души, включително 9 огнеборци, лумнаха тази нощ и бяха раздухани от силните ветрове в зоната, достигащи към 100 км в час.\n\r\nПожарът още не е овладян, но се развива \"благоприятно\", защото вятърът стихва, заяви Паулу Сантуш, шеф на националната гражданска защита, цитиран от БТА.\n\r\nТази сутрин огънят напредваше в две посоки, което наложи да бъдат евакуирани 47 души и някои туристи от близък къмпинг. Пожарникарите се борят с него, използвайки близо 200 коли, а също така 6 самолета и хеликоптера-цистерни.\n                \n                \r\nПожарът, бушуващ в националния парк Синтра-Кашкаиш, разтревожи властите. Президентът Марселу Ребелу де Соуза пристигна тази нощ на място, вътрешният министър Едуарду Кабрита също следи работата на спасителите.\n\r\nПланината Синтра, покрита с пищна растителност, е уникална местност, събрала ведно различни природни богатства - ендемични и екзотични видове, с обекти от историческото архитектурно наследство от романтичния период, отбелязва АФП.\n\r\nПрез 1995 г. ЮНЕСКО включи Синтра в своя списък на световното културно наследство.\r\nЗаради високите температури в някои райони в Португалия от няколко дни е обявена тревога поради риск от пожари.\n\r\nМиналата година Португалия пострада от най-смъртоносните пожари в историята си - в два огромни пожара загинаха общо 114 души, припомня Ройтерс.", "date": "2018.10.07", "title": "Горски пожар край Лисабон, стотици огнеборци на крак"}
{"url": "https://www.dnes.bg/zvezdi/2018/10/07/tancuvashtata-s-vylci-krasavicata-zoui-kravic.389752", "text": "Актрисата Зоуи Кравиц е новата звезда за октомврийския брой на 2018 година на Harper's Bazaar US.\n\r\nСтилистиката представя изцяло бели визии, създадени от предложения на модни къщи като Valentino, Alexander McQueen, Dior и ювелирни изделия от Tiffany & Co, Bulgari и Cartier.\n\r\nИзвън лъскавите и блестящи визии от висша мода, корицата и придружаващата фотосесия представят певицата абсолютно натурална, без капка грим и подобрения и в дива игра с вълци.\n\r\nИнтервюто взима нейната колежка от сериала \"Големи малки лъжкини\", Рийз Уидърспуун, а Кравиц не скрива позицията си с апел за по-добър Холивуд.\n\r\nОтносно ролята ѝ в сериала, Зоуи споделя \"Екипът ни е страхотен. Има толкова много жени на снимачната площадка – толкова е готино. Усещам различна енергия, женска енергия. Не само защото актьорският състав е доминиран от жени, но и защото и при операторите, хората, които отговарят за осветлението и костюмите, също доминират жени. Никога не съм се чувствала толкова сигурна.\"\n                    \n                    \n                \r\nВсички кадри от фотосесията можете да видите в галерията на", "date": "2018.10.07", "title": "Танцуващата с вълци: Красавицата Зоуи Кравиц"}
{"url": "https://www.dnes.bg/obshtestvo/2018/10/07/do-kraia-na-godinata-novi-bylgari-s-po-leki-proceduri-za-grajdanstvo.389876", "text": "Облекчаването на процедурата по получаване на българско гражданство не зависи само от мен, но имам големи надежди до края на годината да се направят конкретни законодателни промени, обяви вицепрезидентът Илияна Йотова в предаването \"Неделя 150\" по БНР. \n\n\nДо думите й, в момента Министерството на правосъдието и останалите институтции, които имат отношение към законодателната дейност в държавата, правят своите предложения и анализи. Българските институции също имат аргументи \"за\" облекчаване на тази процедура, отбеляза Йотова, която посети Украйна и българската общност там през изминалата седмица.\n\r\n\"За тях България наистина е голямата мечта. Те много често казват \"Българията\". За първи път чувам някой да членува така страна – сякаш стои на едно много далечно място, непостижима мечта\", отбеляза вицепрезидентът. \n                    \n                    \n                \r\nВсъщност, най-голямото желание на нашите общности, е да се запазят и да съхранят езика си. Дават се гаранции, безспорно, от украинска страна, но аз имам своите тревоги - самата административна реформа, която се извършва в момента в Украйна, желанието да се направят така наречените грамади – обединения, които в някои случаи ще обединят места с компактно население от български произход с други националности, с други етнически общности, означава процентът вътре на българите да бъде минимален, защото, то е исторически предопределено, естествено е, че ще има много повече руснаци, украинци, отбеляза Йотова.\n\r\nСпоред нея вторият проблем на българите в Украйна е обучението в България. Българската държава е завишила почти двойно за тази учебна година квотата за млади хора от Украйна, които идват да учат в български ВУЗ. Руски, румънски и украински университети обаче също се опитват да привлекат младежите с българско самосъзнание, отчете тя.\n\r\nКъщата, в която Христо Ботев е учителствал във с. Задунаевка е възстановена от местните хора, но стои празна, въпреки молбите до Министерството на културата да се направи музей. Йотова се ангажира да проведе среща с вицепремиера Валери Симеонов, други заинтересовани и с музеите в Калофер, за да се обсъди дали е възможно къщата да бъде оборудвана: „В крайна сметка, ние се опитваме по всякакъв начин да се договаря на различни нива с украинската държава запазването на компактния характер на нашата общност и на тези български села, на българския език, а в един момент българската държава какво демонстрира по този начин?“, попита Йотова.\n\r\nВ Задунаевка все още има българско училище, макар само 7 деца да са първи клас, сподели тя.\n\r\nЙотова коментира и сериозната дискусия, която се случи след словото на президента Румен Радев и призивите му за единение. \n\r\n\"Ако тук има някаква политическа злоба на деня и ние сме свикнали за последните 30 години, бях наистина втрещена и много изненадана от факта, че хората, които се свързват с този комитет „Единение“, от това което излезе в пресата, защото и аз нямам друга информация, в моите очи са видни хора и общественици. Вижте какъв е парадоксът - ние можем да ръкопляскаме дълго в залите на един Васил Михайлов, който и блестящ актьор, на една Цветана Манева, да четем и да се учим от книгите на академик Марков, но когато те заемат някаква публична обществена позиция, изведнъж върху тях се излива толкова много злоба. За мен е абсолютно необяснимо! Те са български граждани, могат да се сдружават както искат, да си казват мнението и да искат среща с когото искат\", отчете пред националното радио Йотова.\n\r\nТя подчерта, че за да има единение, на масата трябва да бъдат поставени поне три важни теми - как да запазим младите хора в България, как да оцелеем като народ и какво искаме да направим в следващите 10-15 години.", "date": "2018.10.07", "title": "До края на годината: Нови българи с по-леки процедури за гражданство"}
{"url": "https://www.dnes.bg/cars/2018/10/07/pogled-ot-bydeshteto-honda-uchi-kolite-da-vijdat-prez-steni.389880", "text": "Японската компания Honda демонстрира работата на нова система за сигурност, чиято цел е да намали броя на катастрофите по кръстовищата.\r\nВ основата на Smart Intersection са четири камери, монтирани на всеки ъгъл на кръстовището, които засичат обекти на разстояние до 91 м. Изображението от тях се предава на изчислителна платформа, където с помощта на софтуер, разработен от компанията, се създава 360-градусова картина на терена и се класифицират превозните средства и другите движещи се обекти (пешеходци и велосипедисти).\n\r\nСъответната информация се предава на автомобилите, свързани към системата, чийто бордов компютър декодира данните и извежда аудиовизуални предупреждения, като помага на водача да предприеме правилните действия за избягване на евентуални сблъсъци.\r\n                    \n                    \n                Това позволява на автомобилите буквално да виждат през стените на сградите, независимо от метеорологичните условия, което прави преминаването на кръстовищата значително по-безопасно. Според статистиката, до 40% от инцидентите в САЩ стават на кръстовища, при които загиват 7000 американци всяка година.\n\r\nПилотното стартиране на системата, разработено с подкрепата на властите в американския град Мерисвил, щата Вашингтон, стана част от проекта 33 Smart Mobility Corridor, в рамките на който ще бъде създадена зона за безопасно движение на безпилотни и свързани с мрежата превозни средства на 56-километров участък на магистрала № 33.\r\nЗасега Honda обаче не споменава дали планира да тества системата и в други страни по света.", "date": "2018.10.07", "title": "Поглед от бъдещето! Honda учи колите да \"виждат\" през стени"}
{"url": "https://www.dnes.bg/stranata/2018/10/07/bremenna-ranena-pri-katastrofata-krai-novo-selo.389884", "text": "Бременна жена е сред ранените при верижната катастрофа този следобед край Ново село, съобщиха от МОБАЛ \"Д-р Стефан Черкезов\" във Велико Търново. \n\r\nЗаради инцидента между два леки автомобила и джип, движението по пътя Велико Търново-София днес около 16.00 часа беше силно затруднено. \r\nЧетирима са пострадалите при катастрофата - две жени и двама мъже. Една от жените е бременна, с тежка гръдна травма. \r\nОт болничното заведение посочиха, че има спешна нужда от кръводарители от всички групи. Всеки, който има възможност, утре може да дари кръв в отделението по трансфузионна хематология към болницата - от 7.30 до 13.30 часа.", "date": "2018.10.07", "title": "Бременна ранена при катастрофата край Ново село"}
{"url": "https://www.dnes.bg/notifikacii/2018/10/07/elda-polezni-zyrna-podhodiashti-za-dieta.389740", "text": "Колко често сте чували, че въглехидратите са вредни, когато искате да отслабнете? Много зависи от вида на въглехидрата, неговото количество, по кое време на деня се консумира, с какви други храни се съчетава.\r\nКолко време трябва да накисваме ядките и семената във вода?\r\nВъглехидратите и фибрите са от съществено значение за доброто функциониране на тялото ни, а зърнените храни осигуряват и двете. Има някои видове зърна, спадащи към групата на въглехидратите, които бихме могли да включим към здравословната си диета.\r\nАко искате да отслабнете е важно да намалите консумацията на бял ориз, пшенични продукти, жито, кускус. Ето и 8-те полезни зърна за добра фигура.\r\n\r\n                \n                Лещата е уникално зърно, защото е богата на протеини и фибри, с ниско съдържание на мазнини и високо съдържание на бавно усвояващи се въглехидрати. Половин чаша леща съдържа около 20 грама въглехидрати и около 8 грама фибри. Консумацията ѝ ни осигурява витамини от групата B, цинк, желязо, калий и калций.\r\n\r\nЕлдата съдържа повече протеини, отколкото другите зърна, което я прави изключително добър източник на протеин за вегетарианци, вегани. Също така ни осигурява добри количества магнезий, който е важен за регулиране на кръвното налягане, както и за много други процеси, протичащи в тялото, включително и за добрия метаболизъм. Не на последно място, елдата е добър източник на фибри. \r\n", "date": "2018.10.07", "title": "Елда – полезни зърна, подходящи за диета"}
{"url": "https://www.dnes.bg/notifikacii/2018/10/07/levski-se-spravi-sys-slaviia-otnovo-izleze-na-vyrha.389885", "text": "Левски постигна победа с 2:0 на Славия на стадион \"Виваком Георги Аспарухов\" и по този начин задържа лидерската си позиция в класирането с актив от 28 точки.\r\nИ двете попадения за \"сините\" бяха дело на Станислав Костов, който реализира в 27-ата и 50-ата минути.\r\nКато цяло \"сините\" бяха по-добрия отбор на терена и победата им е напълно закономерна.\r\nОтборът отново навлезе в победна серия след загубата от Локо (Пд) и вече има три поредни победи на сметката си.", "date": "2018.10.07", "title": "Левски се справи със Славия, отново излезе на върха"}
{"url": "https://www.dnes.bg/notifikacii/2018/10/07/arest-za-drogiran-zadignal-kola-i-podkaral-druga.389872", "text": "В Омуртаг е задържан извършител на серия престъпления, извършени за по-малко от едно денонощие, съобщават от Областната дирекция на МВР в Търговище.\n\r\nУстановено е, че това е 19-годишен младеж, който е извършил кражба от училище, противозаконно е отнел лек автомобил и е бил установен да шофира след употреба на наркотични вещества.\n\r\nМладият мъж от село Величка е отнел в Омурнаг лек автомобил \"Опел Корса\" с бургаска регистрация - собственост на мъж от града. Впоследствие колата е намерена изоставена на паркинг. \n\r\nРазследващите установили още, че младежът е проникнал през незатворен прозорец в сградата на училище в Омуртаг, откъдето откраднал метален шкаф с намиращи се в него 500 лв., документи и два лаптопа. Освен това той е разбил и монетник на намираща се в сградата на учебното заведение кафе машина, като е извършил оттам кражба на 85 лв. на монети. \n                \n                \r\nА вчера около 18,20 часа, при полицейска проверка на лек автомобил \"Мини купър\", е установено, че той управлява след употреба на наркотичните вещества амфетамин и метамфетамин.", "date": "2018.10.07", "title": "Арест за дрогиран, задигнал кола и подкарал друга"}
{"url": "https://www.dnes.bg/stranata/2018/10/07/katastrofi-po-hemus-dvijenieto-zatrudneno.389877", "text": "Два пътни инцидента затрудняват силно движението на пътя между Велико Търново и София в неделния ден.\r\nВерижна катастрофа е станала преди минути на пътя между двата града, малко след с. Ново село, съобщиха от пресцентъра на Областна дирекция на МВР – Велико Търново. \r\nКъм мястото на инцидента пътуват екипи на Спешна помощ и полицията. Движението в участъка се регулира от служители на \"Пътна полиция\". \r\nПрепоръчва се шофьорите, пътуващи по това направление, да преминават оттам с повишено внимание.  \r\nДруга тежка катастрофа блокира движението по магистрала \"Хемус\", в района на Правец, в посока София. На мястото на инцидента има полиция и линейки.\r\nНа този етап няма информация за инцидента и състоянието на пострадалите.\r\nЗаради катастрофата и ремонтите около тунел \"Витиня\" са се образували сериозни задръствания.", "date": "2018.10.07", "title": "Катастрофи по \"Хемус\", движението – затруднено"}
{"url": "https://www.dnes.bg/stranata/2018/10/07/blagorodno-vyzstanoviha-kamenni-krystove-na-unikalna-cyrkva.389874", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлагодетели възстановиха каменните кръстове на църквата \"Въведение Богородично\" в Еленския Балкан, която е известна със своята уникална архитектура, дело на тревненски майстори.\n\r\nТя е построена преди 110 години изцяло от дарения на местното населени и е известна като един от малкото храмове у нас, на чиято фасада стоят дванадесет кръста. След тежко земетресение преди десетилетия обаче два от тях, които стоят на южната и източната страна на храма, били счупени.\n\r\nДрагомир Качешмаров и съседът му Румен Иванов възстанови и двата счупени каменни кръста.\n\r\nКачешмаров преди това купил за църквата ново кандило и ритуален кръст за храма, тъй като старите били откраднати, а след това дошла и идеята за възстановяването на кръстовете.\n                    \n                    \n                \r\nДвамата дарители плануват да направят и художествено осветление на около църквата, за да се подчертава уникалната и архитектура отдалеч.\r\n ", "date": "2018.10.07", "title": "Благородно! Възстановиха каменни кръстове на уникална църква"}
{"url": "https://www.dnes.bg/stranata/2018/10/07/borisov-za-ubieca-ot-ruse-vypros-na-vreme-e-da-go-hvanat.389878", "text": "Убеден съм, че колегите от криминална полиция и прокурорите в Русе ще разкрият това убийство, обяви министър-председателят Бойко Борисов във връзка с жестокото убийство на 30-годишната жена от Русе. \n\n\n\"От това, което знам, от многото ДНК материал, който има съм убеден, че е въпрос на време да го разкрият. Моля ви да не ги пресирате, най-добрите криминалисти сме пратили там\", посочи Борисов, цитиран от \"Фокус\".\n\r\nПо думите му ДНК-то от убийството в Русе е дадено сутринта, но още се чака.\r\nВътрешният министър Младен Маринов също коментира случая, като подчерта, че всички действия продължават.\r\n                    \n                    \n                \"Надявам се на базата на всички иззети находки и веществени доказателства от местопрестъплението да стигнем до извършителя\", посочи МВР шефът и определи случилото се като изключително брутално престъпление.\r\n\"Става въпрос за изнасилване с последвало убийство на 30-годишна жена, която е в управителния съвет на местна телевизия\", каза министърът. На мястото е бил извършен и повторен оглед, фиксирани са и са иззети множество находки, включително и генетичен материал.\r\nМаринов каза, че е осигурил експерти от института по криминология, които да започнат работа по установяване на ДНК-профил и различни дактилоскопни следи, иззети от местопрестъплението. Работи се по отношение на лица от криминалния контингент по тази линия.\r\nВ близост има психиатрично заведение, което също е обект на проверка дали някой от настанените там не се е отклонил. Работи се по установяване на видеокамери в района, на свидетели, каза още министър Маринов, като добави, че става въпрос за алея, по която спортуват местните хора. \n\r\nКакто е известно, жестокото убийство, което потресе града, е станало вчера през деня на кея в Русе. Тялото на телевизионната водеща е открито в труднодостъпен район, в храсти, близо до Дунав. Тя е станала жертва на изнасилване и тежък побой, вследствие на който е обезобразена с удари по главата и задушена.\n\r\nКолата на убитата Виктория е открита в близост, но първоначалните данни сочат, че е оставена там от самата жертва.\n\r\nНазначени са различни по вид експертизи, включително и технически - на мобилни устройства. Установен е маршрутът на жертвата. При откриването на тялото са липсвали мобилния телефон, ключовете за автомобила, очилата й, както и част от дрехите.", "date": "2018.10.07", "title": "Борисов за убиеца от Русе: Въпрос на време е да го хванат!"}
{"url": "https://www.dnes.bg/stranata/2018/10/07/tragediia-v-moreto-ribar-se-udavi-krai-balchik.389873", "text": "Рибар от Балчик се е удавил в морето край местността \"Тузлата\" тази сутрин, съобщава БТА.\r\nЗа инцидента потвърдиха от Морския спасителен център във Варна.\r\nВисока вълна е обърнала лодката, в която 50-годишният мъж е бил заедно със сина си, разказаха от местната рибарска общност. Двамата мъже излезли в морето да извадят мрежите с улов, когато плавателният съд се обърнал. \r\nПо-младият мъж е успял да се спаси, но баща му е загинал във водите.", "date": "2018.10.07", "title": "Трагедия в морето! Рибар се удави край Балчик"}
{"url": "https://www.dnes.bg/cars/2018/10/07/jadniiat-vodach-zad-volana-opasen-kolkoto-piianiia.389871", "text": "Много шофьори предпочитат да не пият вода или други течности преди и по време на дълго пътуване, тъй като се притесняват, че ще им се наложи да отидат до тоалетна и това ще провали изготвения им график за пътуването. Оказа се обаче, че това може да се окаже сериозен проблем, особено ако пападнат в задръстване.Защото учени доказаха: жадният водач е много опасен на пътя.\r\nИзследване на учени от британския Университет Лафбъро разкриват, че игнориране на жаждата от страна на водачите на превозни средства може да има тежки последствия. Те са категорични, че пресъхналата уста и желанието за глътка течност или сок оказват сериозно влияние върху действията на шофьорите.\n\r\nЗа целта учените са провели експеримент, в който да участвали 12 мъже. Всеки от тях е имал шофьорска книжка от повече от 2 години. Участниците в експеримента са влезли в ролята на хора, каращи шофьорски курсове и са изпълнявали стандартни упражнения на тренажори. През първия ден са получавали по 200 милиграма вода на всеки час, а на втория ден дозата е намалена на 25 милиграма.\n                    \n                    \n                \r\nРезултатите са изумителни – през първия ден \"курсантите\" са направили общо 47 грешки, докато през втория броят им е нараснал до 101, което е съпоставимо с резултата на много уморен заради недоспиване шофьор или пиян човек зад волана.\n\r\nИзследователите отбелязват, че заради обезводняването при шофьорите се получава слабост, умора, болки в главата и дезориентация. В резултат на това водачът започва да губи концентрация, реакциите му се забавят и той бързо се уморява. А всичко това го прави особено опасен на пътя.\r\n", "date": "2018.10.07", "title": "Жадният водач зад волана – опасен колкото пияния"}
{"url": "https://www.dnes.bg/obshtestvo/2018/10/07/bitovata-prestypnost-u-nas-mojem-li-da-ia-sprem.389879", "text": "Прокуратурата е господар на досъдебното производство, но, както каза главният прокурор, \"прокуратурата ще бъде едно деловодство, ако не работят добре службите\". Така че, независимо от много ясното разделение на властите, ние сме длъжни да работим заедно, от първия до последния миг, докато вкараме в съда даденото дело, обяви министър-председателят Бойко Борисов по време на Националното съвещание на МВР, което се провежда този следобед в столицата. \nВ словото си премиерът говори за битовата престъпност и заяви, че не може да си обясни защо, след като и днес се предоставят 341 коли на МВР, плюс 300 коли, които в момента са в поръчка, продължава да има села или населени места, където полицейското присъствие е недостатъчно или малко. \n                    \n                    \n                \r\n\"Не съм позволил никакви политически чистки за да запазим професионалния състав\", подчерта премиерът. По думите му независимо от много ясното разделение между властите, те са длъжни да работят заедно от първия до последния миг, докато вкарат в съда даденото дело. \n\r\nОт своя страна новият вътрешен министър Младен Маринов подчерта, че политиката за противодействие и превенция на конвенционалната престъпност е приоритет в програмата за управление на правителството на България. Целта е да подобрим взаимодействието с местната власт и с другите институции, ангажирани с проблема, обяви Маринов.\n\r\nТой заяви, че назначаването на полицейски служители, изграждането на мобилни екипи, видеонаблюдението в населените места и непосредствената връзка с гражданите остават във фокуса на вниманието на МВР. Друг акцент поставяме върху повишаването на пътната безопасност, тъй като всеки един изгубен живот, всеки, пострадал при пътнотранспортно произшествие, се \"умножава\" многократно като негативна емоция сред семейството и приятелите, посочи Маринов, цитиран от БТА.\n\r\nГордеем се с оценката на Фронтекс, че българско-турската граница е най-добре охраняваната външна граница на ЕС, заяви още вътрешният министър.\n\r\nНа националното съвещание на ръководството на МВР в сградата на дирекцията \"Жандармерия\" присъстват министър-председателят Бойко Борисов, вицепремиерът и министър на отбраната Красимир Каракачанов, министърът на финансите Владислав Горанов, главният прокурор Сотир Цацаров и председателят на ДАНС Димитър Георгиев. \n\r\nГлавният прокурор подчерта в своето изложение, че е необходима мрежа от териториални жандармерийски участъци извън градовете. \n\r\n\"Продължавам да твърдя едно – този модел на териториално присъствие на МВР вече е изгубило своя коефициент на полезно действие. Според мен целият модел на Закона за МВР, което касае структурата на министерството и присъствието по места до ниво районен инспектор отдавна е изживял своето време\", заяви Цацаров.\n\r\n\"Модулни жандармерии участъци, разположени на територията на цялата страна извън градовете – това е начинът за силно действено полицейско присъствие. Всичко друго е наливане на финанси, ресурс и усилия в един модел, който отдавна е изчерпал своето значение\", добави обвинител №1.", "date": "2018.10.07", "title": "Битовата престъпност у нас – можем ли да я спрем?"}
{"url": "https://www.dnes.bg/stranata/2018/10/07/vkusno-festival-na-mamaligata-v-selo-nova-cherna.389875", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nФестивалът на мамалигата в село Нова Черна, Тутраканско, е единствен по рода си в България. На него всяка година майсторството си по приготвянето на ястия от царевично брашно демонстрират както местни хора, така и специално дошли за форума румънци от близките селища на северната ни съседка.\n\r\nПрието е да се казва, че кулинарията с царевично брашно е неразделна част от поминъка на жителите на съседна Румъния и когато през 1940 година, след Крайовската спогодба, българското население се завръща в пределите на майка България, носи със себе си и тази традиция. Поне в това е убедена Гергина Пърпалова от тутраканското село Нова Черна.\n                    \n                    \n                \r\nВсъщност, именно мамалигата, направена от царевично брашно, вода и сол, е спасявала добруджанци от гладна смърт в годините след войните или когато е нямало реколта от пшеница.\n\r\n\"Яли сме мамалига и ряпа, като няма с какво друго да ни изхрани майка. Десет деца лесно не се гледат\", разказват местни жители.\n\r\nЕтнологът Йордан Касабов обясни, че ястията от царевично брашно добруджанци не са взаимствали единствено от Румъния. Той разказа, че това е нещо, дошло от 16 век от Америка и идва при нас бързо разпространено с много широко внедряване в бита на добруджанци, пък и в цялата страна.\n\r\n\r\n ", "date": "2018.10.07", "title": "Вкусно! Фестивал на мамалигата в село Нова Черна"}
{"url": "https://www.dnes.bg/kino/2018/10/07/bradli-bez-rolia-prichinata-ne-bil-seksi.389755", "text": "Очевидно не всички възприемат актьора Брадли Купър за секссимвол. Звездата, който показа не само актьорски талант, но и певчески в последния си филм \"Роди се звезда\", разкри в новия брой на сп. W Magazine, че му отказали роля, защото не бил достатъчно секси.\n\r\n\"Винаги са ми давали маловажни роли. Даваха ми роли, в които няма как да блесна като главен герой. През цялата си кариера чувах едно и също. Веднъж дори не получих роля, защото не съм бил достатъчно секси\", сподели звездата.\n\r\nТова обаче не го е обезкуражило, а точно обратното.\n\r\n\"Накрая просто трябва да си фокусираш вниманието върху работата и да не слушаш никого\", поясни Купър.\n                    \n                    \n                \r\nВ продукцията \"Роди се звезда\", където си партнира с Лейди Гага, освен в главната роля Брадли е и режисьор.\n\r\n\"Хората, които ги е грижа за мен, ми казаха, че ще е много трудно да режисирам такъв филм и по-добре да започна с нещо по-лесно. За щастие, не ги послушах. Радвам се, че ми беше много трудно да направя този филм. В противен случай, нямаше да е толкова ценен за мен\", коментира пред медията звездата.\r\nВижте още за звездите в ", "date": "2018.10.07", "title": "Брадли без роля. Причината – не бил секси!? "}
{"url": "https://www.dnes.bg/notifikacii/2018/10/07/pompeo-pri-kim-chen-un-sreshtata-po-dobra-ot-posledniia-pyt.389860", "text": " \n                Държавният секретар на САЩ Майк Помпейо съобщи в Twitter, че се е срещнал със севернокорейския лидер Ким Чен Ун при посещението си днес в Пхенян, чиято цел бе да се преодолее застоя в ядрените преговори между двете страни, предаде Ройтерс.\n\r\nАмерикански представител заяви, че днешното посещение на държавния секретар Майк Помпейо в Северна Корея е било \"по-добро от последния път\", но са нужни по-нататъшни усилия, предаде Ройтерс.\n\r\nМалко след като пристигна в Сеул след визитата в Северна Корея, Помпейо качи в Twitter снимка, на която са двамата с Ким, и написа: \"Имах добро пътуване до Пхенян за среща с председателя Ким. Ние продължаваме да реализираме напредък по споразуменията, постигнати на срещата на върха в Сингапур. Благодаря за гостоприемството, оказано на мен и моя екип от Държавния департамент\".\n\r\nПомпейо пристигна в севернокорейската столица от Токио, където вчера се срещна с премиера на Япония Шиндзо Абе и с външния министър Таро Коно.\n\r\nВ Сеул, държавният секретар ще информира за разговорите си в Пхенян президента на Южна Корея Мун Дже Ин и министърката на външните работи Кан Кьон Уа, а утре ще замине за Пекин за срещи с китайски официални лица.", "date": "2018.10.07", "title": "Помпео при Ким Чен Ун: Срещата по-добра от последния път"}
{"url": "https://www.dnes.bg/notifikacii/2018/10/07/poveche-veloalei-po-malko-koli-kopenhagen-zelen-oazis.389859", "text": "С каяк по каналите, за да си напазарувате хранителните продукти, няколкоминутна разходка до метростанцията или с колело по пешеходната улица, за да се срещнете със съседи - ако искате да живеете в копенхагенския квартал Норт харбър, колата няма да е нещо, което ще ползвате често, пише Лин Тейлър за Ройтерс.\n\r\nТова поне е целта на архитект Рита Юстесен. От 2007 година тя е натоварена със задачата да превърне някогашното промишлено пристанище на датската столица в чисто нов квартал и да направи така, че 3,5-те милиона квадратни метра жилищна и търговска площ да бъдат финансово и климатично устойчиви. \n\r\nТова означава колите да са сврени неудобно в централизирани паркинги, за да не се насърчава карането на автомобили. Да има повече велоалеи, каналите и пристаните да са достатъчно чисти, че да може да се плува в тях. А също така да има метростанция с удобни връзки за предвидените 40 000 жители на квартала и 40 000 работещи до 2060 година.\n                \n                \r\nДокато държавите се надпреварват да постигнат амбициозните климатични цели за намаляване на въглеродните емисии, много градове търсят устойчиво градско устройство, за да помогнат на гражданите си да намалят използването на енергия, да подобрят общественото благополучие и свързаност, а също така да се справят с повишаващите се температури и наводненията.\n\r\nПроектираните пространства, при които се отчитат последиците от климатичните промени, могат да помогнат за промяната в поведението и да направят по-лесен \"зеления\" живот на хората, според доклад на British Psychological Society.\n\r\n\"Казахме, че ще направим устойчив град по копенхагенски. Това означава, че устойчивият начин на живот трябва да бъде лесен. Това означава кратки разстояния до метрото, магазините и местата за отдих“, казва Юстесен, която е главният архитект на фирмата, собственост на градския съвет, By & Havn.\n\r\nЖелаем да направим наистина привлекателен квартал, където хората искат да живеят и да останат - това за нас е и устойчиво в дългосрочен план, допълни Юстесен, вървейки покрай строежи в Норт харбър, където живеят 1500 души от 2015 година.\n\r\n", "date": "2018.10.07", "title": "Повече велоалеи, по-малко коли: Копенхаген – зелен оазис"}
{"url": "https://www.dnes.bg/sofia/2018/10/07/sofiiska-voda-vremenno-shte-spre-vodosnabdiavaneto-v-stolicata-utre.389861", "text": "„Софийска вода” временно ще прекъсне водоснабдяването в някои части на столицата\n\r\nНа 08 октомври 2018 г. (понеделник), във връзка с изграждане на сградно водопроводно отклонение на ул. „Ливада“ кв. „Овча купел“ , се налага спиране на водоподаването от 09:00 до 18:00 часа на клиентите на „Софийска вода”, живеещи в района на: по ул. „Ливада“ от ул. „Любляна“ до ул. „Букет“\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: ул. „Ливада“ ъгъла с ул. „Рачка“.\n\r\nНа 08 октомври 2018 г. (понеделник), във връзка с изпълнение на инвестиционен проект за реконструкция на уличен водопровод на ул. „Иван Вазов“ Център , се налага спиране на водоподаването от 09:00  до 21:00 часа на клиентите на „Софийска вода”, живеещи в района на: по ул.“ Иван Вазов“ от ул. „Цар Иван Шишман“ до ул. „6-ти септември“.\n                    \n                    \n                \r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Иван Вазов “ ъгъла с бул. „6-ти септември “.\n\r\nСлед възстановяване на водоснабдяването е възможно временно повишаване  мътността на водата.\n\r\nСлед реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.\n\r\nНа 08 октомври 2018 г. (понеделник), във връзка с монтаж на водомерен възел до бл. 256 жк. „Надежда“ 2, се налага спиране на водоподаването от 09:00 до 18:00 часа на клиентите на „Софийска вода”, живеещи в района на: бл. 256, бл. 257, бл. 258 – висока зона\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: пред бл. 256.\n\r\nНа 08 октомври 2018 г. (понеделник), във връзка с диагностика на уличен водопровод на ул. „Чавдар войвода“ гр. Бухово , се налага спиране на водоподаването от 09:30 до 19:30 часа на клиентите на „Софийска вода”, живеещи в района на:\n\r\nпо ул. „Чавдар войвода“ от ул. „Трети март“ до ул. „Струма“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Чавдар войвода“ ъгъла с ул. „Струма“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.07", "title": "\"Софийска вода\" временно ще спре водоснабдяването в столицата утре"}
{"url": "https://www.dnes.bg/sofia/2018/10/07/remont-li-be-mahat-li-plochkite-ot-ploshtada-pred-sv-sedmochislenici.389862", "text": "\r\nСлед като ремонтът и новите плочки на площада пред църквата \"Свети Седмочисленици\" в София буквално предизвикаха протести, сега пък се оказва, че плочките се... махат. \n\r\nТова става ясно от пост на \"Спаси София\" във Facebook. \n\n\n\n\n\r\nЗащо обаче работник премахва част от плочките и дали предстои тяхната замяна или пренареждане - предстои да се разбере. \n                    \n                    \n                \r\n\"Не става ясно и защо цялото управленско войнство в продължение на дни защитаваше проекта като правилен и естетичен, а сега тихомълком плочите се премахват\", питат още от \"Спаси София\".\n\r\nОт там посочват още, че в официалния план график, който е достъпен онлайн ясно пише, че целият Граф Игнатиев трябва да е завършен на 03.10.2018 г. \n\r\n\"В официалните изказвания този срок после стана средата на октомври, края на октомври, средата на ноември, а вече съвсем спокойно говорите за март 2019 г.\", пишат от организацията. \n\r\n\"Драги, управляващи, вие акъл имате ли? Можете ли да сте по-безобразни и нагли и да принуждавате с месеци обществото да се занимава с вашите провали и центърът на София да е блокиран, защото 4 години не ви стигнаха да се подготвите за този ремонт. Колко бизнеса трябва да фалират, колко още време ще сме без трамваи и колко още хора трябва да се спънат заради вашата неспособност?\", завършват от \"Спаси София\".", "date": "2018.10.07", "title": "Ремонт ли бе... Махат ли плочките от площада пред \"Св. Седмочисленици\"?"}
{"url": "https://www.dnes.bg/stranata/2018/10/07/341-novi-djipa-za-mvr-za-spraviane-s-migrantskiia-natisk.389863", "text": "Национално съвещание на ръководството на Министерството на вътрешните работи ще се проведе днес. Очаква се да присъстват министър-председателят Бойко Борисов, главният прокурор Сотир Цацаров, министърът на финансите Владислав Горанов и председателят на ДАНС Димитър Георгиев.\r\nНа специална церемония на МВР ще бъдат връчени 341 нови автомобила. Сумата за купуването им е част от 160-те милиона лева от Фонд \"Вътрешна сигурност\" на ЕС за справянето с миграционния натиск по българските външни граници.\r\nКолите ще бъдат разпределени между 9 областни дирекции на МВР, които имат на територията си външна граница на ЕС и Дирекция \"Жандармерия\". Всички коли са оборудвани с комуникационен терминал, система за автоматична идентификация на регистрационни номера и таблети.\r\nОфициалното връчване ще се случи следобед.", "date": "2018.10.07", "title": "341 нови джипа за МВР – за справяне с мигрантския натиск"}
{"url": "https://www.dnes.bg/temida/2018/10/07/prokuraturata-nishti-ubiistvoto-na-viktoriia-zapodozrian-oshte-niama.389866", "text": "Все още не е установен извършителят на убийството на 30-годишната жена от Русе. Това каза за Агенция \"Фокус\" говорителят на главния прокурор Румяна Арнаудова.\n\r\nТя обясни, че окръжният прокурор е посетил местопроизшествието веднага след подаването на сигнала. Окръжните прокурори са работили през цялата вечер съвместно с МВР. Полагат се максимални усилия за установяване на извършителя.\n\n\n\r\n\"Знаем коя е жената и с какво се е занимавала. Но засега нищо не трябва да се съобщава, за да не попречим на разследването“, поясни каза Арнаудова.\n\r\nУбийството е станало вчера през деня на кея. Тялото на жената е открито в труднодостъпен район, в храсти, близо до Дунав. Тя е станала жертва на изнасилване и тежък побой, вследствие на който е обезобразена с удари по главата и задушена, съобщава Русе Медиа.\r\n                    \n                    \n                Колата на Виктория е открита в близост, но първоначалните данни сочат, че е оставена там от самата жертва. \r\nНазначени са различни по вид експертизи, включително и технически - на мобилни устройства. Установен е маршрутът на жертвата. При откриването на тялото са липсвали мобилния телефон, ключовете за автомобила, очилата й, както и част от дрехите. \n\r\nКриминалисти с дълъг стаж в Русе казват, че не помнят в града да е имало такова брутално престъпление преди, предаде Нова тв.\n\r\nВече е установена самоличността на убитата жена. Тя е работела в една от местните телевизии. Полицията работи по няколко версии, но няма данни убийството да е свързано с работата й.", "date": "2018.10.07", "title": "Прокуратурата нищи убийството на Виктория, заподозрян още няма"}
{"url": "https://www.dnes.bg/obshtestvo/2018/10/07/pytni-narusheniia-v-rumyniia-i-otnemat-knijkite-na-miasto.389865", "text": "Българи масово остават без шофьорските си книжки в Румъния заради пътни нарушения, предупреждават от Министерството на външните работи.\r\n \r\nЗаради направени дори по-дребни нарушения на тамошния Закон за движение, през последната година и половина 344 българи са останали без книжки, като на някои от тях връщането на документите им отнема над година.\r\n \r\nВ северната ни съседка за всяко пътно нарушение на закона може да бъде взето свидетелството за правоуправление на шофьора, предупреждават още от министерството, цитирано от tvn.bg.\n\r\nПреминаване на червен сигнал на светофара, непозволено изпреварване, отнемане на предимство, както и пресичане на непрекъсната осева линия или превишена скорост, са достатъчно основание на властите да отнемат книжка, пише \"Дарик\".\n                    \n                    \n                \r\nНови глоби за шофьорите предвиждат и гръцките власти. Забраната е да се шофира с джапанки. Промяната предвижда 50 евро глоба и отнемане на книжа за един месец. Причината за изискването да не се кара с чехли и всякакъв вид отворени обувки е рискът шофьорът да не може да реагира при нужда от бърза маневра.\r\n \r\nЗатвор заплашва родните шофьори, ако се движат висока скорост в градовете, позволят си да водят МПС-то си без необходимата категория или имат над 2 промила алкохол.\n\r\nВ затвора ще отиде всеки, които превиши скоростта в населено място с над 70 км/ч, ако в зона със забавено движение, превишението е с над 50 км/ч, както и в зона 30 при превишаване с над 60 км/ч. На топло ще бъдат и водачите, които забравят да включат светлините в нощта.", "date": "2018.10.07", "title": "Пътни нарушения в Румъния – и отнемат книжките на място"}
{"url": "https://www.dnes.bg/blizak-iztok/2018/10/07/izrael-shte-raboti-protiv-iranski-voenni-bazi-v-siriia.389864", "text": "Израелският премиер Бенямин Нетаняху съобщи днес на заседание на кабинета, че е разговарял по телефона с президента на Русия Владимир Путин и се е разбрал с него за среща в най-близко време, предаде ТАСС.\n\r\n\"Преди време разговарях по телефона с Путин. Договорихме среща в най-близко време с цел продължаване на важната координация между армиите на страните ни\", каза премиерът, цитиран в комюнике на своята канцелария, предава БТА.\n\r\n\"Израел ще действа постоянно, за да не позволи на Иран да създаде военни бази в Сирия и да достави смъртоносни оръжия на ливанското движение Хизбула\", добави Нетаняху.\n\n\n\r\nКанцеларията му засега не информира кога точно ще се срещнат руският и израелският лидер. Това ще е първата им среща, след като руски разузнавателен самолет Ил-20 катастрофира на 17 септември над Средиземно море.\n                    \n                    \n                \r\nСпоред руското министерство на отбраната самолетът е бил свален от сирийската ПВО, стреляла срещу израелски изтребители, докато са атакували обекти в сирийската провинция Латакия. Ведомството изтъкна, че израелските летци, прикривайки се зад Ил-20, са изложили самолета на огъня на сирийските зенитни комплекси С-200.\n\r\nСлед този инцидент Русия достави на Сирия 49 единици техника - зенитни ракетни системи С-300 и съпътстващо оборудване, за да повиши сигурността на руските военни в тази страна, както заяви министърът на отбраната Сергей Шойгу.\r\n ", "date": "2018.10.07", "title": "Израел ще работи против ирански военни бази в Сирия"}
{"url": "https://www.dnes.bg/notifikacii/2018/10/07/ekshyn-v-sofiia-zadyrjaha-trima-sled-strelba-s-policiiata.389867", "text": "Трима души са задържани след преследване и стрелба с полицията в София, съобщава БНР.\r\nИнцидентът е станал в квартал \"Левски В\".\r\nМъжете, които са пътували в лек автомобил, са отказали да спрат за полицейска проверка. При опита си да избягат, са блъснали леко служител на МВР.  \r\nЕдиният от полицаите е стрелял два пъти в гумите на автомобила на бегълците. \r\nПри проверката е станало ясно, че единият от задържаните е без лични документи.\r\nПродължават огледите на мястото на инцидента.", "date": "2018.10.07", "title": "Екшън в София! Задържаха трима след стрелба с полицията"}
{"url": "https://www.dnes.bg/obshtestvo/2018/10/07/masovo-kryshtene-nad-1400-bylgarcheta-hristiiancheta.389870", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБлизо 1400 бебета бяха и ще бъдат кръстени днес в 11 града в страната. Това стана факт в рамките на инициативата \"Направи го за България\", която се осъществява за втора година.\r\nТази година известните българи, подкрепили инициативата, не са кръщелници на децата, а само посланици.\n\r\nАндрей Арнаудов, организатор на инициативата, обясни, че кръстникът трябва да е важна част от живота на децата, а когато един човек е кръстник на повече от 10 деца, какъвто е неговият случай от миналата година, той трудно може да бъде съществена част от живота на своите кръщелници.\n\r\nСвещениците обясниха, че групови кръщения имало и в миналото, а инициаторите припомниха, че българите сме обявени за най-бързо изчезващата нация в света от ООН.\n                    \n                    \n                \r\n\r\n ", "date": "2018.10.07", "title": "Масово кръщене: Над 1400 българчета – християнчета"}
{"url": "https://www.dnes.bg/stranata/2018/10/07/stara-zagora-otbeliaza-180-g-ot-rojdenieto-na-metodii-kusev.389869", "text": "Стара Загора отбелязa 180 години от рождението на първия митрополит на града Методий Кусев. Той е и създател на емблематичния за града парк \"Аязмото\".\n\r\nПо този повод тази сутрин бе отслужена Божествена Света Литургия, начело с патриарх Неофит, в катедралния храм \"Св. Николай Мирликийски Чудотворец\". От днес този храм става новия катедрален храм на града. Решението на Светия синод обяви Мелнишкият епископ Герасим. \n\r\nПатриарх Неофит оглави Божествената света литургия в храма, като в нея се включиха и членовете на Св. Синод на БПЦ, представители на поместните православни църкви и Вселенската патриаршия. Стотици граждани изгледаха службата на монтирана видео стена в градинката пред храма, тъй като той се оказа тесен за всички желаещи да присъстват на службата.\n                    \n                    \n                \r\nСред официалните гости бяха заместник-председателят на НС Емил Христов, областният управител Гергана Микова, кметът на община Стара Загора Живко Тодоров. \n\r\nДосегашният катедрален храм в Стара Загора - \"Свети Димитър\", остава митрополитски център.", "date": "2018.10.07", "title": "Стара Загора отбеляза 180 г. от рождението на Методий Кусев"}
{"url": "https://www.dnes.bg/snimka-na-denia/2018/10/07/novata-sedmica-zapochva-sys-slynce-gradusite-nad-20.389868", "text": "С топло и слънчево време ще започне новата работна седмица, сочи  на НИМХ-БАН.\n\r\nПрез нощта ще е ясно, а утре ще е предимно слънчево време. На отделни места в низините и по Черноморието видимостта ще е намалена. Ще духа слаб до умерен североизточен вятър. Минималните температури ще са от 4 до 9 градуса, а максималните - между 20 и 25 градуса.\n\r\nПо Черноморието ще преобладава слънчево време, преди обяд на отделни места видимостта ще е намалена. Ще духа до умерен североизточен вятър. Максималните температури ще са между 19 и 22 градуса. Вълнението на морето ще е 2-3 бала. Температурата на морската вода ще е 20-21 градуса.\n                \n                \r\nВ планините ще е предимно слънчево. Ще духа до умерен вятър от север-североизток. Максималната температура на височина 1200 метра ще е около 17 градуса, на 2000 метра - около 11 градуса.\n\r\nВъв вторник, 9 октомври, и в сряда, 10 октомври, над по-голямата част от страната ще бъде слънчево. Сутринта на места в източните райони и покрай Дунава ще има условия за ниска облачност или за мъгла. В западната половина от страната ще духа слаб източен вятър, в източната - слаб до умерен, от север-североизток. \n\r\nПреобладаващите минимални температури ще са между 4 и 9 градуса, а дневните - предимно между 19 и 24 градуса.\r\n ", "date": "2018.10.07", "title": "Новата седмица започва със слънце, градусите – над 20"}
{"url": "https://www.dnes.bg/football/2018/10/07/bojinov-i-botev-ne-spriaha-ludogorec.389883", "text": "Лудогорец разгроми Ботев (Враца) с 4:1 в среща от 11-ия кръг на Първа лига, като румънският нападател Клаудиу Кешерю записа хеттрик.\r\nВалери Домовчийски пък върна едно попадение за врачани през втората част, като това е първи негов гол за сезона.\r\nПо този начин шампионите събират 26 точки и излизат начело в класирането поне до столичното дерби Левски- Славия, което е тази вечер.\r\n", "date": "2018.10.07", "title": "Божинов и Ботев не спряха Лудогорец"}
{"url": "https://www.dnes.bg/temida/2018/10/07/procesualni-narusheniia-i-svoboda-za-sudaneca-huligan.389858", "text": "Съдия Николай Василев от Софийския районен съд оправда суданеца Межди Дандур, който нападна словестно съпругата на Волен Сидеров Деница след катастрофа в петък. Решението е било произнесено снощи, а причина за решението са процесуални нарушения.\n\r\nЗаради това Дандур незабавно е бил освободен от ареста, пише \"24часа\". Той бе съден по указа за борба с дребното хулиганство зараи действията си от петък вечерта.\r\nСлед катастрофа, при която страничните огледала на неговия джип и тези на жената на Волен Сидеров се удариха, мъжът я догонил близо километър, за да се разправя за катастрофата.\r\nДошли и негови приятели суданци за подкрепление, но до физически контакт не се е стигнало.\r\n ", "date": "2018.10.07", "title": "Процесуални нарушения и свобода за суданеца хулиган"}
{"url": "https://www.dnes.bg/temida/2018/10/07/maikata-na-pometenoto-ot-kmeta-na-tryn-dete-pishe-do-cacarov.389850", "text": "Майката на момчето, което през 2015 г. бе блъснато от бившия кмет на Трън Станислав Николов, ще напише отворено писмо до главния прокурор Сотир Цацаров с молба прокуратурата да поиска преразглеждане на окончателното решение на съда, с което общинарят е оправдан.\n\r\n\"Обръщам се с молба към главния прокурор да обърне внимание на тази несправедливост. Кой ще защити децата ни?\", запита майката на момчето пред \"Нова тв\".\n\n\n\r\nСлед катастрофата детето остана без далак и с разкъсан черен дроб. \n\r\nПърво Районният съд в Трън оправдава Николов, а след това и Окръжният съд в Перник потвърди окончателно решението.\n                    \n                    \n                \r\n\"Потвърждава се позорното изречение, че детето се е блъснало само. За мен това е сериозна грешка на съда. Мисля, че тя може да бъде поправена. Съдът твърди, че това е случайно деяние. Съдията не признава експертизата, която доказва, че е извършено тежко деяние, нито свидетелските показания\", възмутена е майката на детето. \n\r\n\"Освен това в деня на инцидента, същата вечер джипът на Николов е продаден, а той е веществено доказателство\", обясни майката пред Нова тв и бе категорична, че ще стигне и до Страсбург, но няма да се откаже да търси справедливост.\r\n ", "date": "2018.10.07", "title": "Майката на пометеното от кмета на Трън дете пише до Цацаров"}
{"url": "https://www.dnes.bg/cars/2018/10/07/200-kameri-slediat-za-skorostta-na-pytia-a-ni-triabvat-400.389841", "text": "Преди дни Министерството на транспорта съобщи, че започва обществени обсъждания за въвеждането на възможни мерки, които да подобрят пътната безопасност в страната. Това обяви ресорният министър Росен Желязков по време на конференция на тема \"Да работим заедно, за да направим пътищата си по-сигурни\".\n\r\n\"Ние сме изправени пред тъжна статистика, която освен цифри, касае и хиляди човешки съдби. Опазването на живота и здравето на всички участници в пътното движение е основен приоритет на правителството\", поясни транспортният министър. Желязков изтъкна, че само съвместните координирани усилия на държавните институции и обществото могат да доведат до конкретни резултати в борбата срещу пътния травматизъм.\n\n\n\n\n                    \n                    \n                \r\nПреди 10 години експерти от Министерството на вътрешните работи  са командировани във Франция, за да проучат техния модел за пътна безопасност, успял за кратко време да намали броя на катастрофите и на жертвите, пише \"Дарик\".\r\n \r\nДо 2002 г. Франция има тежки проблеми с автомобилните злополуки. Властите обаче започват мащабна общонационална кампания срещу пътната инцидентност, в която са включени всички държавни институции. Създаден е фонд за купуването на близо 3000 камери за денонощно видеонаблюдение. Променят се законите, въвеждат се строги мерки срещу водачите нарушители, глобите се завишават драстично. И в резултат на всички приложени мерки е спасен животът на хиляди хора, а Франция изпада от списъка на страните с висок риск от катастрофи.\n\r\nЗатова българските експерти търсят помощ в желанието си да взаимстват френския модел. Чуждите власти са отзивчиви - искат информация за дължината на пътната мрежа у нас, броя на населението и на автомобилите, транзитния поток, критичните отсечки и т.н. Анализирайки данните, те препоръчват по нашите пътища да бъдат монтирани 400 стационарни камери, които да следят за шофьори нарушители.\n\r\n10 години по-късно \"Пътна полиция” у нас разполага с едва половината техника за контрол на скоростта - около 200 стационарни, мобилни и триноги камери за цялата пътна мрежа. От 2008 г. досега обаче бяха изградени нови пътища и отсечки на магистралите. Т.е. ако французите направят анализ на ситуацията днес, вероятно ще се окаже, че нуждата от камери по критичните пътни отсечки е още по-голяма, пресмятат от Съюза на българските автомобилисти (СБА).\r\n \r\n200 системи за контрол на скоростта са приблизително по 29 уреда на един милион души население. Според Държавната комисия по безопасност на движението през 2016 г. те са били дори още по-малко - 20 камери на 1 млн. жители, докато в Швеция например (към същия период) наситеността с камери е 6,5 пъти повече, т.е. по 130 камери на милион души. Подобна е разликата и с други европейски страни - Франция, Испания и др.\n\r\nА статистиката е стряскаща: миналата година България е на второ място в Европейския съюз (ЕС) по загинали при пътни инциденти - 95 души на един милион души. Швеция е с най-малко - 25 души на 1 млн. жители.\n\r\nРазбира се, камерите не могат да са \"лекарство” срещу многото пътни злополуки и високата смъртност. Но те са единственият начин за контрол на скоростта автомобилите, поясняват от СБА.\r\n \r\nИ в момента дискусиите около Закона за движение по пътищата (ЗДвП) са на дневен ред. Сред темите обаче не попада необходимостта от изграждане на мрежа от технически средства и системи за контрол. А освен закупуването на техника, не по-малко важно е да се намери работещ механизъм за събиране на глобите от нарушителите.\n\r\nСред последните предложения сега е камерите на КАТ ще започнат да снимат за превишена скорост без никакъв толеранс за шофьорите. Глобата за всеки, който премине с повече от 3 км/ч над ограничението покрай радар, ще бъде 20 лева.\r\n \r\nПревишаването на скоростта е сериозна причина за трагедиите по пътищата и в другите страни от Европейския съюз. Според оценката на международни експерти всяко четвърто пътно транспортно произшествие е свързано именно със скоростта. Те изчисляват, че, ако се ограничат тези нарушения, биха се спасили 10 000 живота в страните от общността.\r\n ", "date": "2018.10.07", "title": "200 камери следят за скоростта на пътя... А ни трябват 400!"}
{"url": "https://www.dnes.bg/akoshtete-vqrvaite/2018/10/07/vnimanie-maimuna-zad-volana-indiec-otstypi-miastoto-si-na-langur.389840", "text": "\r\nШофьор на автобус в Индия бе отстранен от работа, защото позволил на маймуна да шофира превозното средство, съобщава BBC.\r\nСлучката се разиграла в южния щат Карнатака пред погледа на близо 30-те пътници, които се оплакали от \"косматия\" водач на автобуса.\n\r\nКогато видео, на което се вижда как очевидно съвсем спокойната и доста компетентна маймуна лангур върти волана, се появило в социалните мрежи, началниците на неговия човешки колега предприели наказателните мерки, пише \"Дарик\".\r\n \r\nГоворител на автобусната компания заяви, че \"сигурността на пътниците не може да бъде подлагана на рискове като се позволява на маймуна да сяда зад волана\".\n                    \n                    \n                \r\nСпоред очевидци лангурът се качил в автобуса с един от пътниците, но отказал да седне на друго място освен шофьорското.\r\nТака водачът Ем Пракаш позволил на новия си космат приятел да седне на волана и продължили пътуването си към град Даванагере.\r\n \r\nНа кадрите все пак се вижда как шофьорът държи с една ръка кормилото през цялото време. А маймуната от своя страна очевидно с голямо внимание следи пътя напред.", "date": "2018.10.07", "title": "Внимание: Маймуна зад волана!? Индиец отстъпи мястото си на лангур"}
{"url": "https://www.dnes.bg/usa/2018/10/07/bret-kavano-vyrhovniiat-sydiia-izbran-sled-ojestochena-kampaniia.389842", "text": "Сенатът на САЩ утвърди днес номинирания от президента Доналд Тръмп Брет Кавано за съдия във Върховния съд, съобщи Ройтерс. Контролираният от републиканците Сенат подкрепи кандидатурата на Кавано с 50 гласа за и 48 против.\n\r\nПроцедурата по утвърждаването протече хаотично заради обвиненията в сексуални посегателства срещу магистрата. \r\nУтвърждаването на Кавано, който категорично отхвърля тези обвинения, е важна политическа победа за президента Доналд Тръмп. То ще направи малцинство съдиите прогресисти в най-висшата инстанция на американското правосъдие, отбеляза Франс прес.\n\r\n\"Аплодирам и поздравявам Сената на САЩ, че утвърди нашия СТРАХОТЕН КАНДИДАТ, съдия Брет Кавано, за Върховния съд на САЩ\", написа в Twitter Доналд Тръмп. Американският президент добави, че по-късно ще подпише документа за неговото назначаване и той официално ще положи клетва за встъпване в длъжност.\n                    \n                    \n                \r\nСенаторката от Аляска Лиса Мъркауски, единствената републиканка, която бе против кандидатурата на Кавано, заяви, че се отказва от правото си да гласува, с което направи реверанс към поддръжника на Кавано Стив Дейнс от Монтана, който не можа да участва във вота заради сватбата на дъщеря си.\n\r\nСамо един член на опозиционната Демократическа партия гласува в подкрепа на обвинявания в сексуални посегателства 53-годишен магистрат, който отхвърля обвиненията като политически заговор, целящ да осуети номинацията му за Върховния съд, отбеляза ДПА.\n\r\nКонсервативният съдия, който служи в администрацията на президента Джордж У. Буш, се очаква да наклони рязко надясно везните във Върховния съд. Най-висшата американска съдебна инстанция се произнася върху конституционосъобразността на законите и е арбитър по най-трънливите въпроси в американското общество (право на аборт, смътни присъди, огнестрелни оръжия, хомосексуални бракове, опазване на околната среда).\n\r\nВчерашното гласуване, което бе председателствано от вицепрезидента Майк Пенс, бе прекъснато за кратко, когато протестиращи се промъкнаха на балкона в залата на Сената и започнаха да крещят \"срам за вас\".\n\r\nКавано е вторият кандидат на президента Тръмп, който бива одобрен за Върховния съд, за радост на консервативните избиратели, които можеше да се разбунтуват срещу ръководството на Републиканската партия, ако номинацията му се бе провалила, отбелязва Асошиейтед прес.\n\r\nДемократите, от своя страна, се надяват, че вчерашното гласуване, организирано точно месец преди изборите, на които ще се реши кой ще контролира Камарата на представителите и Сената, ще подтикне гневни жени и либерали да се явят пред урните и да гласуват масово за тях.", "date": "2018.10.07", "title": "Брет Кавано – Върховният съдия, избран след ожесточена кампания"}
{"url": "https://www.dnes.bg/world/2018/10/07/kyde-e-shefyt-na-interpol-organizaciiata-pita-kitai.389843", "text": "Интерпол официално поиска от китайските власти информация за президента на организацията Мън Хунвей, предадоха ДПА и АП.\r\nСемейството на Мън загуби връзка с него, след като преди седмица той отпътувал от Франция, където е централата на Интерпол, за Китай. Френската прокуратура обяви вчера, че е започнала разследване.\r\n \r\nКитай не е направил официално изявление за местонахождението на Мън. \"Интерпол поиска чрез официални полицейски канали китайските власти да изяснят статута на президента на Интерпол Мън Хунвей\", посочи организацията..\r\n \r\n64-годишният Мън, който е зам.-министър на обществената сигурност в Китай, бе избран за президент на Интерпол през 2016 г. и с мандат до 2020 г., според сайта на организацията.\r\n \r\nКато президент той председателства изпълнителния комитет на Интерпол, който се избира от страните членки, и носи отговорността организацията да изпълнява решенията на комитета и на годишното общо събрание.\r\n/БТА/", "date": "2018.10.07", "title": "Къде е шефът на Интерпол? Организацията пита Китай"}
{"url": "https://www.dnes.bg/kino/2018/10/07/te-ne-sa-bratia-a-tandem-pishesht-bratia-mormarevi.389774", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nТе не са братя, въпреки че псевдонимът им е Братя Мормареви. \n\r\nМарко Стойчев и Мориц Йомтов създават сценариите на някои от любимите и до днес детски филми. \"Таралежите се раждат без бодли\", \"С деца на море\", \"Войната на таралежите\", \"Васко да Гама от село Рупча\", \"13-та годеница на принца\"“ са само част от познатите заглавия. \n\r\nТази неделя в предаването \"Фамилно\" по телевизия Bulgaria ON AIR гостуват синът и внукът на Марко Стойчев – Кънчо Стойчев и Марко Стойчев. \n\r\n\"Те се запознават в БНР, където работят за английска редакция. Почнали да играят бридж и се сприятелили. После започнали да пишат\", разказва Кънчо Стойчев.\n                    \n                    \n                \r\nКръстникът на Братя Мормареви е Анжел Вагенщайн. Той ги подтиква към сценарното изкуство. \n\r\n\"В световната история на пръстите на двете ръце се броят случаите на такива литературни тандеми\", допълва Кънчо Стойчев в предаването.\n\r\n\"Фамилно\" започва в 10:30 ч. по телевизия .", "date": "2018.10.07", "title": "Те не са братя, а тандем – пишещ. Братя Мормареви!"}
{"url": "https://www.dnes.bg/notifikacii/2018/10/07/london-gotov-za-otveten-udar-kiberataka-sreshtu-rusiia.389844", "text": "Лондон е готов да извърши кибератака срещу Русия в случай на враждебни действия от руска страна, пише в неделното издание на британския вестник The Times.\n\r\nБританското военно командване е готово да извърши кибер атака срещу Москва и да остави руската столица без електричество в случай на руско нападение срещу една от западните държави. За това съобщи неназован източник в службите за сигурност на кралството за вестника.\n\n\n\r\nСпоред него в ситуация, в която Великобритания няма обичайните отбранителни ресурси, за да се противопостави на \"агресията в Кремъл\", британските служби са \"обещали да активират офанзивен киберпространствен потенциал, включително възможността да изключат електричеството в Кремъл\". \n                \n                \r\nПодобен сценарий ще даде на Обединеното кралство повече възможности за действие, при условие че \"ако Владимир Путин поръча руски войски \" да анексират пет от малките острови, принадлежащи на Естония\", за да провери колко сериозен е ангажиментът на НАТО да спази член 5 от своя от статут (който гласи, че въоръжена атака срещу една страна от блока се смята за атака срещу целия блок) или \"нахлуе в Либия, за да получи контрол над петролните запаси провокира нова миграционна криза в Европа \"или\" използва въоръжени милиции, за да извършват нападения срещу британските войски или заплашват новите британски самолетоносачи. \n\r\nВестникът съобщава също така, че този уикенд в Оман 5 500 британски войници ще участват в най-големите военни учения през последното десетилетие, подобрявайки тяхната \"готовност за всякакви конфронтации с руски танкове или звена за провеждане на хибридна война\". \n\r\nТези учения струват 100 млн. паунда (130 млн. долара). В тях участват 200 бронирани превозни средства, шест военни кораба и осем самолета Тайфун.\n\r\nМосква постоянно отхвърля твърденията на западните политици за подготвянето на руско военно присъствие в други региони и за всички действия, които се предполагат, че са насочени към нарушаване на международния ред, пише изданието.", "date": "2018.10.07", "title": "Лондон готов за ответен удар: Кибератака срещу Русия?"}
{"url": "https://www.dnes.bg/notifikacii/2018/10/07/d-r-vasilka-iurukova-bolestite-na-deteto-snimka-na-dushata-mu.389648", "text": " \r\n \r\n\r\n \r\nПри тръгване на детска ясла или градина всички родители се притесняват, че детето им ще започне да боледува много по-често. Но грижата за детето не се изчерпва само с даване на витамини или някой имуностимулант. Това не решава проблемът. Няма как детето да е здраво, ако не се погрижите емоционално да е спокойно, ако то не се храни здравословно и не спи достатъчно. Казвам на родителите на често боледуващите деца, че аз не мога да обещая, че детето няма изобщо да боледува в яслата, ако го лекувам с хомеопатия. Мога да обещая, че ако се храни здравословно и се лекува по този начин, няма да се стига до антибиотици или антибиотик може да се наложи да се използва веднъж на няколко години.\"\r\n \r\nХомеопатичното лечение се подбира индивидуално за всяко дете и цели да се лекува не просто конкретен симптом, а детето като цяло - неговите проблеми на ниво тяло, емоции и поведение.\r\n \r\n \r\n\r\n \r\nВсяко заболяване има своето психосоматично обяснение, особено ако се касае за повтарящ се проблем. Така например деца, които боледуват много често от възпаление на ушите, отказват да чуят нещо, което става в семейството. Такива с проблеми с очите като високостепенно късогледство или далекогледство са травмирани от нещо, което виждат в семейната среда. Деца със заекване или тикове винаги развиват тези оплаквания след преживяна уплаха. Дори гризането на ноктите у децата също не е безобиден навик, а е израз на тревожност и напрежение, които детето изживява, дори да не споделя. Заболяванията са като \"снимка\" на душата на малчугана и на средата, в която живее. Те показват на всеки опитен холистичен лекар кога нещо не е наред. Няма как едно дете да е здраво, ако има напрежение и скандали у дома, ако е отделено от един от родителите или има болен член на семейството. \r\n \r\nХомеопатичните лекарства на често боледуващите деца са много интересни, защото те се използват не само за лечение на определени симптоми, но също така показват и как се чувства малкият пациент и какво го изкарва от равновесие - и физически, и емоционално.\r\n \r\nПроблемът с малките деца е, че те често не са в състояние да обяснят с думи какво ги тревожи и какво се е случило. Спомням си как 2 седмици, след като моят 3-годишен син тръгна на детска градина, започна силно да заеква. Всичките ни опити да разберем какво се е случило удариха на камък. Едва 2 години по-късно, когато заекването отдавна беше преодоляно с хомеопатия и в спокойна семейна среда, той успя да обясни, че едната от учителките го е удряла и заплашвала. Нещо повече, освен че детето често не може да каже какво го е наранило, в някои случаи след силна уплаха или страх, то дори започва да става по-нервно и хиперактивно, нарушава се сънят му, което силно дразни и учителките в градината, и родителите. Ако възрастните реагират с караници или с бой спрямо детето, или просто с наказания и заплахи, проблемът с поведението, заекването или тиковете се засилва, а не се решава. В такива случаи често използвам „Страмониум“, основното хомеопатично лекарство за преживян страх, както и за лечение на заекване и тикове сред страх. Тези, които имат нужда от него, развиват оплаквания в резултат на преживян страх. Парадоксално е, но тези деца, именно поради изживения страх, стават по-агресивни, например може да започнат да се бият с други деца или да посягат да удрят някой от родителите. Много е важно да се обясни на родителите, че с помощта на това лекарство и с любов, и с търпение детето ще се успокои, ще се освободи от психотравмата.\r\n \r\nДруг чест случай е дете, което не може да преодолее лесно раздялата с майката, плаче неистово до истерия всяка сутрин и започва да боледува от настинки, нескончаеми хреми, възпаления на ушите и кашлици, защото боледуването е единственият му шанс да е с мама. Когато е болно, мама ще е до него, тоест няма да я има болезнената за него раздяла. В хомеопатията наричаме тези деца „Пулсатила“  са нежни и крехки деца, които имат силен подсъзнателен страх от изоставяне. Те имат нужда постоянно да се гушкат в родителите им, стоят като залепени за майката и плачат при всеки опит да бъдат оставени в яслата или градината.\r\n \r\n\r\n \r\nПо принцип почти всяко дете при настинка реагира с хрема. В началото хремата е водниста, след няколко дни започва да се сгъстява и да променя своя цвят към бяла, а после на жълтеникава или жълтозелена. Колкото по-дълго време продължава, толкова повече секретите от носа се сгъстяват и стават по-трудни за лечение.\r\n \r\n", "date": "2018.10.07", "title": "Д-р Василка Юрукова: Болестите на детето – снимка на душата му"}
{"url": "https://www.dnes.bg/notifikacii/2018/10/07/miryt-na-balkanite-zavisi-ot-prishtina-i-belgrad.389845", "text": "Диалогът Белград – Прищина е критичен за мира и стабилността в района, заяви генералният секретар на НАТО Йенс Столтенберг, цитиран от белградския вестник Blic, съобщава босненския телевизионен канал N1 TV.\n\r\nЙенс Столтенберг заяви, че напълно подкрепя нормализирането на отношенията между Белград и Прищина и че продължаването на диалога е важно за мира и стабилността в региона, предава \"Фокус\".\n\n\n\r\nToй каза пред сръбския всекидневник Blic, че НАТО ще продължи да подкрепя всички усилия, водещи до нормализиране на ситуацията и успокояване на напрежението в региона \"защото хората от този регион заслужават по-добро бъдеще като част от евроатлантическата общност\".\n                \n                \r\nНАТО разчита и от двете страни да демонстрират всеотдайност и сдържаност, добави той.\n\r\n\"Все още е необходимо да се подобри ситуацията със сигурността в Косово, но местните сили, включително косовската полиция, постигат добър напредък. Видяхме известен напредък в способността на местните институции да поемат отговорност за закона и реда \", каза официалният представител на НАТО.\n\r\nСтолтенберг пристигна в Белград в събота за официално посещение и бе посрещнат на белградското летище от сръбския министър на отбраната Александър Вулин.", "date": "2018.10.07", "title": "Мирът на Балканите зависи от Прищина и Белград"}
{"url": "https://www.dnes.bg/cars/2018/10/07/rugatnite-zad-volana-na-vseki-izminati-4-km.389846", "text": "Средно на всеки 4 изминати километра от устата на водача на превозно средство излиза ругатня или обида, сочи проучване, проведено между 2000 британски шофьори, съобщава Auto.Mail.\n\r\nОг резултатите става ясно, че 9 от 10 участвали в допитване шофьори често ругаят, докато са зад волана. Средно това прави по 41 пъти на всеки 100 мили път (около 160 км). При това 61% от  водачите се опитват да се сдържат, ако в колата им има деца. В тези случаи нецензурният израз е заменен с някакъв аналог, пише .\n\r\nПод половината от анкетираните – 46%, признават, че откровено псуват, при това грубо, докато шофират. Близо 40% осъзнават какво са направили и съжаляват за изразите, които са използвали най-често по адрес на други водачи на пътя.\n                    \n                    \n                \r\nНа първо място по отнесени ругатни обаче са пешеходците, сочат резултатите от проучването на навиците на британските шофьори. Следват водачите, които не дават мигач при завиване или престрояване. На трета позиция са тези, които говорят по телефона, докато карат, а на четвърто – тези, които се движат прекалено бавно и по този начин провокират образуване на колона или задръстване на пътя.\n\r\n ", "date": "2018.10.07", "title": "Ругатните зад волана – на всеки изминати 4 км!"}
{"url": "https://www.dnes.bg/blizak-iztok/2018/10/07/sauditski-jurnalist-ubit-v-konsulstvoto-na-riiad-v-istanbul.389847", "text": "Турските власти смятат, че саудитският журналист Джамал Кашоги, който е в неизвестност от няколко дни, е бил убит в консулството на Саудитска Арабия в Истанбул, предаде Ройтерс.\n\r\n\"Първоначалната оценка на турската полиция е, че Кашоги е бил убит в консулството на Саудитска Арабия в Истанбул. Смятаме, че убийството е било планирано предварително и че тялото е било изнесено от консулството\", каза пред Ройтерс турски представител, предава БТА.\n\r\nГенералният консул на Саудитска Арабия заяви вчера пред агенцията, че страната му помага в издирването на Кашоги и отхвърли твърденията за отвличане.\n\r\nИзточник от саудитското консулство в Истанбул отрече информацията, че журналистът е убит. Той каза, че обвиненията са неоснователни и добави, че екип по сигурността, включително саудитски следователи, са пристигнали вчера, за да вземат участие в разследването.\n                    \n                    \n                \r\nКашоги живее в изгнание във Вашингтон през последната година, страхувайки се от отмъщение заради критичните си възгледи към саудитските политики.\n\r\nПо думите на годеницата му, която чакала отвън, той е влязъл в консулството във вторник, за да поиска документи, свързани с предстоящия им брак.\n\r\nОт този момент турските и саудитските власти дават противоречащи си сведения за изчезването му. Анкара каза, че няма доказателства той да е напускал дипломатическото представителство, а Рияд каза, че е излязъл още същия ден.\n\r\nИзчезването на Кашоги вероятно ще обтегне още повече отношенията между Турция и Саудитска Арабия, отбеляза Ройтерс. Те се влошиха, след като Турция изпрати войски в Катар миналата година, с което показа подкрепа на Доха във връзка с ембаргото, наложено от катарските съседи, начело със Саудитска Арабия.\n\r\nСаудитският престолонаследник Мохамед бин Салман каза тази седмица, че кралството ще разреши на Турция да претърси консулството. Той обаче също така разкритикува драконовските мерки, които Анкара предприе след неуспешния опит за преврат през 2016 г. срещу президента Реджеп Ердоган.", "date": "2018.10.07", "title": "Саудитски журналист убит в консулството на Рияд в Истанбул?"}
{"url": "https://www.dnes.bg/kino/2018/10/07/lipsvashtoto-zveno-v-evoliuciiata-v-chovek-za-choveka.388727", "text": "Може ли да се доверим на теорията на Дарвин изследва режисьорът Режис Варние с филма си \"Човек за човека\". Историята ни връща в 1870 г. в Централна Африка. Шотландският антрополог Джейми Дод  (Джоузеф Файнс) се впуска в търсене на рядък антропоморфичен вид в джунглата, придружен от група местни ловци.\r\nМладият учен се надява да открие \"липсващото звено\", което формира еволюционния мост между маймуната и човека. Но по пътя си среща пречки - сблъсква се с местното население пигмеи. Дод започва да мисли, че е на път да открие отговора на загадката.\r\nПреобладаващият силен кастинг, воден и от Кристин Скот Томас влязла в ролята на богата авантюристка дава вдъхновяващ ръст на свръх натоварения сценарий, следящ желанието на човека да е откривател и същевременно доказващ колко малък и нищожен изглежда индивида сред дивата природа, където се развива голяма част от действието.\n                    \n                    \n                \r\nВарние проследява пречките, с които се сблъсква главният герой, докато устремено се движи към надеждата да сбъдне мечтата си и сблъсъка му с местното население пигмеи. \n\r\nФилмът е номиниран за \"Златна мечка\" – Берлин, 2007. Гледайте \"Човек за човека\" на 7 октомври от 23.15 часа по телевизия .", "date": "2018.10.07", "title": "Липсващото звено в еволюцията в \"Човек за човека\""}
{"url": "https://www.dnes.bg/notifikacii/2018/10/07/rumyniia-na-referenduma-semeistvoto-shto-e-to.389848", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС изключително ниска избирателна активност завърши първият ден от референдума в Румъния за промяна на дефиницията за семейство в конституцията на страната.\n\r\nГражданите на северната ни съседка настояват във върховния закон да бъде записано, че семейството се основава на брак между мъж и жена, а не както е досега - между съпрузи. Гласуването продължава и днес, предава .\n\r\nПраво на глас в допитването, организирано от гражданското движение \"Коалиция за семейството\", имат 19 млн. румънци. Под предложението на коалицията се подписаха 3 милиона румънци и след внасянето му в парламента, конституционният съд даде зелена светлина за планираната промяна.\n\n                \n                \r\nПравозащитни организации призовават хората да бойкотират референдума, който според тях ще тласне страната по пътя на популизма. Против провеждането му е и румънската православна църква.\n\r\nПо-голямата част от опозицията се включва в предизборната кампания с призив да се гласува с \"да\". Допитването е определяно като важен тест за румънската демокрация и представителен вот за популярността на лидера на социалдемократите Ливиу Драгня.\n\r\nСпоред анализатори допитването ще има сравнително малък ефект, тъй като еднополовите бракове в Румъния не са законни. Критици на управляващата социалдемократическа партия обаче смятат, че референдумът е опит за отклоняване на вниманието от обвиненията в корупция.\n\r\nЗа да бъдат признати резултатите от вота за валидни, трябва да гласуват най-малко 30% от имащите право на глас или около 5 млн. гласоподаватели.", "date": "2018.10.07", "title": "Румъния на референдума: Семейството – що е то?"}
{"url": "https://www.dnes.bg/sofia/2018/10/07/obeshtanie-niama-nito-lev-za-nekachestven-remont-na-grafa.389851", "text": "Гарантираме, че няма да бъде похарчен нито един лев за некачествена работа. Ремонтът на ул. \"Граф Игнатиев\" продължава и не е приключил. Това заяви зам.-председателят на Столичния общински съвет от ГЕРБ Николай Стойнев.\n\r\n\"Това е втората най-натоварена пешеходна улица в София. Важно е да има обществено мнение, защото то държи под напрежение всички участници в процеса. Това напрежение трябва да доведе до един качествен краен резултат и променена градска среда, каквато не е имало в този район от 40 години\", каза Стойнев пред \"Нова тв\".\n\n\n\n\n\r\n\"Концепцията на автора не се вписва в средата. Има проблем с инвестиционния процес и с контрола\", категорична бе Милка Христова, зам.-председател на СОС от БСП.\n                    \n                    \n                \r\nСтойнев пък отвърна, че от изпълнителя е изискано да предоставя всяка седмица информация на гражданите докъде са стигнали ремонтните работи.\n\r\n\"Това е тактика на политическите ни опоненти. Атаката винаги е по време на стрoежа. Към момента е трудно да се направи оценка на ремонта и да се каже, че има дефекти, защото той не е приключил\", заяви Стойнев.\n\r\n\"Очевидно е, че има политически елемент по темата. Най-важното е ремонтът на тази зона да е публичен и да гарантираме, че няма да бъде похарчен нито един лев за некачествена работа\", добави Стойнев.\n\r\nХристова пък му отвърна, че \"ГЕРБ направи невъзможното - обедини в протестите ляво и дясно\"", "date": "2018.10.07", "title": "Обещание: Няма нито лев за некачествен ремонт на \"Графа\"!"}
{"url": "https://www.dnes.bg/notifikacii/2018/10/07/voinata-sreshtu-plastmasata-shte-uspeem-li-da-se-otkajem-ot-opakovkite.389849", "text": "На пластмасата бе обявена война. В бъдеще пластмасовите опаковки до голяма степен ще изчезнат от рафтовете на големите магазини, а веригите за бързо хранене и напитки вече изпробват нови хартиени алтернативи, пише \"Зюддойче Цайтунг\".  \n\r\nИзчезват и пластмасовите сламки. \"Сламките не са най-големият проблем\", признава Герхард Кочик, експерт във Федералната служба за околната среда, но добавя, че на европейските плажове те са сред най-често срещаните отпадъци. Проблемът не може повече да бъде пренебрегван, нито в Европа, нито по света. Затова се търсят нови решения.\n\r\nСнимката на морска костенурка край бреговете на Коста Рика, от чийто нос бе извадена 10-сантиметрова пластмасова сламка, обиколи света през  2015 г. и се превърна в символ на борбата срещу замърсяването на моретата и океаните. ЕС дори изработи специална стратегия за намаляването на изделията за еднократна употреба, припомня \"\". Еврокомисията предупреди, че ако не се предприемат спешни мерки, през 2050 г. \"в океаните ще плуват повече пластмасови отпадъци, отколкото риба\".\n                \n                \r\nРедица страни също подеха борба срещу ненужните опаковки. Нова Зеландия например обяви, че от 2019 държавата ще забрани найлоновите торбички, за да защити световните океани. \"Мястото на пластмасата не е в океаните, а във фабриките за рециклиране\", заяви германската министърка на околната среда Свеня Шулце. \"Ще трябва добре да помислим и преценим, в кои случаи можем да използваме пластмаса и кога е по-добре да се откажем от нея.\"\n\r\nПроблемът е световен. Само европейците произвеждат годишно близо 25 милиона тона пластмасови отпадъци – количество, което би могло да се натовари на камиони, образуващи опашка от 18.000 километра. За съжаление количеството на отпадъците продължава да расте. \n\r\n\"Тенденцията ясно показва, че най-използвани са изделията за еднократна употреба, както и скъпите опаковки от пластмаса\", обяснява експертът Герхард Кочик, цитиран от „Зюддойче Цайтунг\". Според него, проблемът е и социален.\n\r\nНаселението застарява, домакинствата стават все по-малки. Възрастните и необвързаните купуват предимно малки разфасовки, а колкото по-малки са порциите, толкова по-неизгодно е съотношението между големината на опаковката и количеството на продавания продукт. Много от излишните опаковки са направени за удобство на потребителя - все повече хранителни продукти се предлагат готово нарязани, обелени и пакетирани в пластмасови кутии. \"Така се променят и потребителските навици\", твърди Кочик.\n\r\nСпоред авторите на статията в германския вестник, пластмасовите изделия могат да се ограничат чрез съзнателното използване на пазарски чанти и торби от плат, както и на чаши за кафе, позволяващи многократна употреба. Но дали потребителите ще са готови да променят навиците си? В Германия, например, количеството на отпадъците расте с всяка изминала година, макар и с по-бавни темпове. Близо 3 милиона тона тежат пластмасовите опаковки, които изхвърлят германците, а към тях се прибавят още милионите тонове бутилки, хартиени и метални отпадъци.\n\r\nДълго време германците бяха смятани за пионери в рециклирането. Всъщност обаче само една трета от събираните отпадъци се рециклира. Останалата част най-често се изгаря. Причините за това са най-често технически - автоматичните системи за сортиране не винаги успяват да разпознаят всички материали. Някои опаковки съдържат метал и други съставки, които не могат автоматично да бъдат отстранени от машините.\n\r\nВестник \"Зюддойче цайтунг\" посочва, че би било редно производителите на продукти с подобни сложно съставни опаковки да осигурят и фирми, които да могат да ги рециклират. Изданието предрича, че в бъдеще именно компаниите за преработка на отпадъци ще са тези, които ще определят цените на опаковките в зависимост от това дали са лесни или трудни за повторна преработка. Една пластмасова кофичка за кисело мляко, обвита в картон и запечатана с алуминиево фолио, навярно ще се смята за \"почти невъзможна за рециклиране\". Ако потребителят не положи усилие да отдели хартията от пластмасата, системата за сортиране няма да разпознае материала.\n\r\nТъй като производителите също ще съобразяват цената на продукта с трудността в рециклирането на опаковката му, това ще се отрази и на потребителското търсене. Клиентите очевидно ще търсят предимно продукти, чиито опаковки са по-лесни за рециклиране, и съответно – по-евтини.\r\n \r\n", "date": "2018.10.07", "title": "Войната срещу пластмасата: Ще успеем ли да се откажем от опаковките?"}
{"url": "https://www.dnes.bg/notifikacii/2018/10/07/iznasilvane-i-ubiistvo-v-ruse-jertvata-biznes-dama.389854", "text": "Полицията в Русе разследва убийството на 30-годишна бизнес дама, съобщи bTV.\r\nПо първоначални данни жертвата е административен директор на местна телевизия.\r\nПрестъплението вероятно е извършено вчера през деня на кея в Русе.\r\nСигналът е подаден около 14:20 часа вчера.\r\nПреди да бъде убита, жената е била изнасилена. \r\nПо-късно днес МВР ще даде брифинг с повече информация по случая.", "date": "2018.10.07", "title": "Изнасилване и убийство в Русе: Жертвата – бизнес дама"}
{"url": "https://www.dnes.bg/notifikacii/2018/10/07/siriiski-buntovnici-iztegliat-oryjiiata-si-ot-idlib.389852", "text": "Две сирийски бунтовнически групировки изтеглиха тежките си оръжия от планираната демилитаризирана зона, за която се споразумяха Турция и Русия в северозападната провинция Идлиб. Това съобщи вчера бунтовнически командир, цитиран от ДПА.\n\r\n\"Свободната армия на Идлиб\" и \"Файлак аш Шам\" изтеглиха тежките си оръжия и бронетранспортьорите си от зоната Абу ал Духур в източната част на Идлиб, граничеща с демилитаризираната зона\", каза командир на Националния фронт за освобождение.\n\n\n\n\r\nПо-рано този месец Русия и Турция се споразумяха да създадат демилитаризирана буферна зона в Идлиб, която да отдели правителствените сили от бунтовниците.\n                \n                \r\nТя трябва да бъде установена до 15 октомври, да е с ширина 15-20 км и да бъде патрулирана от руски и турски военни.\n\r\nВ Идлиб живеят 3 милиона цивилни. По-голямата част от провинцията е контролирана от \"Хаят тахрир аш Шам\", ислямистки съюз, предвождан от свързана с Ал Каида групировка. ", "date": "2018.10.07", "title": "Сирийски бунтовници изтеглят оръжията си от Идлиб"}
{"url": "https://www.dnes.bg/notifikacii/2018/10/07/habib-nurmagomedov-pobedi-konyr-makgregyr-i-nastana-mele.389853", "text": "\n\r\nРуснакът Хабиб Нурмагомедов постигна категорична победа срещу ирландеца Конър Макгрегър в най-очаквания мач за титлата в лека категория на UFC 229. Дагестанецът постигна 27-ма победа в 27 мача, като тя дойде след предаване на Макгрегър в четвъртия рунд, който бе приклещен от съперника си.\n\r\nВеднага след края на двубоя Нурмагомедов прескочи огражденията на октагона, и влезе в публиката, за да се бие с хора от щаба на ирландеца. \n\r\nМеждувременно меле избухна и на самия ринг, където хора от антуража на новия шампион нападнаха самия Макгрегър, което доведе до безредици в залата и намесата на охраната.  \r\nТака Нурмагомедов трябваше да бъде изведен от президента на UFC Дана Уайт, който каза, че в такъв момент няма как да му връчи официално шампионския пояс.\n                \n                \r\nИначе двубоят премина при тотална доминация на руснака, който бе много по-добър в битката на земята, а освен това показа и някои завидни боксови удари.\n\r\n", "date": "2018.10.07", "title": "Хабиб Нурмагомедов победи Конър Макгрегър... И настана меле "}
{"url": "https://www.dnes.bg/top-novini/2018/10/07/ubiistvo-v-ruse-tv-vodeshta-nasilena-i-obezobrazena-ot-boi.389856", "text": "Тялото на 30-годишната Виктория Маринова е открито вчера край брега на Дунав.\r\nГражданин е подал сигнал в 14:20 часа. По първоначална информация жената е починала след нанесен жесток побой, от който тялото й е обезобразено.\n\r\nКриминалисти с дълъг стаж казват, че не помнят в Русе да е имало такова брутално престъпление.\r\nПолицията работи по няколко версии, но няма данни убийството да е свързано с работата на телевизионната водеща.\r\nВиктория Маринова е административен директор на русенската телевизия TVN, която излъчва от още няколко съседни региона, пише \"Монитор\".\r\nВодеща бе на предаването \"Подиум“, а от края на септември – на предаването \"Детектор\".\r\nМладата жена е майка на 7-годишна дъщеричка.\r\nВ 13 часа в Русе полицията и прокуратурата ще даде брифинг, на който ще бъдат съобщени повече подробности за жестокото убийство.", "date": "2018.10.07", "title": "Убийство в Русе: Тв водеща насилена и обезобразена от бой"}
{"url": "https://www.dnes.bg/zvezdi/2018/10/07/tialo-za-pokaz-siara-trenira-po-3-pyti-na-den.389754", "text": "Очарователната певица Сиара от години събира мъжките погледи, макар вече да е майка на две деца. Тя има божествено тяло, което обаче е ваяно с много труд и постоянство, издаде самата тя в новия брой на сп. Cosmopolitan, чиято корица краси.\n\r\nСлед раждането на дъщеря си Сиена през април 2017, хубавицата е тренирала по три пъти на ден.\n\r\n\"Имах следния режим – събуждане сутринта, кърмене, хапване на нещо малко, тренировка, кърмене, ядене, тренировка, после пак кърмене ядене и тренировка посред нощ. Беше добро предизвикателство, такова, което сама си поставих. Да се грижа за себе си ме кара да се чувствам добре. А и искам да изглеждам секси\", добави тя пред медията.\n                    \n                    \n                \r\nСъс седми албум на път, Сиара не спира да радва феновете си с хит след хит. Последната ѝ песен \"Dose\" излезе миналия месец, но тя няма намерение да намали темпото.\n\r\n\"Никога не съм мислила, че няма да успея заради цвета на кожата си или заради пола си. Няма мечта, която да е прекалено голяма. Искам да съм милиардерка. Колкото повече постигам, толкова повече искам. Но смятам, че най-голямото ми постижение за последните 10 години е, че имам успешна кариера, че съм съпруга и майка. Хубаво е да искаш да постигнеш всички тези креативни неща, но не е хубаво да покориш света и да загубиш душата си\", обясни звездата.\r\nВижте още за звездите в ", "date": "2018.10.07", "title": "Тяло за показ: Сиара тренира по 3 пъти на ден! "}
{"url": "https://www.dnes.bg/obshtestvo/2018/10/07/kyrlejite-v-zdraveopazvaneto-moshtno-zahvanati.389855", "text": "Трудно ще бъдат изтръгнати кърлежите от здравната система, те са много мощни. Това заяви анестезиологът и бивш министър на здравеопазването д-р Мирослав Ненков относно поредния опит за реформа в системата.\n\r\nТой уточни, че знае имената на „кърлежите”, някои лично познава, но няма да ги назове, защото те най-вероятно ще успеят да го съдят за нематериални щети. Това, с което се е захванало Министерството на здравеопазването е много смело, да видим какво ще стане, допълни лекарят пред bTV..\n\n\n  \n\r\nСпоред д-р Ненков основната разлика между западните системи и нашата е в отношението към пациента – при нас той е на второ и трето място. Отношението към пациента трябва да се възпитава у студентите по медицина, смята известният анестезиолог.\n                    \n                    \n                \r\nОтносно арестите в две болници заради търговия на черно с лекарства за онкоболни д-р Мирослав Ненков призова да се изчакат присъдите.\r\nДвама лекари и фармацевт са задържани за незаконна търговия с лекарства\n\r\nПо думите му не е работа на един зам.-главен прокурор да произнася присъди (зам.-главният прокурор Иван Гешев нарече задържаните „търговци със смърт), а неговата работа е да събере доказателства, за да бъде произнесена присъда.", "date": "2018.10.07", "title": "\"Кърлежите\" в здравеопазването – мощно захванати"}
{"url": "https://www.dnes.bg/zvezdi/2018/10/07/tina-tyrnyr-v-knigata-si-myjyt-mi-stana-moi-donor.389857", "text": "Световноизвестната американска певица Тина Търнър разкрива в автобиографичната си книга, която предстои да излезе, че съпругът й станал донор на присадения й бъбрeк, предаде Асошиейтед прес, цитирана от БТА.\n\r\nСедемдесет и осем годишната звезда доверява, че отдавна имала проблем с бъбреците и към 2016 година те работели с 20% от капацитета им. Положението ставало все по-сериозно и се налагала трансплантация. \n\r\n\"Тогава моят съпруг Ервин Бах ме изненада, като ми заяви, че желае да ми дари един от бъбреците си\", пише Търнър.\n\r\n\"Бях шокирана от това невероятно благородно негово предложение\".\n\r\nТина Търнър сключи брак с немския музикален продуцент Ервин Бах през 2013 година. Преди това те имаха дългогодишна връзка. \n                    \n                    \n                \r\nПризнанието за това как на певицата е бил присаден бъбрeк, дарен от съпруга й, е публикувано в автобиографията й \"Тина Търнър:Моята любовна история\", откъси от които бяха публикувани предварително от издателство \"Пенгуин букс\". В книгата певицата насърчава хората да даряват своите органи.\r\n ", "date": "2018.10.07", "title": "Тина Търнър в книгата си: Мъжът ми стана мой донор!"}
