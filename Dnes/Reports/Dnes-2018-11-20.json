{"url": "https://www.dnes.bg/index/2018/11/20/kuchetata-na-ostrova-hapiat-mei-i-djonsyn.394176", "text": "Нова мода заля Великобритания – пуснаха играчки за кучета с образи на политици, съобщава \"Ройтерс\".\r\nСред изложените по витрините на магазините могат да бъдат видени образите на премиера Тереза Мей, бившият външен министър Борис Джонсън и лидера на британските лейбъристи Джереми Корбин.\r\nПлюшените играчки могат да бъдат купени и онлайн, а цената им е около 17 британски паунда.\r\n\r\n from  on .", "date": "2018.11.20", "title": "Кучетата на Острова \"хапят\"... Мей и Джонсън"}
{"url": "https://www.dnes.bg/akoshtete-vqrvaite/2018/11/20/kak-da-syzdadem-dobro-pyrvo-vpechatlenie-kliuchyt-e.394137", "text": "Присъщо е за хората да преценяват, оценяват, съдят други човешки същества. Това е нещо, което всички правим, нали? Тъкмо така си изграждаме преценката за отсрещния през призмата на нашия характер. Съдим хората, дори ако не ги познаваме достатъчно добре. Често сме готови с първото си впечатление за някого дори само да сме видели външния му вид и начина, по който се облича. Това ни е достатъчно, за да можем да съдим и критикуваме. Чудили ли сте се някога на кои критерии хората основават преценката си след първата минута среща с някого за първи път?\n\r\nСпоред психолози от Харвардското бизнес училище, има 2 много важни неща, на които хората обръщат внимание при първия контакт с други. Те изучават начините, по които се формира първото впечатление за последните 15 години. Изводът им е, че има образец, който следваме, когато взаимодействаме с някого за първи път. Можем да извлечем два наистина обобщителни въпроса, за които незабавно мислим, когато обработваме информацията при създаването на първото впечатление:\n                    \n                    \n                \r\n1. Мога ли да се доверя на този човек?\r\n2. Има ли за какво да уважавам този човек?\n\r\nИзлиза, че през първата минута хората ви съдят въз основа на това дали излъчвате някакъв ентусиазъм и топлина, на която да се доверят и дали изглеждате достатъчно компетентни и респектиращи, за да спечелите уважението им. Най-добрият случай, по който се създава наистина добро първо впечатление е ако сте, както надеждни/ приветливи - изглеждате така, че човек може да ви се довери, така и заслужаващи уважението/ компетентни/ респектиращи.\n\r\nКогато се срещаме с някого в работната среда, смятаме, че компетентността е по-значима от ентусиазмът и излъчването. Ако кандидатствате за работа, със сигурност се стремите да представите себе си като достатъчно интелигентни и способни да се справите с изискванията на компанията. Във всяко интервю за работа се опитваме да намерим начин да покажем най-големия ни талант и да убедим мястото, на което кандидатстваме, че имат нужда от нас, за да се справят по-добре с бизнеса си.\r\nНо какво става ако представяте себе си като наистина доминираща и компетентна личност без да излъчвате приветливост и спокойствие? В такава ситуация може да забравите да общувате, да търсите помощ от другите или да изразявате някакво състрадание и доброжелателност. Резултатът тук  е, че ставате недостъпни и хората спират да полагат усилия да  комуникират с вас. В този случай, ако кандидатствате за работа - просто  не я получавате, въпреки че сте достатъчно умни за нея. Как ще вършите  каквато и да е работа в екип, когато винаги се стремите да се покажете и  да доминирате? Трудно да спечелите интервюиращия само със знания и увереност.\n\r\nКогато става дума за ежедневието, по-решаващ фактор е доверието. След като за всеки от нас е важно да оцелее и да се съхрани, наистина е важно да знаем дали можем да се доверим на отсрещното лице или не. Живеем във време, в което от малки се научаваме да бъдем недоверчиви. Светът е пълен с измамници. Заради това нашите родители или детегледачи ни казват да бъдем внимателни и да не вярваме на всички, особено на непознати.\n\r\nАко се върнем назад във времето, когато компетентността и уважението не са били толкова важни фактори при първи контакт с някого, ще видим, че за хората в далечното минало топлината и доверието са били много по-важни. Пещерняците са съдили другите по това дали са физически здрави и достатъчно враждебни, за да ги убият и да им вземат храната. Не ги е интересувало колко компетентни са и какви са им общата култура и знанията. Можете да видите, че когато става дума за оцеляване, компетентността няма такова въздействие ако говорим за първо впечатление. Тя може да бъде оценена само когато имаме доверие на някого. Така че, ако се опитате да представите себе си като наистина враждебна или дори силна и могъща личност наистина може да отблъсне другите.\n\r\nАко се опитватеш да влияете на някого, който Ви няма доверие, няма да стигнете много далеч. Всъщност, може дори да предизвикате подозрение, защото се представяте за манипулативен човек. Топлината и надеждността в съчетание със силата са нещо, което наистина ще предизвика възхищение. Първо спечелете доверието на някого и само тогава силата ви, независимо дали е физическа или не, може да се превърне в дар, а не да бъде заплаха.\n\r\nПосланието е да се избягва доминиращо поведение. Това може да промени нашия социален живот за добро и да ни доведе до по-здрави взаимоотношения и до създаването на добри впечатления при първа среща. За всеки е по-важно да усети добрината и спокойствието у вас преди да ви се довери - не го интересува колко добре сте запознати с принципите на живота и какви са ви идеите за реализация.", "date": "2018.11.20", "title": "Как да създадем добро първо впечатление? Ключът е..."}
{"url": "https://www.dnes.bg/politika/2018/11/20/politolozi-patriotite-proizvejdat-bezsmisleni-skandali.394201", "text": "Срещата на \"Обединените патриоти\" и премиера Бойко Борисов трябваше да стигне до заключение кой ще поеме ролята на Валери Симеонов, след неговата оставка. Поне официално решението не бе обявено, макар че според програмата на НС шефът на кабинета на Симеонов - Марияна Николова, ще бъде новият вицепремиер. \n\r\n\"Липсата на политическа визия кой да поеме вицепремиерския пост е изключително политическо късогледство. Политическата йерархия изисква най-малкото човекът, който ще замести Валери Симеонов, да бъде политически равностоен. Лидерът на партията не може да се замени с шефа на кабинета му. Това, че Николова познава работата на Симеонов, не означава, че тя може да управлява системата, която ще ѝ бъде поверена. Взаимоотношенията между \"Патриотите\" няма да се повлияят. Не изключвам скандали в малката коалиция в близкото бъдеще“, отбеляза политологът Георги Киряков. \n\n\nТой допълни, че ако скандалите в ОП продължават да тежат на властта и обществото, то нещата ще продължават да циклят на едно и също място. \"Напрежението пречи на взимането на важни решения. Зорлем карат хората с тези скандали да се политизират. Има усещане за предсрочни избори. Вече почти не се говори за пълен мандат. Новият хоризонт са предсрочните избори\", посочи той в \"Денят ON AIR\".\n                    \n                    \n                \r\nСпоред политолога Атанас Стефанов Марияна Николова е бързо решение, което в крайна сметка е удачно.\n\r\n\"Николова е все пак човек, който е запознат с работата на Валери Симеонов. Ако се търси човек за запълване на вакуума, то това е добър вариант. Замяната на Симеонов с неполитическо лице е добра идея, за да спадне политическото напрежение след изказванията му. Станахме свидетели в много случаи на експертни назначения. \"Обединените патриоти\" успяват да създават големи скандали, произлизащи от самите тях. Обществото се нагнетява когато властта се занимава със своите проблеми, а не с проблемите на народа\", подчерта той пред Bulgaria ON AIR.\n\r\n\"Винаги след разговор с премиера, \"Обединените патриоти\" се стабилизират. Те нямат много изгода от това да продължават със скандали. Понякога причината е много елементарна – политическото его. Свръхпроизводството на безсмислени скандали не произвежда тежест в общественото мнение\", коментира още Стефанов.\n\r\nТемата на разговора премина и към ролята на президента Румен Радев в непрестанните скандали и протести, които тресат страната. По думите на Киряков задачата на президента е трудна, тъй като той хем иска да вземе позиция за проблемите на хората, хем не иска да се цапа с всекидневните скандали.\n\r\n\"Участието в скандалите няма да донесат на Радев никакви политически дивиденти. За съжаление, българският избирател и хората, които активно се занимават с политика, виждат Радев като опозиция. Но той няма такива права\", каза той.", "date": "2018.11.20", "title": "Политолози: Патриотите произвеждат безсмислени скандали"}
{"url": "https://www.dnes.bg/eu/2018/11/20/imigrantite-na-ostrova-iznasiat-8-mlrd-pauna.394143", "text": "Работещите имигранти във Великобритания, много от които извършват нископлатен труд, изпращат 8 милиарда паунда годишно на семействата си в родните си страни, показва доклад на ЮНЕСКО, цитиран от Би Би Си. От ЮНЕСКО обаче предупреждават, че твърде голяма част от заработените с много труд пари отива за трансферни такси към финансови компании.\n\n\n\r\nВеликобритания е в челната десетка държави в света, в които работниците мигранти изпращат огромни суми обратно в техните страни, основно за образование на техните деца. Най-много пари от Великобритания се връщат обратно в Нигерия, Индия и Пакистан, съобщава БНР. \n\r\nОрганизацията на обединените нации за образование, наука и култура обаче смята, че компаниите, които осъществяват финансовите трансфери, вземат прекалено големи такси. Средно при трансфер на сума комисионната е 7 процента, но ЮНЕСКО настоява тя да не надхвърля 3 процента. Трансферната такса в някои африкански страни дори достига 20 процента.\n                    \n                    \n                \r\nОтговарящият за образованието към ООН Манос Антонинис заяви, че на компаниите не трябва да се позволява да вземат толкова високи комисионни и че ако се въведе таван от 3 процента, в световен мащаб на мигрантите ще бъдат спестени 20 милиарда паунда годишно.", "date": "2018.11.20", "title": "Имигрантите на Острова изнасят 8 млрд. пауна"}
{"url": "https://www.dnes.bg/zvezdi/2018/11/20/romantika-v-arizona-malkym-se-sgodi.394183", "text": "Франки Мюниц се сгоди. Актьорът, който играеше главната роля в хитовата телевизионна поредица \"Малкълм\", е направил романтично предложение за брак на приятелката си Пейдж Прайс, става ясно от нейния профил в Instagram. \r\nКрасивата блондинка, която е отговорила с \"Да\", качи няколко снимки в социалната мрежа и уточни, че е сгодена от миналия уикенд.\r\n \r\nДвамата са били на фестивал в Каса Гранде, Аризона.\r\n \r\nНа фотосите се вижда, че Франки и Пейдж се прегръщат на фона на множество светещи фенери в небето. На един от кадрите Мюниц държи кутийка от пръстен в едната си ръка.\r\n \r\nПо думите на бъдещата г-жа Мюниц, всяко момиче си мечтае от малко да получи толкова вълнуващо предложение за брак.\r\n \r\n\"Франциско Мюниц, ти си повече от мечта за мен. Обичам всяка част от теб... Нямам търпение да стана твоя съпруга\", написа още приятелката на телевизионната звезда.\r\n \r\nРомантичното предложение е щастлив край на една доста напрегната седмица за актьора. Преди няколко дни той съобщи в Twitter, че чичо му е починал, а домът му Браунстоун е наводнен заради неговата котка, която е успяла да пусне една от чешмите докато го няма.\r\n \r\n\"Благодаря на Бога, че имам Пейдж Прайс, която да ми помогне да преживея това. Щях да съм загубен без нея\", обяснява той.\r\n \r\n", "date": "2018.11.20", "title": "Романтика в Аризона: Малкъм се сгоди!"}
{"url": "https://www.dnes.bg/obshtestvo/2018/11/20/kamen-vodenicharov-za-tejkata-bitka-s-politelita.394202", "text": "Гражданско недоволство срещу ниския стандарт на живот и управлението на държавата продължават. В редица градове на България отново имаше демонстрации, бяха блокирани и възлови булеварди.\r\n\"За съжаление пропуснахме редица възможности да реформираме нашата прекрасна страна. Зацикляме в едни и същи сфери по няколко пъти през няколко години. Останалите народи от Източна Европа като че ли успяха да намерят баланса, нещо, което при нас обаче не се наблюдава\", коментира в студиото на \"Денят ON AIR\" актьорът Камен Воденичаров.\n\r\nПо думите му отговорни за случващото се са всички граждани, тъй като именно те са тези, които трябва да изискват каквито и да било промени от политиците.\n                    \n                    \n                \r\n\"Друг е въпросът обаче, че народните представители се фокусират върху далаверите, кражбите и т.н. А хората са обезверени. Населението ни се топи. Много наши сънародници се пръснаха по целия свят и никой не е в състояние да ги упрекне, защото те потърсиха реализация и бъдеще за себе си и децата си. Битката с тази политическа класа в държавата ни е много изморителна\", каза още Камен Воденичаров в студиото на Ганиела Ангелова.\n\r\n\r\n ", "date": "2018.11.20", "title": "Камен Воденичаров за тежката битка с полителита"}
{"url": "https://www.dnes.bg/eu/2018/11/20/ispaniia-niama-da-podkrepi-brexit-zaradi-gibraltar.394161", "text": "Испания няма да подкрепи проектоспоразумението между Лондон и ЕС за Брекзит, ако включеният текст за спорната британска територия Гибралтар не бъде променен, заяви днес испанският премиер Педро Санчес, цитиран от Ройтерс.\n\n\n\r\n\"Към днешна дата, ако няма промени по отношение на Гибралтар, Испания няма да подкрепи споразумението за Брекзит\", каза Санчес по време на конференция в Мадрид, организирана от списание \"Икономист\".\n\r\nМалкият полуостров в Южна Испания, който от 1713 г. е британска територия, е един от най-спорните въпроси в британско-испанските отношения. Испания отдавна предявява претенции върху него.\n                    \n                    \n                \r\nИспанският външен министър Жозеп Борел заяви вчера, че Мадрид иска в сделката за напускането на Великобритания да се казва ясно, че преговорите за отношенията между Лондон и съюза няма да се отнасят за Гибралтар.\n\r\nГибралтар трябва да напусне ЕС заедно с Великобритания през март, въпреки че 96 процента от населението му гласува за оставане в Евросъюза.\n\r\nМиналата седмица Испания заяви, че приветства включването на протокол за Гибралтар в проекта за споразумение за Брекзит, но Борел каза вчера, че документът е предизвикал \"известно объркване\" по въпроса.\r\n/БТА/", "date": "2018.11.20", "title": "Испания няма да подкрепи Brexit заради Гибралтар"}
{"url": "https://www.dnes.bg/obshtestvo/2018/11/20/209-bolni-ot-mukoviscidoza-u-nas-s-kakvo-se-sblyskvat.394196", "text": "\r\nМалко повече от месец измина от смъртта на Адриан – 29-годишният мъж, който не успя да дочака трансплантация на бял дроб и почина след тежкото заболяване муковисцидоза. Това от своя страна отново постави на масата проблемите със системата на здравеопазването и десетките пациенти, сложени в списъка на изчакващите шанс за живот. \n\r\nНа фона на това има и лъч надежда. Български студенти разработиха тест, с помощта на който лесно да се диагностицира муковисцидозата. Проектът им донесе бронзово отличие на Световното състезание по синтетична биология в Бостън. \n\r\nВъпреки това, обаче, заболяването и до днес остава непознато за голям брой хора на територията на страната. Часове преди да отбележим Световния ден за борба с муковисдидозата - колко хора у нас страдат от муковисцидоза и как преминава един ден на човек, страдащ от болестта – коментар в предаването \"Директно\" по телевизия Bulgaria ON AIR на доц. Гергана Петрова и Антон Алексиев, председател на Асоциация \"Муковисцидоза\" България. \n                    \n                    \n                \r\nМуковисцидозата е най-често срещаното генетично заболяване, а то най-често се проявява в ранна детска възраст. Към момента има 209 болни у нас. Всяка година в страната ни се диагностицират нови 20 души, които страдат от заболяването. В световен мащаб те са около 100 000. \n\r\nБорбата на хората, които страдат от заболяването, не спира, въпреки че държавата осигурява част от скъпите и животоспасяващи медикаменти, благодарение на усилията на различни пациентски организации. \n\r\n\"Истината е, че когато получим инфекция, срещаме големи трудности, защото се сблъскваме със скъпите антибиотици, които държавата не покрива. Ако имаме нужда от три, клиниката ни изписва само един, защото клиничната пътека не покрива останалите\", коментира Антон Алексиев. \n\r\nГоляма част от страдащите от муковисцидоза стават жертва и на дискриминация на работното място. \n\r\n\"В момента в който влезем в болница заради инфекция и след това се върнем на работа, работодателите ни молят да напуснем, защото имат нужда от пълноценни служители на работното място\", сподели още председателят на Асоциация \"Муковисцидоза\" България. \n\r\nПо думите на доц. Гергана Петрова обществото не бива да се притеснява от носителите на заболяването, тъй като то не се предава по въздушно-капков път. \n\r\n\"Това е генетично заболяване. С муковисцидоза се раждаш. Обществото е опасно за пациентите, тъй като те са много податливи на инфекции\", сподели Петрова.\r\n", "date": "2018.11.20", "title": "209 болни от муковисцидоза у нас. С какво се сблъскват? "}
{"url": "https://www.dnes.bg/notifikacii/2018/11/20/polsha-i-izrael-niama-da-podpishat-pakta-na-oon-za-migraciiata.394195", "text": "Правителството на Полша обяви, че се присъединява към страните от ЕС, която няма да подпишат пакта на ООН за миграцията, предадоха информационните агенции. \n\n\n\r\nТ.нар. Глобално споразумение за безопасна, методична и регулирана миграция бе одобрено по принцип през юли от всички страни членки на ООН, без САЩ. Текстът на споразумението бе предшестван от най-големия след Втората световна война приток на мигранти в Европа, бягащи от конфликти и мизерия в Близкия изток и Африка.\n\r\nСпоред съобщението на правителствената пресслужба във Варшава, споразумението \"не отговаря на полските за твърди гаранции към страните да имат правото сами да решават кого да изберат и приемат\". Около един милион украински мигранти живеят и работят в Полша, отбеляза Ройтерс. \n                \n                \r\nКанцеларията на израелския премиер Бенямин Нетаняху разпространи съобщение, според което той е наредил на външното министерство да обяви, че Израел няма да подпише документа. \"Ние сме отдадени на защитата на границите си от нелегални мигранти. Ние правим това и ще продължим да го правим\", заявява Нетаняху, който е твърд противник на незаконната миграция.\n\r\nГлобалното споразумение цели намаляването на негативните фактори, съпътстващи миграционните процеси, защитата и интеграцията на мигрантите и повишаването на достъпа до регулирана миграция. Документът предизвика опасения у няколко страни от Европейския съюз, като Австрия, България, Словения, Унгария, Естония, Чехия и Хърватия вече обявиха, че няма да подпишат, припомня ДПА.\n\r\nСловашкият премиер Петер Пелегрини изрази днес безпокойство, че ако се присъедини към пакта, страната му вероятно ще трябва да приеме още мигранти. \r\n\"Нашите \"червени линии\" са задълженията, които ще ограничат нашия суверенитет да решаваме за приема на мигранти\", каза Пелегрини пред репортери в Братислава. \n\r\nНо след това външният министър в неговото правителство Мирослав Лайчак заплаши да подаде оставка, ако Словакия не подпише документа. Лайчак, който като председател на Общото събрание на ООН е участвал активно в изготвянето на текста, каза, че темата \"е присвоена от популисти, ксенофоби и националисти\" и че ако премиерът му няма доверие, той ще се оттегли от поста. \r\n ", "date": "2018.11.20", "title": "Полша и Израел няма да подпишат пакта на ООН за миграцията"}
{"url": "https://www.dnes.bg/obshtestvo/2018/11/20/za-smyrt-na-pytia-tavan-na-parite-za-dalechni-rodnini.394191", "text": "\nОбезщетения до 5 хиляди лева за неимуществени щети ще се получават при смърт на пътя от далечни роднини, включително брат и сестра на загиналия.\r\nТова записаха депутатите от бюджетната комисия в Кодекса за застраховането на второ четене. \n\r\nЗа близките роднини - съпруг, съпруга, деца, родители, обезщетението няма да има таван, предаде БНР.\r\nТекстовете ще важат следващите шест месеца, през които трябва да бъде изготвена методика за формирането на лимитите за обезщетение на застраховката \"Гражданска отговорност\".\r\nПредложението за поправка идва заради скока на жалбите, след като през юни тази година с тълкувателно решение ВКС разшири кръга от лица, които могат да получат обезщетение.", "date": "2018.11.20", "title": "За смърт на пътя – таван на парите за далечни роднини "}
{"url": "https://www.dnes.bg/sofia/2018/11/20/ujasno-oblepiha-s-nekrolozi-doma-na-izvestna-advokatka.394200", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДомът и кантората на известния столичен адвокат Ирен Савова осъмнаха облепени с нейните некролози.\n\r\nИрен Савова е адвокат по няколко знакови дела - защитник е и на обвинената в корупция Десислава Иванчева. В неделя съседите ѝ се обаждат, че в блока им в центъра на София има разлепени нейни некролози. Близо до дома ѝ се намира и адвокатската ѝ кантора.\n\r\n\"Рано сутринта някой е залепил некролог и са пуснати отдолу под вратата. Намерени са от чистачката в 6:30. Това е психопат, просто такова нещо не може да направи нормален човек според мен, вероятно търси някакво отмъщение или е заплаха\", сподели управителят на блока Петко Геров.\n                    \n                    \n                \r\nВ разлепените некролози, пише че адвокатът винаги ще носи вина от делата и заклинанията, които е правила, както и че всичко в живота се връща като бумеранг.\n\r\n\"От една страна, това е един вид заплаха, защото някой ми казва аз знам къде живееш, знам къде работиш, знам какъв ти е пътят, траекторията. И другото - да приемем, че някой напълно луд човек, който по някакъв начин е останал засегнат по дело, по което е бил противна страна и на психическа основа е отключил яростта си и е направил подобно нещо\", обясни адвокатката.\n\r\nСавова вече сигнализирала за случая на телефон 112, както и на полицията, но се оплака от бездействие на институциите. От столичната полиция обясниха, че случилото се не е престъпление според Наказателния кодекс, както и че при тях няма постъпил сигнал от страна на засегнатите лица.\r\n\r\n ", "date": "2018.11.20", "title": "Ужасно! Облепиха с некролози дома на известна адвокатка"}
{"url": "https://www.dnes.bg/notifikacii/2018/11/20/sveshtenici-za-seksualniia-tormoz-gospodi-prosti.394145", "text": "Конференцията на полските католически епископи се извини на хората, които са станали жертва на сексуални посегателства, извършени от свещеници, предаде ДПА.\r\n\"Извиняваме се на Господ, на жертвите на посегателства, на техните семейства и на църковната общност за страданията, преживяни от деца, младежи и техните семейства\" заявиха вчера вечерта в изявление епископите след среща в Ченстохова в Югозападна Полша.\r\nГрадът е известен с манастира \"Полин\" в Ясна гура, който съхранява картината \"Черната Мадона\", светиня, посветена на Дева Мария. Манастирът е станал важно място за поклонение на вярващи от целия свят.\n\r\n\"С прискърбие установяваме, че сексуални посегателства срещу деца и младежи от страна на свещеници и църковни служители са били извършвани и в Полша\", се казва в изявлението. Църквата започна да събира информация за редица случаи и обстоятелствата около тях.\n                \n                \r\nЕпископите призоваха жертвите да съобщават за подобни случаи едновременно на църквата и на държавните власти.\n\r\nЦърквата разглежда тези нарушения като \"сериозен грях и престъпление\", се посочва в изявлението.\n\r\nНеотдавна излезлият полски касов филм \"Клир\" на режисьора Войчех Смажовски, повдигащ темата за сексуалните посегателства над деца от свещеници, предизвика голям обществен дебат по въпроса в католическата църква в страната.\r\n/БТА/", "date": "2018.11.20", "title": "Свещеници за сексуалния тормоз: Господи, прости!"}
{"url": "https://www.dnes.bg/temida/2018/11/20/myj-svi-kozmetika-i-parfiumi-za-blizo-70-bona.394165", "text": "Софийската районна прокуратура задържа мъж за извършена кражба на стоки на стойност над 68 000 лева от столичен МОЛ.\r\nПрестъплението е извършено на 6 октомври тази година между 21:27 до 22:30 часа от магазин в МОЛ Сердика.\r\nЧрез използване на техническо средство и лек автомобил \"Мицубиши\" мъжът откраднал козметика и парфюми, на стойност 68 005 лв., съобщиха от прокуратурата.\r\nВ хода на разследването са събрани достатъчно доказателства, че извършител на кражбата е С. Михайлов, на 43 години, който е действал в съучастие с още едно лице. Изготвено е постановление за привличането му към наказателна отговорност, като му е повдигнато обвинение.\r\nПредвид високата обществена опасност на деянието и дееца наблюдаващият прокурор е постановил задържане на обвиняемия за срок до 72 часа, след изтичането на които ще бъде изготвено искане за вземане спрямо него на мярка за неотклонение \"задържане под стража\".", "date": "2018.11.20", "title": "Мъж сви козметика и парфюми за близо 70 бона"}
{"url": "https://www.dnes.bg/zvezdi/2018/11/20/plaj-more-kokteili-sharapova-se-glezi-na-ostrov.394181", "text": "След като показа на всички в Instagram, че първият сняг в Ню Йорк определено не ѝ харесва, Мария Шарапова се премести на далеч по-топло и приятно място. Тя избяга от лошото време и отиде на остров Некер в Тихия океан.\r\nТенисистката качи няколко снимки от екзотичната си почивка, с които зарадва своите фенове. На една от тях тя е по бански, носеща ефирна риза, а на друга си почива близо до лазурния бряг.\r\n\"Тук няма сняг\", отбеляза Маша. Много от последователите я поздравиха за визията ѝ.\r\nШарапова е избрала да си отпочине на частния остров на милиардера Ричард Брансън. Но не е сама, с нея е новата ѝ изгора – Александър Гилкс, отбелязват местни медии и посочват, че двамата са дали луди пари за почивката. \r\nПреди няколко дни спортистката публикува снимка от летището. На нея тя е по анцуг, бели маратонки и носи кафява лятна шапка на главата си. Текстът към фотоса гласи, че тенисистката си е забравила зимното палто, но то няма да ѝ трябва за мястото, на което отива.\r\n \r\nВ средата на септември Шарапова приключи тенис сезон 2018 поради травма. Тя не можа да участва на турнирите в Пекин, Тянцзин и Купа Кремъл, но за сметка на това има достатъчно свободно време, което да прекара с любимия си.\r\n \r\n\r\n ", "date": "2018.11.20", "title": "Плаж, море, коктейли: Шарапова се глези на остров"}
{"url": "https://www.dnes.bg/akoshtete-vqrvaite/2018/11/20/nai-shantavite-restoranti-v-sasht-top-5.394146", "text": "От MailOnline Travel са направили списък на едни от най-шантавите и странни ресторанти. Ето и местата в САЩ, които впечатляват не само с вкусотии, но и с вида на сградите. \r\nLonghorn Grill е едно от най-фотографираните места в Южна Аризона. Входът на ресторанта представлява имитация на огромен череп на крава. Рогата на животното се извисяват в небето. Има впечатляващо барбекю, на което могат да се правят над 100 бургера наведнъж.\r\n \r\nМлечната бутилка на Мери Лу се намира в Спокан, Вашингтон. Сградата е оформена като шише, напълнено с мляко. В Mary Lou's Milk Bottle се предлагат класически американски ястия, сладолед и млечни шейкове.\r\n \r\n", "date": "2018.11.20", "title": "Най-шантавите ресторанти в САЩ. Топ 5"}
{"url": "https://www.dnes.bg/notifikacii/2018/11/20/115-chashi-4-butilki-25-torbichki-vecheriata-na-edin-kit-18.394175", "text": "\n\r\nОтрезвяваща картинка се откри пред очите на жителите на остров Капота, Индонезия – мъртъв кит изплува от морето, а в стомаха му бяха открити над 6 килограма пластмаса.\r\nПри аутопсията, експерти от WWF разкриват, че в деветметровият бозайник е имало 115 чаши за кафе, 4 пластмасови бутилки, 25 торбички, 2 джапанки и още хиляда разнообразни предмети.\r\n\n\n\n\r\nСлучаите на морски обитатели, които умират в следствие на замърсяването с пластмаса зачестяват – те са три пъти повече в последните години. През юни още един кит изплува на брега на Тайланд, а в стомаха му бяха открити близо 80 торбички или общо 8 килограма материал, който не позволявал на животното да се храни.\r\n                \n                Според изследванията, хиляди морски обитатели умират всяка година от натравяне с пластмаса, но хората страдат също.\r\nС приемането на рибна храна, в човешкия организъм също попадат вредни вещества. На година, в тялото ни се натрупват близо 11 хил. пластмасови фибри.\r\nНай-много боклуци идват от реките в Африка и Азия, но виновни за ситуацията са всички. По настояване на еколозите в много държави се въвежда ограничение на използването на пластмаса – забраняват се торбичките, чашите и сламките. Но това е едва началото. Според експертите, ако не се заемем с проблема сериозно, до 2050 година, в океаните ще има по-голямо количество пластмаса, отколкото риба.", "date": "2018.11.20", "title": "115 чаши, 4 бутилки, 25 торбички – вечерята на един кит (18+)"}
{"url": "https://www.dnes.bg/rusia/2018/11/20/goreshtata-tochka-za-ruskata-propaganda-rumyniia.394153", "text": "Бившият служител в британската компания \"Кембридж аналитика\" Кристофър Уайли, от когото тръгна скандалът с личните данни, извлечени от Facebook, казва, че Румъния е цел на руската пропаганда в интернет, като сега се визират изборите за Европейски парламент, съобщава румънският информационен сайт Зиаре.\n\r\n\"Руснаците смятат, че всички страни от бившия комунистически блок са техни. Руснаците искат власт, но се провалиха и сега упражняват властта си чрез пропаганда. (...) Румъния е гореща зона за руската пропаганда, като основната цел сега са изборите за Европейски парламент\", заяви Кристофър Уайли за румънския икономически ежедневник \"Зиарул финанчиар\".\r\n                    \n                    \n                Според него руснаците планират да използват данни от социалните мрежи, за да придобият влияние, предава БТА.\r\nПопитан как може да се противодейства на пропагандата преди изборите, Уайли каза, че фирмите, които притежават приложенията, \"знаят това\".\r\n\"Компаниите, които притежават приложенията, знаят и виждат това. Те виждат, че една голяма група профили публикува постинги днес по една тема, а утре - по друга, което означава, че тези групи от профили се използват само за пропаганда\", обясни бившият служител на \"Кембридж аналитика\".\r\nКристофър Уайли бе човекът, който разкри пред \"Ню Йорк таймс\" и \"Обзървър\", че фирмата \"Кембридж аналитика\", собственост на милиардера, специализирал се в спекулативни транзакции Робърт Мърсър, и ръководена по онова време от Стив Банън, е участвала в предизборната кампания на Доналд Тръмп, злоупотребявайки с профилите на милиони американски избиратели, за да създаде мощна софтуерна програма с цел прогнозиране и повлияване на електоралните предпочитания.\r\nСъщата фирма бе замесена в кампанията за излизане на Великобритания от ЕС. Стив Банън стана директор на предизборния щаб на Доналд Тръмп през август 2017 г.\r\n\"Кембридж аналитика\" е използвала данни, извлечени от Facebook през 2014 г., за да определи профилите на американските избиратели и да им изпраща персонализирани политически реклами.", "date": "2018.11.20", "title": "Горещата точка за руската пропаганда: Румъния!"}
{"url": "https://www.dnes.bg/temida/2018/11/20/pak-ostaviha-v-aresta-vylcho-arabadjiev.394194", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСпециализираният съд не уважи молбата за изменение на мярката и остави в ареста сина на Ветко и Маринела Арабаджиеви-Вълчо, съобщава БТА. \n\n\nТой и двете счетоводителки Ромелия Кирилова и Елена Караянева бяха задържани при акция в хотелите на Арабаджиеви и обвинени, че са част от престъпна група, занимавала се с укриване на данъци и пране на пари.\n\r\nОт съдебномедицинска експертиза, приета по време на заседанието, стана ясно, че Вълчо Арабаджиев има заболявания, които обаче не му пречат да остане в ареста.\n\r\nМладият мъж каза пред съда, че средното и висшето си образование е завършил в чужбина и не е подозирал за евентуална незаконна дейност на родителите му. Той помоли да му бъде променена мярката в по-лека, за да се погрижи за здравето си и да продължи образованието си.\n                    \n                    \n                \r\nСпоред съда обаче има достатъчно данни по делото да се предположи, че Вълчо Арабаджиев е извършил престъплението, за което е обвинен, както и да извърши ново престъпление и да се укрие.\n\r\nОпределението на съда не е окончателно и подлежи на обжалване.\n\r\nПрокурорът по делото Кирил Пейчинов коментира пред медиите, че на този етап Ветко и Маринела Арабаджиев не са се свързали с прокуратурата и все още не се знае къде се намират.\r\n ", "date": "2018.11.20", "title": "Пак оставиха в ареста Вълчо Арабаджиев"}
{"url": "https://www.dnes.bg/politika/2018/11/20/da-se-oreje-deputatskata-zaplata-s-543-lv-edin-che-dva-che-tri-opita.394172", "text": "След като НСИ излезе с последните данни за  средното заплащане в страната и стана ясно, че заплатите на президента, премиера и министрите се увеличават с по няколкостотин лева, левицата отново ще опита да замрази парите за законотворците.\n\n\r\nПо последни сметки надниците на депутатите са се увеличили с 8,3 на сто, което прави с 297 лв. до 3540 лв. на месец.\r\nТака че днес червената шефка Корнелия Нинова обяви, че левицата ще внесе предложение депутатските заплати и тези на политическия елит да се намалят с... 543 лева.\r\nПо нейните сметки това е сумата, с която са скочили заплатите на законотворците през последните 2 години.\r\n                    \n                    \n                Според Нинова това е несправедливост, която се случва от много време в политиката.\r\n\"Несправедливост, която ние няколко пъти се опитваме да сложим край. Безуспешно досега - два пъти. Ще опитаме трети път\", зарече се тя.\r\nПървият опит на БСП да намали заплатите на депутатите беше малко, след като заработи 44-ото Народно събрание. Вторият - през април. И тогава очаквано искането им не среща подкрепата на останалите политически сили в НС, като от ГЕРБ ги определиха като популизъм.\r\nСпоред Нинова в ситуация, в която на улицата има десетки хиляди граждани, които протестират, в този момент да си увеличиш заплатата е неморално и абсолютно сбъркано поведение.\r\n\"Заплатите на политическия елит ще се увеличат и то със задна дата с 90 лв. при положение, че знаем с колко се увеличават пенсиите\", каза още Корнелия Нинова.\r\nТя призова президента Румен Радев и омбудсмана Мая Манолова да изразят позиция за заплатите на политическия елит.\r\n\"Икономически въпрос. Къде по света заплата се определя по този начин – автоматично да нараства без оглед на производителност на труда, на резултат от този труд и т.н.? Въпросът е дори на трудовото право. Заплатата е въпрос на договор между работодател и работник. Нашият работодател е народът. Питам колегите от другите парламентарни групи – вашите избиратели, работодатели съгласни ли са с това, което се случва. Автоматично на всеки три месеца да ни растат доходите\", коментира тя.\r\nНинова се обърна и към управляващото мнозинство: \"Това, което правим е ритуално самоубийство. Десетки хиляди хора са ти на улиците със социални искания, ти си вдигаш заплатата в този момент\".\r\nПо думите ѝ това е все едно си слагаш въжето пред тези хора и чакаш да ти ритнат стола.\r\n\"Народите масово въстанаха срещу привилегии, неравенства, облаги на политически елити. Модерните европейски лидери си взеха поука\", каза още Нинова.", "date": "2018.11.20", "title": "Да се ореже депутатската заплата с 543 лв. Един, че два, че три... опита"}
{"url": "https://www.dnes.bg/eu/2018/11/20/pacientki-onemiavat-i-pripadat-nai-seksi-ortopedyt-v-italiia.394127", "text": "\n\r\nМъже в униформа! Този отговор ще получите, може би, почти единодушно, ако попитате жените какво намират за секси. И въпреки, че красотата е субективно понятие, италианките ще я разпознаят и.. оценят!\r\nЗатова напълно единодушно потребителите в социалните мрежи избраха 37-годишният ортопед от Сардиния Джовани Анджолини за най-очарователния и сексапилен доктор в Итгалия.\r\nКрасавецът е роден в Каляри, но работи в Сасари. Превръща се съвсем случайно в интернет сензация, след като публикува своя снимка в близък план, за да рекламира своя нов ортопедичен кабинет.\r\nДжовани е висок, с изваяно тяло, зелени очи, чаровна усмивка, а всичко това – опаковано в бяла престилка – напълно достатъчно да остави не само италианките, а и всички дами по земното кълбо без дъх.\r\n                    \n                    \n                Завършва медицина и специализира ортопедия с отличие. Джовани е известен и като доктор Джи заради участията си в различни телевизионни предавания. Води и свое медицинско шоу, озаглавено \"Добър вечер, докторе\".\r\nВероятно точно това си мислят и последователките на чаровника в социалните мрежи. Джовани използва активно своите профили в различни платформи, където има над 200 000 последователи.\r\n\"Използването на телевизията и социалните мрежи ми дава възможност да популяризирам работата си\", споделя Джовани, цитиран от  .\r\nИменно там красивият италиански ортопед е заливан от всевъзможни коментари, на \"болни\" дами, които търсят лекарска помощ.\r\n\"Надявам се, че няма да има такива, които нарочно ще контузят краката си, за да се преглеждат при мен. В такъв случай... ще ги лекувам, но после ще ги пращам при психиатър\", разказва ортопедът.", "date": "2018.11.20", "title": "Пациентки онемяват и... припадат. Най-секси ортопедът в Италия! "}
{"url": "https://www.dnes.bg/eu/2018/11/20/tynki-evrosmetki-syglasie-za-biudjet-19-na-es-niama.394166", "text": "Преговорите за бюджета на ЕС през следващата година се провалиха рано тази сутрин, след като Европейският парламент и страните членки не успяха да се споразумеят за харчовете на Съюза.\n\r\nПреговорните екипи се разотидоха с празни ръце два часа преди изтичането на крайния срок, след като страните членки отказаха непохарчените пари за наука от тази година да се прехвърлят в бюджета за догодина. Според европейските правила спестените средства се връщат на държавите членки в пропорция на техните вноски към общия бюджет.\n\r\nПол Рубик, евродепутат от ЕНП, който е част от преговорния екип на парламента коментира, че пренасрочването на парите цели да подсили програма “Хоризонт 2020”, през която преминават парите за наука в ЕС.\n                    \n                    \n                \r\nАвстрийският финансов министър Хартвиг Льогер, който води преговорите заяви, че намирането на съгласие с парламента се е оказало невъзможно. Според него исканията на евродепутатите ще отслабят ЕС предвид предизвикателствата, които го очакват. \n\r\nАвстрийското председателство на ЕС се опасява, че ако парите се пренасочат, вместо да се върнат на столиците, това ще създаде прецедент с “неясни последици в бъдеще”.\n\r\nОсвен това Съветът, където заседават страните членки, не приема настояването на Европарламента за допълнително орязване на парите от общия бюджет за мигрантите в Турция. Според сделка, постигната през 2016 г Турция ще спира и ще приема пристигащите на гръцките егейски острови незаконни мигранти, срещу което ЕС подпомага издръжката на над 3-те милиона бежанци в страната. През юни страните членки се съгласиха да изплатят чрез индивидуални вноски 1 млрд евро от договорените общо €3 млрд,, като остатъкът е за сметка на общия бюджет.\n\r\nСлед провала на преговорите Европейската комисия трябва да предложи нов проектобюджет, което ще позволи на двете страни да започнат преговорите отначало. Ако Европейският парламент не одобри общите разходи преди Нова година, ЕС ще премине в режим на разходване на по една дванадесета от тазгодишния месечен бюджет.\n\r\nЕврокомисарят за бюджета Гюнтер Йотингер вече съобщи в Twitter, че ревизираното предложение ще е готово в близките дни.\n\r\nПреговарящите обаче нямат много време да се разберат, тъй като европейските лидери трябва да одобрят окончателно сметката за догодина на срещата си на 15 декември в Брюксел.\n\r\nПридържането към бюджета за 2018 г и през идните 12 месеца ще създаде напрежение в ЕС, заради очакваните догодина европейски избори и напускането на Великобритания. Очаква се страните членки да изпратят повече искания за реимбурсиране на пари по европейски проекти поради навлизането в активната фаза от изпълнението на програмите по многогодишния бюджет за 2014-2020 г.", "date": "2018.11.20", "title": "Тънки евросметки: Съгласие за Бюджет'19 на ЕС – няма!"}
{"url": "https://www.dnes.bg/temida/2018/11/20/severin-v-psihiatriia-za-mesec-shte-go-izsledvat.394180", "text": "Северин Красимиров, обвинен за изнасилване и убийство на тв водещата Виктория Маринова, ще бъде изследван в психиатрия.\n\n\n\r\nТой ще бъде настанен за един месец  в психиатричното отделение на болницата за лечение на лишени от свобода  към затвора в Ловеч, реши днес Окръжният съд в Русе. Искането бе отправено от Окръжната прокуратура, предаде БТА.\r\nМладата жена бе зверски убита и изнасилена на 6 октомври до бетонната алея край Дунав в Русе, където спортувала.\r\nОкръжният прокурор на Русе Георги Георгиев обясни, че по всяко едно дело се назначават съдебно-психиатрични експертизи, които дават становище за вменяемостта на обвиняемите.\r\n                    \n                    \n                \"Това дело не е изключение и по него също сме назначили такава експертиза\", каза Георгиев. Адвокатът на обвиняемия също заяви, че е необходима психиатрична експертиза. \n\r\nПрокурорът обясни, че 30 дни не са малък срок, в който 21-годишният Северин Красимиров ще бъде наблюдаван постоянно. Така ще бъдат изключени всякакви подозрения, че по една или друга причина той се опитва да се представи пред специалистите там в светлина, която не е типична за него.\r\nГеоргиев каза още, че има справка от Центъра за психично здраве в Русе. В нея се посочва, че обвиняемият е диагностициран с умерена степен на умствена изостаналост. Учил е и в помощно училище в Русе. Има намалена работоспособност с решение на ТЕЛК. Пред съдията Красимиров каза, че не е получавал обезщетение.\r\n\"Все обстоятелства, които на нас ни станаха известни по време на разследването и които искаме да проверим до каква степен му се отразяват на вменяемостта\", каза още окръжният прокурор на Русе.\r\nПо време на заседанието в съда стана ясно, че в Германия обвиняемият опитал да се самонарани. \r\n\"Има становище от колегите ни в Германия, предупредили са ни да сме внимателни и сме взели всички необходими мерки\", коментира Георгиев.\r\nСпоред него това, което до момента Красимиров е дал като обяснения за случилото се в деня на извършване на двете престъпления е проверено с всички способи на Наказателно-процесуалния кодекс и се потвърждава. \"Смятам, че той говори истината\", каза Георгиев.\r\nПо време на днешното заседание обвиняемият говореше неясно. В нощта преди престъплението бил на празненство по случай рожден ден, пил уиски, бира, пушил и \"нещо\".\r\nКогато Красимиров започна да разказва за самото престъпление, служебният му адвокат заяви, че заседанието трябва да продължи при закрити врата. Прокурорът каза, че ако обвиняемият бъде изслушан относно психическото си състояние, това не е нужно. От своя страна съдът не уважи искането на защитника.\r\nКрасимиров каза още, че му било причерняло пред очите. Обясни, че в определени моменти, като се ядосал, трудно му минавало. И друг път изпадал в подобно състояние, като даде пример, че това се е случвало в Германия, където бил при майка си. Той каза още, че след престъплението се уплашил и искал да отиде при майка си в Германия. Знаел, че ще го хванат и чакал това.\r\nОкръжният прокурор по делото заяви, че разследването е в много напреднал етап. Според него в рамките на около четири месеца ще приключи досъдебното производство.\r\n ", "date": "2018.11.20", "title": "Северин – в психиатрия за месец, ще го изследват"}
{"url": "https://www.dnes.bg/index/2018/11/20/hvyrliate-li-bokluk-po-zemiata-ako-nikoi-ne-gleda.394169", "text": "\r\nИнтегритетът определя това, което правим, когато никой не гледа. Той е концепция за последователност от действия, ценности, методи, принципи, очаквания и резултати. Интегритетът е противоположен на лицемерието.\n\r\nКато неприкосновеност на личността, интегритетът се отнася до поведението и това, което стои зад това поведение. Той е вътрешно чувство за пълнота, произтичащо от качества като честност и последователност на характера. Доколко човек притежава това качество се съди по съответствието между дела и заявени принципи.\r\n\n\r\nОгледалният неврон е неврон, който се активира, както когато едно животно предприема дадено действие, така и когато наблюдава същото действие, извършено от друг. По този начин невронът \"отразява\" поведението на другия, сякаш наблюдателят сам действа. \n                \n                \r\nТези неврони ни дават обяснение, когато действаме неочаквано в дадена ситуация. Огледалните неврони се активират и това ни кара да действаме спрямо това, което сме видели, че е правилното спрямо ситуацията. Или с други думи, виждаме, че някой прави нещо и го правим неволно по същия начин. Този процес е различен от простата имитация, защото се случва несъзнателно.\n\r\nОгледалните неврони могат да бъдат неправилно изградени, ако наблюдаваме неправилни действия, докато сме деца, от страна на по-възрастните. Ако видим родителите ни например да си изхвърлят фасът на земята ще си изградим представа, че това е нормално поведение и ще предприемем подобно действие, ако дойде момент, в който и самите ние пушим. Много е важно родителите да обръщат внимание на това, защото веднъж изграден лош навик или лоша реакция, трудно би се променила в бъдеще.\n\r\nИнтегритетът в обществото се отнася до честността и моралните ценности на хората, способността за самоконтрол на собствените емоции и импулси до такава степен, че да не надделяват над разума, както и способността да се запази цялостта, както на личното достойнство, така и достойнството на другите. \n\r\nИнтегритетът поддържа тежестта на думата ви. Той е вътрешният компас и рулят, които ви насочват към мястото, на което сте уверени, че трябва да отидете, дори когато всичко около вас ви дърпа в различна посока. Някои хора смятат, че репутацията е същото като интегритета, но са две различни понятия. Репутацията ви, де факто, е общественото възприятие за вашия интегритет. Тъй като тя произлиза от оценката и мнението на другите, може да е не винаги такава, каквато ни се иска да е. В крайна сметка излиза, че вашата репутация се определя от другите, но само вие определяте вашия интегритет.\n\r\n\n\r\nЕдно просто обяснение може да се даде от теорията на Фройд.\n\r\nСпоред модела на Фройд, психиката има три части - \"То\", Егото и Суперегото (или То-Аз-Свръхаз). Индивидът взаимодейства с външния свят, както и реагира на вътрешните сили. Много психоаналитици използват теоретичния конструкт, наречен Его (Аз), за да обяснят как това е станало чрез различни его функции. Привържениците на его психологията се фокусират върху нормалното и патологичното развитие на егото, неговото справяне с либидалните и агресивните импулси и адаптацията му към реалността. \n\r\nДобър пример за значението на този модел е, когато казвате нещо като: \"От една страна се чувствам като Х, но от друга се тревожа за Y.\" или с други думи: \"Част от мен иска да го направи, но друга част от мен се страхува\".\n\r\nРазличните части на психиката възприемат в различен контекст. Може лесно да забележите, че действате по различен начин с различни хора и в различни ситуации. \n\r\nМоже умишлено да си тръскате цигарата или да изхвърлите опаковката от вафлата си на земята, когато никой не гледа, заради вашето супер его или чисто и просто, за да изпитате удоволствие и удовлетворение от нарушението, което сте извършили.\n\r\nИзлиза, че действаме по различен начин, когато никой не гледа, защото често сме повлияни от един от тези три аспекта на психиката. Когато сме сред хора най-често разчитаме и действаме според това, което ни казва суперегото ни, а когато сме сами, най-често разчитаме и действаме според нашето \"то\" - несъзнателното желание да се чувстваме щастливи и доволни.\n\r\nИ така, какво е важно? Да действаме с достойнство, когато никой не гледа - това е самоуважение, това е почтеност, това е еволюцията - да не бъдем жадни за внимание, когато правим прости и елементарни неща. Идеята е да се научим да действаме във всяка ситуация така, сякаш някой наблюдава всяко едно наше действие.", "date": "2018.11.20", "title": "Хвърляте ли боклук по земята, ако никой не гледа?"}
{"url": "https://www.dnes.bg/stranata/2018/11/20/23-ma-nepylnoletni-snoshti-na-blokadata-na-marica.394160", "text": "23-ма непълнолетни без  придружител са присъствали на снощната блокада на автомагистрала  \"Марица\" до Димитровград.\r\nНа родителите им са съставени актове по Закона за закрила  на детето, съобщи БНР.\r\nПолицаите са съставили 30 акта и 11 фиша по Закона за  движение по пътищата, както и протокол за полицейско разпореждане.\r\nПротестът  в Хасково беше заявен като мирен, но 150 души успяха да затворят  международния път за Свиленград за 40 минути, а движението от Хасково за  Димитровград беше спряно за над 3 часа.", "date": "2018.11.20", "title": "23-ма непълнолетни – снощи на блокадата на \"Марица\""}
{"url": "https://www.dnes.bg/politika/2018/11/20/sled-9-chasa-sbor-patriotite-mylchat-koi-zamenia-simeonov.394197", "text": "Близо девет часа продължиха срещите в Министерския съвет за бъдещето на управлението на страната. В крайна сметка от малката коалиция не съобщиха дали има взето решение кой ще замени като вицепремиер подалия оставка лидер на НФСБ Валери Симеонов. \n\n\nОт кабинета на Симеонов съобщиха, че днес изявления няма да има, а пресконференцията ще е в сряда преди заседанието на МС. Очаква се новият вицепремиер да бъде предложен именно от НФСБ.\r\nВицепремиерът и лидер на ВМРО Красимир Каракачанов също напусна заседанието преди минути, но без да коментира евентуалното решение.\r\nЛидерът на \"Атака\" Волен Сидеров излезе първи от срещата, като остави лидерите на другите 2 партии в малката коалиция да разговарят. Сидеров обяви, че премиерът Бойко Борисов ще каже кой е заместникът на Симеонов. \"Оставаме във властта. Премиерът и вицепремиерът ще ви кажат останалото, аз съм един прост депутат\", каза на излизане Сидеров.", "date": "2018.11.20", "title": "След 9 часа сбор: Патриотите мълчат кой заменя Симеонов"}
{"url": "https://www.dnes.bg/obrazovanie/2018/11/20/biznes-i-obrazovanie-zaedno-za-profesiite-na-bydeshteto.394140", "text": "Технологичното развитие наистина помага много за просперитета на компаниите, както и на страните, в които се намират те. То обаче значително ще промени работните позиции. Около 65% от новите работни места все още не са ни познати и не съществуват към момента. Това каза , , в ефира на .\r\nГостът отбеляза, че в бизнеса мостовете са два – този между образованието и бизнеса и този в самия бизнес, породен от бързото развитие на технологиите.\r\nСпоред него начините за „скъсяване“ на разстоянието между бизнеса и образованието включват партньорство между тях. Като пример той посочи практиката на АББ България да работи с много обучители, партньорството с две образователни институции, даващи възможност за дуално образование, както и програма за тясно сътрудничество с училища, чрез която в ранен етап учениците да избират професиите си, знаейки какво е да се работи в технологичния сектор.\r\n                    \n                    \n                Ван дер Хук изрази мнение, че пазарът в България е значително променен през последните години.\r\n\r\nСпоред него основните предизвикателства пред българския пазар са свързани с намаляващите преки инвестиции в страната.\r\nТой добави, че множество международни компании вече разчитат все повече на автоматизация при управлението на процеси, а според него натам трябва да се насочат и българските, за да увеличат конкурентоспособността си. \r\n", "date": "2018.11.20", "title": "Бизнес и образование – заедно за професиите на бъдещето"}
{"url": "https://www.dnes.bg/politika/2018/11/20/mariiana-nikolova-zamenia-valeri-simeonov-kato-vicepremier.394199", "text": "Началникът на кабинета на вицепремиера в оставка Валери Симеонов - Марияна Николова, ще заеме неговото място в кабинета.\n\r\nТова става ясно от  за утрешното заседание. Промените в кабинета ще бъдат гласувани като първа точка, а името на Николова е посочено там. \n\n\nНиколова е адвокат по професия. От 2015 г. до 2017 г. е ръководител на отдел „Договорно-правен и правна защита“ . Преподавател е по структура на администрацията и административен процес в Института по публична администрация към МС.\n\r\nБлизо шест часа продължиха срещите днес в Министерския съвет за бъдещето на управлението на страната. В крайна сметка от малката коалиция не съобщиха официално дали има взето решение кой ще замени като вицепремиер подалия оставка лидер на НФСБ.\n\r\nОт кабинета на Симеонов съобщиха, че днес изявления няма да има, а пресконференцията ще е в сряда преди заседанието на МС.", "date": "2018.11.20", "title": "Марияна Николова заменя Валери Симеонов като вицепремиер"}
{"url": "https://www.dnes.bg/notifikacii/2018/11/20/roditeli-otshelnici-spiashti-slujbi-syrfistkiia-rai-ad-za-edno-bebe.394167", "text": "\n\r\nМалко след полунощ в понеделник, на един от най-любимите плажове за сърфистите от Голд Коуст, Австралия е открито тялото на деветмесечно бебе. Полицията веднага започва разследване, за да разберат как детето се е озовало във водата и точно колко време е стояло там, когато откриват нещо ужасяващо.\r\nТам където дюните срещат гористата местност, от клони и листа е построен подслон. Оказва се, че той е служил за дом на бебето, неговото братче на две годиники и родителите му – майка на 23 и баща на 48 години. \r\nСемейството непрестанно се мести – от обществени тоалетни, до паркинги и под мостове, те се опитват да се слеят с обстановката и да не се набиват на очи. Студените нощи прекарват увити в одяла, а от време на време добри граждани им носят храна.\r\n                \n                Всъщност, за никой от обитателите на Голд Коуст не е тайна, че семейството живее на плажа. Хората от къщите, които се намирали на брега на \"Сърфисткия рай\" всяка вечер чували бебето да плаче. Дори многократно са били подавани сигнали на полицията с молба за помощ, защото веднага след залязването на слънцето, студ сковавал ивицата, а това, според жителите на града, не са условия, в които малко дете трябва да живее. Никой не откликнал на молбата.\r\n9-месечното бебе било открито от тийнейджър, който бил там със своите съученици, за да отпразнува края на учебната година. Едно от децата е в шок от случилото се.\r\nМалко по-късно полицията успява да арестува родителите на бебето на около пет километра от мястото на трагедията. Според разследващите, те не са били дрогирани, но не е ясно дали не са замесени в смъртта на детето. Съмнителен е фактът, че те не са докладвали на властите за изчезването на детето им. Изключено е и хилядите тийнейджъри, които празнуват края на учебната година, също да са замесени.\r\nДвегодишното братче е било откарано в болница, а след това при социалните служби. То било в \"добро състояние\". Всъщност, когато именно социалните са попитани, защо нищо не е било сторено за децата, те отговарят, че \"били прекалено заети\". На ден се справяли с повече от 100 подобни случая, а семейството така добре се сливало с местния живот, че те така и не разбрали, че имат нужда от помощ.\r\nРодителите продължават да са подложени на разпит, но обвинения срещу тях все още не са повдигнати.", "date": "2018.11.20", "title": "Родители отшелници, \"спящи\" служби: \"Сърфисткия рай\" – ад за едно бебе!"}
{"url": "https://www.dnes.bg/temida/2018/11/20/otrovnata-voda-ne-izpravi-leviia-tasko-pred-temida.394187", "text": "След извършена проверка Софийската градска прокуратура (СГП) постанови  отказ да се образува досъдебно производство срещу народния представител   Ерменков за разпространена от него информация чрез Facebook за качеството на водата в София, съобщиха от Прокуратурата.\r\nПроверката е извършена по повод постъпил сигнал от народните  представители Тома Биков и Данаил Кирилов. В хода й е установено, че на  19 май в публичния си профил в социалната мрежа Facebook    Ерменков е споделил информация, получена от трето лице, че питейната  вода в  София е заразена и/или отровена, поради което съществува  сериозна опасност за живота и здравето на софиянци.\n\n\n\n\r\n                    \n                    \n                Публикацията била съпроводена с апел от страна на Ерменков  институциите да вземат отношение по така постъпилата информация и ако  това е фалшива новина, да я оборят.\r\nПо-късно същия ден той публикувал отново чрез своя профил във Facebook изявление на пресцентъра на \"Софийска вода\",  в което се  отричало водата на София да е замърсена или отровена.\r\nМеждувременно множество граждани се запознали с публикацията и  споделили лично или чрез интернет съобщения, че са узнали тази  информация и от други неофициални източници.\r\nСлед обстоен анализ на интернет активността на   Ерменков по темата, както и на съдържанието на правната норма на  престъплението по чл. 326 от НК /подаване на неверни повиквания и  заблуждаващи сигнали за опасност/  е установено, че действията на  Ерменков не попадат в приложното й поле.\r\nПо своя характер публикуваното от него съобщение на личния му  профил във Facebook не представлява заблуждаващ сигнал за тревога, а се  касае до субективна интерпретация и оценка на автора за коментираните  обстоятелства, се изтъква в прессъобщението.", "date": "2018.11.20", "title": "\"Отровната вода\" не изправи левия Таско пред Темида"}
{"url": "https://www.dnes.bg/politika/2018/11/20/rumen-radev-za-zaplatata-si-ne-az-ia-opredeliam-a-parlamentyt.394198", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНе аз определям заплатата на президента, а Народното събрание, така че депутатите са в пълното право да я намалят, както намерят за добре. Така президентът Румен Радев коментира пред журналисти призива на лидера на БСП Корнелия Нинова депутатите да намалят своите месечни възнаграждения. \n\n\n\"Що се отнася до увеличаването на заплатите на политическия елит, то е оправдано само ако бъде обвързано с тяхната дейност по отношение на реалното благосъстоянието на българските граждани. Такива тендениции засега няма\", отчете президентът, цитиран от \"Фокус\". \n\r\nСпоред него една от причините българските граждани да бъдат по улиците е, че не вярват, че българските политици разчитат само на заплатата си. \"Българите ще имат достоен живот тогава, когато възпитат своите политици да живеят само от заплатата\", добави още Румен Радев.\r\n                    \n                    \n                Президентът коментира и евентуалната срещу между него и премиера Бойко Борисов, за която се говори от няколко дни. \"Среща ще има когато водената от премиера коалиция разработи ясна и конкретна визия за справяне с корупцията по високите етажи на властта, за прекратяване на катастрофалния срив на инвестициите и за постигане на икономически ръст, който да направи така, че да догоним държавите от Централна и Източна Европа. Нали не очаквате, че ще разговаряме и ще обсъждаме четиригодишната програма на кабинета \"Борисов\" 3, която изведе хората на улиците?, попита Радев.\n\r\nПрезидентът бе помолен да коментира и случващото се в малката коалиция и смяната на вицепремиера Валери Симеонов. \"Не се меся в кухнята на коалициите и на партиите\", заяви Радев.", "date": "2018.11.20", "title": "Румен Радев за заплатата си: Не аз я определям, а парламентът"}
{"url": "https://www.dnes.bg/notifikacii/2018/11/20/tri-momcheta-zaginaha-v-gyrciia-sred-tiah-i-bylgarche.394192", "text": "Три 15-годишни момчета, сред които и българче, са загинали в ужасяваща катастрофа в Кипариси в Месиния, Пелопонес. \r\nДо инцидента се стигнало, след като едното от тях тайно е взело колата на баща си, пише greekcitytimes.com, цитиран от \"\".\r\nВ автомобила били 15-годишният Енрико Бузани и двамата му приятели - Никос Трилонас и българчето Христос Мертаи.\r\nТрите момчета си тръгнали от училище, час след като дошли, и потеглили с колата на бащата на едното дете. \r\nКатастрофата е станала на пътя Пиргос-Метонис. Децата се ударили с колата в минаващ ван, каран от 48-годишен румънец, който е в болница.\r\nМомчетата тренирали в местния футболен клуб и били много добри ученици.", "date": "2018.11.20", "title": "Три момчета загинаха в Гърция, сред тях и българче"}
{"url": "https://www.dnes.bg/stranata/2018/11/20/helpbook-signali-opasen-prelez-signal-do-kzp.394128", "text": "Започваме днешния обзор на постъпилите сигнали в платформата на с информация за опасен жп прелез в София. За съжаление страната ни е сред водещите в Европейския съюз с най-много тежки инциденти на прелези.\r\nСпоред фактите, често са виновни участниците в движението, пресичащи железопътните линии, но в случая съществуват предпоставки за инциденти, поради изброените причини описани в сигнала: \r\n\"С настоящото бихме искали да Ви уведомим, че в София, бул. \"Асен Йорданов\" №10, на входа на отбивката, която води към Института по заваряване от страната на Института, Без видимост от страна на МПС-тата и в двете посоки, от които идват трамваите. На трамвайния прелез от няколко месеца липсва огледалото за обратно виждане, което ориентираше водачите на МПС дали наближава трамвай по локалната трамвайна линия. Участъкът между пътното платно на булеварда и локалната трамвайна линия е с високи храсти, което води до липса на видимост и е сериозна предпоставка за възникване на ПТП.\r\n                    \n                    \n                На 2 август тази година, на прелеза стана тежка катастрофа, за щастие без пострадали. Прилагам снимка от Google Street View, от която е видно, че огледало за обратно виждане е имало. Необходимо е огледалото да бъде възстановено и да се премахне растителността около трамвайната линия на поне 50 метра и в двете посоки. Също така, за да се избегнат произшествия между МПС и трамвайте най-добре е да се постави светофарна уредба, тъй като на прелеза движението постоянно се увеличава поради новите производствени предприятия, намиращи се след този прелез\", пише в сигнала.\n\r\nИзбрахме да ви запознаем и с друг проблем, отправен към Комисията за защита на потребителите, в който потърпевшия  се оплаква от  в магазин на известен бранд за облекло. В сигнала се твърди, че след направена покупка за не малко средства, клиентът размислил и решил да върне част от направените покупки. За своя изненада получил отговор, че е невъзможно възстановяването на похарчените пари. Получил предложение, което в никакъв случай не го удовлетворявало, след което сезирал КЗП.\r\nТова са само част от получените сигнали през седмицата. Ако видите нередност, проблем, с който се сблъсквате всеки ден и искате да подадете сигнал - направете го онлайн в \n\r\nПлатформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2018.11.20", "title": "Helpbook сигнали: Опасен прелез, сигнал до КЗП"}
{"url": "https://www.dnes.bg/health/2018/11/20/blizo-400-hiliadi-bylgarki-stradat-ot-osteoporoza-no-edva-4-se-lekuvat.394069", "text": "Остеопорозата е заболяване, което прави костите чупливи и увеличава риска от фрактури. Смята се, че е основна причина за инвалидизиране при възрастните хора. У нас близо 400 000 жени са с остеопороза според данните на Българското медицинско дружество по остеопороза и остеоартроза (БМДОО). Едва 4 на сто от тях се лекуват, което ни определя последното място по този показател в Европа.\r\nСпоред Световната здравна организация остеопорозата е третото социално-значимо заболяване в света - след сърдечно-съдовите и онкологичните заболявания. Данните сочат, че една на всеки три жени на възраст над 70 г. ще счупи кост поради остеопороза.\r\nБолестта може да протича незабелязано и без никакви симптоми в продължение на години. Болката се появява едва, когато възникне фрактура, която често е причина за поставянето на диагноза за остеопорозата. Това е обменно заболяване на костта, което води до намаляване на костната маса. В резултат костите стават крехки и чупливи. Заболяването най-често засега жените в менопауза, поради настъпващите хормонални промени в организма. Мъжете също страдат от остеопороза, но в много по-малка степен.\r\n                    \n                    \n                Рисковите фактори за развитие на остеопорозата са полът, възрастта над 50 години, както и фамилната обремененост, обездвижването, продължителното приемане на кортикостероиди или щитовидни хормони.\r\nТестът за костна плътност е най-честият използван метод от лекарите при поставянето на диагнозата. Ранното проследяване на болестта и нейното специфично лечение може да предотврати усложнения и най-вече появата на тежки фрактури. Леченията действат или чрез потискане на клетките, които разрушават костите, или чрез стимулиране на клетките, които ги образуват. В някои случаи може да се комбинират и двата механизма.\r\nЗа да насочи общественото внимание към това социалнозначимо заболяване и неговата ранна профилактика, биотехнологичната компания Amgen България провежда информационна кампания \"Внимание, чупливо!\". По този повод студенти от Националната художествена академия (НХА) ще изработят керамични чинии, посветени на кампанията. Творбите ще бъдат представени на специална изложба. Подробности за кампанията и заболяването можете да прочетете на .\r\n ", "date": "2018.11.20", "title": "Близо 400 хиляди българки страдат от остеопороза, но едва 4% се лекуват"}
{"url": "https://www.dnes.bg/rusia/2018/11/20/raketi-s-malyk-obseg-sasht-gi-premahva-rusiia-ne.394134", "text": "САЩ изцяло спазват договора за премахване на ракетите със среден и малък обсег от 1987 г., заяви днес генералният секретар на НАТО Йенс Столтенберг преди участието си в заседание на Съвета на ЕС по външни работи.\r\n\"В Европа бяха разположени нови руски, а не американски ракети\", добави той.\n\n\n\r\n\"Новите руски ракети подкопават договора. Тези ракети бяха изпробвани в продължение на години, те са преносими и могат да носят ядрени бойни глави\", уточни Столтенберг.\r\n\"Всички трябва да призовем Москва да спазва договора прозрачно и изцяло. Не искаме нова надпревара във въоръжаването\", добави генералният секретар на Алианса.\r\nНеотдавна президентът на САЩ Доналд Тръмп изрази готовността на Вашингтон да се оттегли от договора заради поведението на Москва.\r\nМеждувременно Русия съобщи за въоръжаването си с нови далекобойни ракети, способни да преодолеят всякакъв противоракетен щит.\r\n/БТА/\r\n ", "date": "2018.11.20", "title": "Ракети с малък обсег: САЩ ги премахва, Русия – не!"}
{"url": "https://www.dnes.bg/stranata/2018/11/20/myj-zagina-pri-tejko-ptp-na-pytia-miziia-oriahovo.394148", "text": "24-годишен мъж е загинал при катастрофа на пътя Мизия - Оряхово, съобщиха от полицията във Враца. \r\nСигналът за инцидента е подаден на 19 ноември 2018 г. около 12.00 часа. \r\nНа пътя между град Мизия и град Оряхово са катастрофирали лек автомобил \"Форд Мондео\" и лек автомобил \"Фолксваген Поло\". \r\n27-годишният водач на \"Форд Мондео\" се движел с несъобразена скорост, навлязъл в насрещната лента и блъснал другата кола. Загинал е 24-годишен пътник във Форда. \r\nС различни наранявания са още трима пътници от същия автомобил, както и водачът на лекия автомобил \"Фолксваген\". \r\nПробите за алкохол на двамата водачи са отрицателни. Образувано е досъдебно производство. \r\n ", "date": "2018.11.20", "title": "Мъж загина при тежко ПТП на пътя Мизия - Оряхово"}
{"url": "https://www.dnes.bg/muzika/2018/11/20/veselin-marinov-otnovo-s-koncert-za-rojdestvo.394136", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВеселин Маринов се подготвя за поредния си голям Коледен концерт на 3 декември в \"Зала 1\" на НДК. След 37 години на сцената и 29 албума музикантът не спира да радва публиката и своите почитатели.\r\n\"Моите концерти в НДК датират от 2000 година, но предколедните ми концерти са с едно особено отношение. Създадох 2 коледни албума и подготвям 3-и. Така изразявам своята голяма любов към тези празници. Тогава хората са много по-добри, сещаме се за родители, за приятели. Дори лошите хора са добри\", уточни певецът пред \r\nТой е категоричен, че на всеки свой концерт се изповядва пред публиката. \n                    \n                    \n                \r\n\"По един свой начин предразполагам хората, те дори забравят да си говорят един с друг. Голямо вълнение има в мен, когато предстоят коледните концерти. Всяка година имаме коледни турнета из страната. Приемат се с огромно уважение и отношение\", допълни той.\r\n ", "date": "2018.11.20", "title": "Веселин Маринов отново с концерт за Рождество"}
{"url": "https://www.dnes.bg/stranata/2018/11/20/chetirima-raneni-pri-verijna-katastrofa-do-pasarel.394156", "text": "Четирима мъже са пострадали във верижна катастрофа до Пасарел. \r\nТе са приети в столичната болница \"Света Анна\", съобщиха от лечебното заведение.\n\r\nКатастрофата е станала преди обед на пътя София – Самоков, в района на Пасарел. Там се ударили три леки автомобила. \r\nВеднага на място са били насочени екипи на полицията, пожарната и Бърза помощ. \r\nКъм момента се извършват прегледи и диагностика на ранените мъже. \r\nДвижението в района на ПТП-то временно е преустановено, пътните полицаи отклоняват превозните средства от Самоков през Ковачевци. \r\n ", "date": "2018.11.20", "title": "Четирима ранени при верижна катастрофа до Пасарел"}
{"url": "https://www.dnes.bg/stranata/2018/11/20/izdirvan-ot-mesec-myj-v-dobrich-otkrit-myrtyv.394130", "text": "59-годишен мъж от Добрич, издирван от месец, е открит мъртъв, съобщиха от МВР.\r\nВ полицията е получен сигнал за изоставен лек автомобил \"Фолксваген\" с добричка регистрация във вилна зона \"Лозята\" по пътя Добрич-село Богдан.\r\nПри огледа край автомобила е открит трупът на мъжа.\r\nСлед аутопсията и назначената съдебно-медицинска експертиза ще стане ясно дали има данни за насилствена смърт, казаха от полицията.\r\nМъжът бе обявен за общодържавно издирване в началото на ноември. Бил в неизвестност от 31 октомври, когато е напуснал дома си, според неговите близки.\r\nМатериалите по случая са докладвани в прокуратурата и е образувано досъдебно производство, посочват от полицията.\r\n ", "date": "2018.11.20", "title": "Издирван от месец мъж в Добрич – открит мъртъв"}
{"url": "https://www.dnes.bg/sofia/2018/11/20/jena-ne-uspia-da-preseche-okolovrystnoto.394162", "text": "Жена е загинала, след като е била блъсната от автомобил на \"Околовръстното шосе\", съобщиха от МВР. \r\nИнцидентът е станал по обед на Южната дъга на Околовръстния път, в района на бул. \"Черни връх\".\r\nЖената е била блъсната, докато е пресичала на необозначено за това място.\r\nПолицията разследва причините за трагедията.", "date": "2018.11.20", "title": "Жена не успя да пресече \"Околовръстното\""}
{"url": "https://www.dnes.bg/eu/2018/11/20/bylgariia-i-vynshnite-i-wc-ta-pod-2-sme-v-es.394135", "text": "Близо една трета от домовете в Румъния са с външни тоалетни, което поставя страната на срамното последно място в Европа по отношение на модерните тоалетни.\r\nСлед Румъния се нарежда България, а на трето място - Литва, пише днес в. \"Адевърул\". В другия край на класацията е Люксембург, предаде БТА.\n\r\nВ Европа средното равнище на жители, които нямат тоалетна в дома си, е 2,4 процента, докато в Румъния е 29,7 на сто.\r\nСлед Румъния се нарежда България с 16,7 процента жители, които не разполагат с тоалетни в домовете си, Литва - 12,2 процента, Латвия - 10,9 на сто, Естония - 6,1 процента и Унгария - 3,9 на сто, сочат данни на европейската статистическа служба.\r\n                    \n                    \n                Това означава, че Румъния има два пъти по-голям брой жители, които нямат тоалетни в домовете си, в сравнение с България, посочва \"Адевърул\".\r\nДелът от близо 30 на ста обаче представлява спад, тъй като през 2016 г. 32,6 процента от населението на Румъния не е разполагало с тоалетна в дома си.\r\nСтраните, които стоят най-добре в това отношение, са Люксембург, Испания и Германия, където процентът жители с външна тоалетна е само 0,1%.", "date": "2018.11.20", "title": "България и външните й WC-та. Под №2 сме в ЕС"}
{"url": "https://www.dnes.bg/politika/2018/11/20/cariat-go-mychi-predsrochniia-vot-kapitalyt-ot-chujbina-iska-stabilnost.394147", "text": "На фона на протестите в страната и искането на опозицията за предсрочни избори, експремиерът Симеон Сакскобургготски призова политиците да погледнат извън България и да преценят как се отразяват вътрешните ни трусове на имиджа ни навън.\n\n\n\r\nСпоред него България не е единствената страна, където има оставки на министри, това се случва и в по-зрели  стари демокрации и не заслужава да се коментира много. \r\n\"Когато обаче има нещо, което може да прозвучи като нестабилност, това се отразява винаги в чужбина\", допълни той. \r\nЗатова трябвало да има поглед и навън, за инвестициите, защото \"капиталът търси спокойствие, предсказуемост и система, която да е изрядна\". \r\n                    \n                    \n                Сакскобургготски смята, че политиците не трябва да гледат на нещата в момента и на парче, когато новината е топла, а да се гледат в перспектива и да преценят ходовете си. \r\n\"Винаги трябва да се гледа в по-общ план\", препоръча той. \r\nИначе е убеден, че предсрочните избори са съвсем нормална практика и в момента има вероятност за такива във Великобритания, в Испания. Според него това е част от демократичните процеси.\r\nЕкспремиерът обаче смята, че е за предпочитане е мандатите да са си цели и макар че обясни, че няма да дава себе си за пример, констатира, че неговото правителство и това на Сергей Станишев, а преди това и на Иван Костов, са изкарали пълни мандати. \r\nТой смята, че след края на кабинета \"Станишев\"  има премиер, който повтаря мандата си, което не се е случвало в най-новата ни история.\r\nСакскобурготтски валидира днес марка с лика на баща си Борис III по повод 100 г. от възкачванито му на престола. Заедно с него печатът натиснаха транспортният министър Росен Желязков, шефът на пощите Деян Дънешки и шефът на Съюза на филателистите Спас Панчев.\r\n\"Важното е да се помни историята, да се гордеем с нея и да я уважаваме. Често съм го казвал, макар да оставам глас в пустинята, че ако нямаме ясна представа за миналото си или го изопачаване според предпочитания и убеждения, трудно е да мислим за бъдещето, защото няма на какво да се опрем\", коментира Сакскобургготски.\r\nТой се радвал, че се отдава внимание така на ролята на цар Борис III, за да можело младите поколения да имат самочувствието, че е имало монархия в България. \r\n\"Наследих баща си през 1943 г. и миналата седмица, на банкета на кралица Елизабет си дадох сметка, че съм ветеранът на Европа\", разказа още Симеон и допълни, че е бил сложен да седне вдясно от кралицата, защото бил най-стария по чин и така го подредил протокола.", "date": "2018.11.20", "title": "Царят го мъчи предсрочния вот: Капиталът от чужбина иска стабилност! "}
{"url": "https://www.dnes.bg/akoshtete-vqrvaite/2018/11/20/bliaskavi-imeniia-sred-pepelta-na-kaliforniia-ne-e-kysmet-pari-sa.394157", "text": "\n\r\n\r\nРавносметката от най-опустошителните пожари в историята на Калифорния е: 80 загинали и над 280 души в неизвестност. Повече от 10 500 домове са изравнени със земята. \r\nХиляди семейства ще трябва да съберат всичко, което им е останало в двете си ръце и да изградят живота си отново – да преодолеят загубата на близки, да загърбят дома си, защото него вече го няма. Да построят нов – другаде. \r\n\r\nНякои, обаче, имат друга съдба. Някои ще се върнат в именията си – величествено издигащи се над останките, над опустошителната картина. Непокътнати. Защото някои не само имат късмет, а имат и пари. \r\n                    \n                    \n                Докато хиляди пожарникари се опитваха да гасят жестоките пламъци, за да спасят домовете на хиляди хора, някои огнеборци изпълняват не национален, а частен ангажимент – наети са от знаменитости да пазят собствените им имения от огъня.\n\n\n\r\nТака например Ким Кардашиян и Кание Уест решават да наемат частен екип пожарникари, за да съхранят скъпия си имот в Хидън хилс в Лос Анджелис. И те далеч не са единствените. \r\nНепокътнати от пламъците изглеждат и домовете на Шер, Бритни Спиърс, Кортни Кардашиян, чиито имения сякаш са били буквално заобиколени от огнената стихия в Калифорния. \r\n\r\nЗнаменитостите изразиха своите съболезнования към загиналите и останаха съпричастни към хората, загубили домовете си в пламъците. В Twitter и Instagram звездите изпратиха безброй послания в подкрепа на пострадалите. Вероятно докато пият кафето си сред пепелта на същите тези домове, които ги заобикалят. Естествено, това не е съвсем така. Заповедта за евакуация все още е в сила и в района не се допускат хора. \r\nВъпреки това лошият вкус в устата след подобно (лицемерно, ако щете) изказване остава. Не за друго – просто изглежда някак нагло да си съпричастен с пострадалите при пожара, а междувременно да ангажираш цял пожарникарски екип само и единствено за себе си. Един за теб, един за Кание, за Шер, за Бритни.... Пожарите да ги гаси друг. \r\nДжесика Симпсън също не пропусна да парадира със своята \"подкрепа\" в социалните мрежи: \"Моля се за всички в Калифорния, които бяха засегнати от тези ужасни пожари...\" (Всички, освен мен, нали...) \r\nМеждувременно къщите на Майли Сайръс и Джерард Бътлър пък бяха напълно изпепелени, а много знаменитости решиха да дарят огромна сума пари, за да се възстановят последиците от пожарите.  \r\nМеждувременно на места екипите продължават да се борят с пожара. Прогнозата за времето предвижда появата на вятър, а това ще доведе и до известни затруднения. Както стана ясно – над 280 души са в неизвестност. Цифрата падна, след като първоначално беше обявено, че над 1000 са хората, които са обявени за изчезнали. \r\nИздирвателните операции продължават и към момента, на места вали дъжд, а това със сигурност ще доведе до проблеми, тъй като пепелта се превръща в гъста кал, а под нея може да са погребани тела.", "date": "2018.11.20", "title": "Бляскави имения сред пепелта на Калифорния. Не е късмет, пари са!"}
{"url": "https://www.dnes.bg/snimka-na-denia/2018/11/20/zimno-vreme-oblaci-dyjd-na-mesta-poledici.394144", "text": "През следващото денонощие времето над страната ще бъде облачно и дъждовно. В Централна и Източна България валежите ще са значителни. В западната част на Северна България при температури, близки до 0 градуса, ще има условия за поледици. Ще духа слаб, в Източна България до умерен вятър, предимно от североизток.\r\nСпоред  минималните температури в повечето райони ще са между 1 и 6 градуса, максимални от 1-2 градуса в Северозападна България, до 11-12 градуса в южните райони и по Черноморието.\r\nНад Черноморието ще бъде облачно, дъждовно и ветровито. Ще духа умерен североизточен вятър. Максималните температури ще бъдат между 11-13 градуса. Температурата на морската вода е 13-14 градуса. Вълнението на морето ще бъде 3-4 бала.\r\n                \n                В планините също ще бъде облачно с валежи от дъжд, над около 2000 метра от сняг. Ще духа умерен до силен вятър от юг-югоизток, който вечерта ще отслабне. Максималната температура на височина 1200 метра ще около 7 градуса, на 2000 метра - около 3 градуса.\r\nПрез нощта срещу четвъртък в Северна България и по високите котловинни полета на Западна България дъждът ще премине в сняг, в Южна България ще вали дъжд. В четвъртък валежите ще отслабнат, до вечерта ще спрат, вятърът ще отслабне.\r\nВ петък вече ще е без валежи, но студено, особено в Северна България, където минималните температури ще се понижават на места до минус 8 - минус 10 градуса. Облачността ще се разкъса, над много райони до слънчево, но на отделни места в низините ще има ниска облачност или мъгла. Дневните температури ще бъдат в много широки граници, но все пак с тенденция към повишение.", "date": "2018.11.20", "title": "Зимно време: Облаци, дъжд, на места поледици"}
{"url": "https://www.dnes.bg/obshtestvo/2018/11/20/protestite-triabva-da-davat-alternativa-ima-li-ia.394149", "text": "\"Енергията на протестите в България беше изразходвана безпредметно и без цел\", обяви в седмичния си обзор пред икономистът Георги Найденов.\r\nПо повод общественото недоволство у нас, което се изрази като протести срещу ниския стандарт на живот и високите цени на горивата, икономистът каза, че в демократична държава хората имат право да протестират. Част от елементите им го изненадват, защото донякъде напомнят протестите от 2013 г., с по-различен елемент.\r\nНо икономистът не вижда как един протест в нашата малка държава ще повлияе на борсовите цени на петрола. Той коментира като не много пазарна идеята, появила се по време на протестите, че търговците на горива трябва едва ли не да си вписват печалбата на касовите бележки.\r\n                    \n                    \n                \"Видя се, че ефектът от държавна намеса върху дизеловото гориво би бил от порядъка на 5 - 6 стотинки. По-видим би бил ефектът от намеса в цените на безоловните бензини, но аз виждам, че вече цените тръгнаха надолу. Докато в 2013 г. цените бяха по-високи\".\r\nТъй като част от хората протестират срещу индустриалците, че дават ниски заплати, трябва да се знае в тази връзка, посочи Найденов, че България за да има този експорт, който има, той се базира на конкурентни цени.\r\n\"Тъй като ние нямаме голям вътрешен пазар като другите държави, ако се повишат драстично възнагражденията в сектор производство, те трябва да влязат в себестойността на продукта, тогава той ще стане неконкурентноспособен. Това предимство, което имаме в момента - ние сме по-скъпи от Китай, но сме с по-добро качество и по-близки като дестинация, моментално ще го загубим\".\r\nЗа да има решение този въпрос, защото пък всички се оплакват от липса на кадри, \"ние трябва да се научим как да си повишим производителността на труда. С това ние ще удовлетворим нуждите на работодателите, респективно за определени позиции ще има нужда от по-малко хора, те ще бъдат пренасочени към други позиции и ще има възможност да се вдигне възнаграждението\", уточни икономистът.\r\nУ нас протестите тръгнаха от едно необмислено изказване, след което вместо членът на правителството да си подаде веднага оставката, както би се случило в друга държава, влезе в обяснителен режим, каза още Найденов.\r\n\"Има много работещи и пътуващи през уикенда хора, които бяха затруднени. Тази енергия с подобен род искания е малко безпредметно изразходвана и без цел. Не направи добро впечатление и поведението на \"щастливо протестиращите майки\", които за това, че някой си е тръгнал под натиск, се развеселиха, като че исканията им са постигнати и Законът за социалната помощ е минал. Там се преекспонираха нещата\", настоя Найденов.\r\nХората като протестират трябва да дадат алтернатива - кой, с каква партия, каква политическа система предлага, посочи икономистът.\r\n\"Ако се разходите в провинцията ще видите питейните заведения пълни в делничен ден. Това е така, защото, мнозина предпочитат да не работят, защото се издържат като получават пари от свои близки в чужбина, което аз не приемам за нормално. Много от хората не са се сблъскали с управление на хора, нито с това как от продукта се стига до възнаграждението\", допълни експертът\r\nСред събитията и процесите, които ще определят икономиката на 21 век в следващите години, които посочи Георги Найденов на финала на обзора си, е демографският проблем на България, на целия Европейски съюз, от друга страна - укротяването на демографския ръст на Азия.\r\n\"Никой обаче не обръща внимание на случващото се в Африка, където се очаква да се оформят 13 мегаполиса с над 50 млн. жители. А това ще промени икономическата нагласа на света към континента\", каза икономистът.\r\nВижте още на сайта на.", "date": "2018.11.20", "title": "Протестите трябва да дават алтернатива. Има ли я?"}
{"url": "https://www.dnes.bg/notifikacii/2018/11/20/stoika-petrova-s-medal-sled-boi-nad-indiika.394171", "text": "Стойка Петрова си осигури най-малко бронзов медал от Световното първенство по бокс за жени, което се провежда в Ню Делхи, Индия.\r\nВ 1/4-финален мач в кат. до 54 кг българската националка постигна победа над индийката Маун Маниша с 4:1 съдийски гласа – 30:27, 29:28, 29:28, 27:30, 30:27.\r\nТака в спор за място на финала Петрова ще боксира с монголката Нандинцецег Мягмардулам, постигнала успех над мароканката Зохра Захрауи.", "date": "2018.11.20", "title": "Стойка Петрова с медал след бой над индийка"}
{"url": "https://www.dnes.bg/akoshtete-vqrvaite/2018/11/20/zein-malik-ne-se-imam-za-miusiulmanin.394150", "text": "Зейн Малик е отгледан в религиозно семейство, но вече не се счита за мюсюлманин, призна самият той.\r\nТой вярва в божествената сила, но казва, че не е съгласен с много от практиките, свързани с исляма. \r\n\"Не съм отявлен мюсюлманин. Не вярвам, че трябва да ядеш определено месо. Не вярвам, че трябва да четеш молитви на определен език по 5 пъти на ден. Не вярвам на нищо от тези неща. Вярвам, че ако си добър човек, всичщо ще се нареди правилно за теб\", каза певецът пред британското издание на \"Vogue\".\r\n \r\nТой заяви, че планира да живее живота си по хубав начин и вярва, че ако се държи добре, ще получава добро. Когато от изданието го питат дали счита себе си за мюсюлманин, Малик отвръща: \"Не, не се считам за такъв\".\r\n \r\n", "date": "2018.11.20", "title": "Зейн Малик: Не се имам за мюсюлманин!"}
{"url": "https://www.dnes.bg/balkani/2018/11/20/chlenstvo-v-interpol-ne-i-skoro-za-prishtina.394158", "text": "С 68 гласа \"за\", 51 \"против\" и 16 \"въздържал се\", Косово не успя да си осигури две трети от гласовете на страните-членки, за да се присъедини към Интерпол, съобщи държавната \"Радио и телевизия Косово\" (RTK), цитирана от \"Фокус\".\r\nСлед гласуването от страна на общото събрание на Международната организация за наказателно сътрудничество в Дубай във вторник третият опит на Косово да се присъедини към Интерпол беше неуспешен.\r\nИнтерпол, международната мрежа, свързваща полицейски сили в 190 държави, действа като платформа за сътрудничество и обмен на информация за трансгранични престъпления.\r\nКосово поиска достъп до общата международна база данни за наказателни доказателства, налични за всички държави-членки, но не си осигури гласовете, които се изискват за влизане.\r\n                    \n                    \n                Гласуването се проведе в два кръга във вторник сутринта, като резултатът от първия кръг беше 76 гласа \"за\", 56 \"против\" и 22 \"въздържали се\", но във втория кръг броят на гласовете в полза на членството в Косово спадна до 68, като 51 гласуваха \"против\" и 16 \"въздържал се\".\r\nПрищина оттегли заявлението си за присъединяване към организацията преди заседанието на Общото събрание в Китай през 2017 г.\r\nМиналата година премиерът Рамуш Харадинай обоснова с липсата на подкрепа оттеглянето на искането на страната.\r\nКосово е кандидатствало два пъти по-рано за членство в Интерпол, веднъж през 2015 г. и през 2016 г., но и двата пъти неуспешно.\r\nСрещата на Интерпол в Дубай получи международно внимание тази година в очакване на гласуването за нов председател на организацията.\r\nПредишният - Менг Хонгуей, който беше на поста от ноември 2016 г. и трябваше да остане до 2020 г., изчезна през септември по време на посещение в Китай.\r\nСпоред Ню Йорк Таймс, по-късно е открито, че Менг е бил тайно задържан от китайската полиция. Интерпол получи оставката му на 7 октомври.", "date": "2018.11.20", "title": "Членство в Интерпол? Не и скоро за Прищина"}
{"url": "https://www.dnes.bg/notifikacii/2018/11/20/piiani-iz-slivnica-chupiha-koli-inventaryt-na-kazino.394155", "text": "Шестима са озоваха в ареста в Сливница, след като вилняха пияни из града през нощта.\r\nПоредицата среднощни криминални прояви започнала към 21.35 часа.\r\nТогава мъж се оплакал в полицията, че негов съсед и приятелите му, видимо пияни, чупят паркираните на улицата коли, в това число и неговата.\r\nСлед като на място пристигнали униформените, добре почерпените мъже се нахвърлили на този, който подал сигнала. Така се стигнало до ареста на четирима от най-агресивните нападатели.\r\nМалко по-късно персонал на местното казино сигнализирал с паник бутон за възникнал скандал в залата. \r\nИ там се оказало, че пияни вилнеят.\r\nПри проверка на помещението са установени множество нанесени щети по инвентара на заведението.\r\n                \n                От групата петима пияници били арестувани. Сред тях и една жена, която била освободена предвид факта, че има малко дете, за което трябва да се погрижи.\r\nМъжът й обаче, криминално проявен и осъждан, след като бил заключен в ареста, започнал да буйства, да псува и обижда полицаите.\r\nИмало и две задържани непълнолетни девойки, които пък счупили пожароизвестителната система в ареста, разпорили дюшеците и възглавниците и блъскали по вратата във видимо неадекватно състояние.", "date": "2018.11.20", "title": "Пияни из Сливница: Чупиха коли, инвентарът на казино... "}
{"url": "https://www.dnes.bg/obshtestvo/2018/11/20/hiliadi-dolari-za-post-influensyrite-rabotiat.394065", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВсеки ден се сблъсквате с тях. Вероятно не го знаете, дори и не подозирате. Вероятно дори не знаете кои са и с какво се занимават. \n\r\nНо със сигурност сте чували за инфлуенсърите. Лидери на мнение в социалните мрежи. Павел и Христо са хора с опит в сферата на влогърството, а вече и печелят от това си занимание.\r\nМеждународната статистика показва, че тази година лидерите на мнение са още по-търсени от различни фирми спрямо предходните години, показва .\r\nПрез 2018 г. фирмите са отделили средно между 25 хиляди и 100 хиляди долара от бюджета си за инфлуенсъри.\r\n                    \n                    \n                Някои фирми споделят, че търсят специалисти в дадената област, в която е продуктът им, тъй като така мнението на инфлуенсъра е по-значимо за целевата им аудитория.\r\nПонякога, за да бъдат забелязани от фирмите, хората с много последователи в социалните мрежи рекламират безплатно. Това е инвестиция с надеждата компанията да започне и да плаща за тази реклама на продукта.\r\nПонякога и с четирицифрени суми. Понякога заплащане може и да няма. Честа практика е инфлуенсърите да рекламират продукта, а фирмата да им го подарява.", "date": "2018.11.20", "title": "Хиляди долари за пост: Инфлуенсърите работят..."}
{"url": "https://www.dnes.bg/usa/2018/11/20/strelba-v-chikago-tri-jertvi-krai-bolnica-myrsi.394108", "text": "Трима са загинали по време на стрелбата в района на болница \"Мърси\" в Чикаго, съобщи CNN.\r\nСпоред началника на полицейското управление в града инцидентът започнал на паркинга на болницата, където човек е влязъл в конфликт със служител на лечебното заведение.\r\n\"Един мъж е застрелял жена, с която е имал връзка, тя е работила в болницата\", каза началникът на полицията на пресконференция.\r\nСпоред него, след това нападателят, въоръжен с пистолет, е влязъл в сградата и продължил да стреля там. В резултат на това е починала една жена, която също е била служител в болницата.\r\nНа мястото са пристигнали полицейски служители, които са влезли в престрелка с нападателя. Както се отбелязва, един от полицаите е бил ранен, а в последствие е починал.\r\n\"По време на престрелка нападателят също беше смъртоносно ранен\", заявиха от полицията.\r\nСпоред полицията инцидентът е възникнал на битова основа, като 30-годишния нападател и убитата жена на паркинга са били бивши съпрузи.", "date": "2018.11.20", "title": "Стрелба в Чикаго: Три жертви край болница \"Мърси\""}
{"url": "https://www.dnes.bg/za-da-se-razbirame/2018/11/20/s-koi-hora-da-se-razdelite-spored-zodiiata.394073", "text": "Има един тип хора, т.нар. енергийни вампири, които може би неусетно за вас, успяват да източват вашата енергия малко по малко. Ако усетите, че в близкото си обкръжение имате такъв вид токсичен човек, който ви затормозява и натоварва, по-добре го отрежете от живота си.\r\n \r\nВижте кои хора трябва да премахнете от живота си, според зодиакалния си знак:\r\n\r\n\r\n \r\nВие сте супер амбициозни и притежавате естествено, вродено желание да стъпите на върха на всичко, което правите. Последното нещо, от което имате нужда в личния си живот е човек, който постоянно се опитва да подкопае вашия успех, индивид, който ви завижда или ви ревнува твърде много, човек който ви дърпа назад или такъв, който ви внушава неувереност.\r\n \r\n\r\n \r\nХората от тази зодия са много точни, надеждни и лоялни, но и самите те се нуждаят от стабилност в живота си. Телците се чувстват много зле , когато са обградени от хора, които ги лъжат и заблуждават най-редовно, защото те нарушават чувството им за стабилност. Телците трябва да общуват с хора, на които могат да се доверят и с които могат да изградят стабилни връзки.\r\n \r\n\r\n \r\nБлизнаците са любознателни, весели и спонтанни по природа. Тяхната енергия може лесно да бъде изцедена от негативни, мрачни и вечно оплакващи се хора. Ако сте родени под този знак, не допускайте в живота си хора, които все страдат и мрънкат за нещо, защото те ще развалят вашето, по природа добро настроение. Не се оставяйте този тип хора да ви манипулират и използват.\r\n \r\n", "date": "2018.11.20", "title": "С кои хора да се разделите според зодията?"}
{"url": "https://www.dnes.bg/index/2018/11/20/receptata-dnes-fritata-s-chushki-i-kolbas.394007", "text": "\r\n10-12 яйца\r\n150-200 г колбас или шунка\r\n1-2 печени капии\r\n150 г сирене\r\n3-4 супени лъжици олио\r\nриган и черен пипер\r\n \r\n\r\n \r\nЯйцата се разбиват, към тях се прибавят нарязаните колбас и чушки, натрошеното сирене, подправките. Може да се добави малко прясно мляко, ако се получи по-гъста смес. Добавете и няколко лъжици олио. Разбърква се добре и се излива в тава. Пече се около 20 минути или до златиста коричка.\r\n\r\n", "date": "2018.11.20", "title": "Рецептата Dnes: Фритата с чушки и колбас"}
{"url": "https://www.dnes.bg/eu/2018/11/20/evropa-mylchi-po-kazusa-gruevski-ungariia-deistva.394107", "text": "Нито една страна от ЕС не е повдигнала въпроса за Никола Груевски, заяви унгарският външен министър Петер Сиярто, цитиран от македонския телевизионен \"Канал 5\".\n\n\n\r\nВ отговор на въпрос, Сиярто заяви, че бившият македонски премиер Никола Груевски е изразил желание да подаде молба за убежище в унгарско посолство, но правителството на Унгария не е имала никаква роля в неговото идване.\r\nТой каза, че унгарските власти за първи път разбрали за случая в една от съседните страни в Македония и че Груевски \"напълно законно дойде в Унгария в съответствие със съответните национални и международни закони, а всички преминавания през границите са легитимни. Унгарските органи, въз основа на мерките за сигурност, решиха да приемат молбата му за убежище в Будапеща\".\r\n                    \n                    \n                Както каза той, никой колега от ЕС не повдигна въпроса в понеделник.\r\nСиярто ще проведе двустранни разговори с македонския външен министър в рамките на срещата на високо равнище на НАТО в Брюксел в началото на декември.\r\n\"За Унгария подкрепата на Македония не е въпрос на партийно или правителствено съчувствие\", каза той и повтори позицията на правителството, че Груевски не е политически, а правен въпрос. \r\n ", "date": "2018.11.20", "title": "Европа мълчи по казуса Груевски, Унгария – действа!"}
{"url": "https://www.dnes.bg/obshtestvo/2018/11/20/bylgarinyt-ubeden-sydyt-reshava-pod-natisk.394109", "text": "Българите подкрепят акциите на прокуратурата, но не вярват, че ще завършат с ефективни присъди. Това показва новото национално проучване на общественото мнение на изследователския център \"Тренд\", проведено по поръчка на \"\".\n\n\n\r\n1004 пълнолетни българи са били анкетирани между 6 и 12 ноември 2018 година. Проучването отбелязва също лек спад в оптимистичните нагласи и ръст в негативните оценки за работата на основните институции.\r\nОптимистите и песимистите са с почти равни дялове, като все още оптимистите остават малко повече (46%) за сметка на песимистите (42%).\r\n                    \n                    \n                В контекста на засилената активност на българската прокуратура в последните месеци  анкетата тества и оценката за работата на основните силови институции.\r\nСпоред данните отрицателните оценки превишават повече от два пъти положителните при всяка една от опциите.\r\nС най-ниски оценки за работата си се ползва Висшият съдебен съвет (13%), но и дейността му е най-непозната за интервюираните. \r\nМинистерството на правосъдието събира само 15% положителни оценки. Няколко процентни пункта по-висока оценка респондентите дават на работата на съда (20%), прокуратурата (21%) и Министерството на вътрешните работи (26%).\r\nОсновният проблем в съдебната система, който събира 3 пъти повече посочвания в сравнение с втория в класацията, е корупцията. Липсата на независимост и политическото влияние се нареждат на второ място с 9%, следвани от бавната работа на съдебната система (7%) и неадекватното законодателство (5%).\r\nИнституцията, от която гражданите очакват действия за подобряване на съдебната система като цяло, е Министерството на правосъдието (38%), следвана от съдиите (31%), главния прокурор (28%), Висшия съдебен съвет (26%), прокурорите (24%), Народното събрание (23%) и правителството (20%).\r\n3/4 от българите смятат, че политиците оказват натиск върху работата на съдебната система, и само 8% са тези, които са на обратното мнение.\r\nА основният фактор, който влияе върху решенията на българския съд, са корупцията (36%) и политическото влияние (32%), докато законите и справедливостта са съответно с 10% и 4% според анкетираните граждани.\r\nНа приблизително три равни части са разделени в мнението си интервюираните затова дали трябва да се увеличат, или да се намалят правомощията на прокуратурата.\r\n31% са на мнение, че трябва да се увеличат, за да се подобрят резултатите, докато 35% са на мнение, че не трябва да се увеличават, защото и сега са достатъчни. 34% пък не знаят или не могат да преценят.\r\nНе предизвиква изненада сериозната подкрепа за последните акции на прокуратурата срещу български бизнесмени, като 81% от всички запитани ги подкрепят, като сред тях малко над половината (51%) напълно ги подкрепят. Само 10% пък остават скептични към действията на прокуратурата. Приблизително същият процент (83%) са на мнение, че прокуратурата трябва да продължи с такъв тип акции.\r\nСкептицизмът към крайните резултати под формата на ефективни присъди е огромен. 60% смятат, че няма да има ефективни присъди, докато само 16% смятат, че ще има. \r\nВ контекста на убийството на журналистката Виктория Маринова се повдигна и въпросът дали е справедливо при самопризнание обвиняемият да получава намалена присъда с 1/3. \r\n62% от участвалите в проучването смятат, че това не е справедливо, докато 17% са на обратното мнение.\r\nБлизо 3/4 пък са на мнение, че българските народни представители не трябва да се ползват с имунитет, и само 14% смятат, че депутатите трябва да се ползват от това право.", "date": "2018.11.20", "title": "Българинът убеден: Съдът решава под натиск!"}
{"url": "https://www.dnes.bg/usa/2018/11/20/zabranite-ne-sa-tova-koeto-biaha-s-hidjab-v-kongresa.394112", "text": "Американският Конгрес ще промени вътрешния си правилник по инициатива на мюсюлманка, избрана за негов член. Целта е да бъде разрешено носенето на хиджаб в сградата, предаде Франс прес.\r\nИлхан Омар, бивша сомалийска бежанка, беше избрана на междинните избори за член на Камарата на представителите от Демократическата партия.\n\r\nТя участва в пренаписването на правилника на Конгреса, който от 181 години забранява главата на хората да е покрита с нещо, когато са в сградата. \r\nСега се предвижда да има изключения по религиозни причини. Сред тях ще са ислямската забрадка, еврейската кипа и сикхският тюрбан.\r\nПромяната би трябвало да бъде одобрена през януари от Камарата на представителите, в която сега мнозинство имат демократите.\r\nИлхан Омар се заканва да промени още няколко забрани.", "date": "2018.11.20", "title": "Забраните не са това, което бяха! С хиджаб в Конгреса"}
{"url": "https://www.dnes.bg/health/2018/11/20/8-te-prichini-da-piete-sok-ot-nar.394084", "text": "Нарът е екзотичен плод, родината на който е Близкият Изток. Сокът от него е много приятен, сладък и същевременно леко кисел и стипчив. Пресният сок от нар има множество ползи за здравето, включително предпазва от болестта на Алцхаймер, сърдечносъдови заболявания, косопад, високо кръвно налягане, диабет, храносмилателни смущения.\r\nКакво съдържа сокът от нар?  Хранителната стойност на сока от нар е висока. Той е добър източник на енергия, диетични фибри, протеини и минерали като калий, калций, магнезий, желязо, фосфор, цинк, натрий. В него се съдържат още витамините К и С, витамини от група В и много антиоксиданти.\r\nКои са основните ползи от сока от нар?\r\n\r\n                    \n                    \n                Всяка храна или напитка, която съдържа завидно количество антиоксиданти, има свойството да забавя стареенето. Така е и със сока от нар. Богатството му на тези борещи се със свободните радикали вещества допринася за забавяне на стареенето на клетките и създаването на условия за злокачествени изменения в тях, водещи до тумори.\r\n\r\nРедовната консумация на сок от нар прави чудеса с косата. Той не само я подхранва и подсилва растежа ѝ, но я прави бляскава и жизнена, тъй като стимулира образуването на нови фоликули.\r\n\r\nСокът от нар се нарича още сърдечносъдов сок заради свойствата, които има в подобряването на работата на сърцето и кръвоносните съдове. Сокът от нар има и положително действие върху лошия холестерол, което допълнително предпазва съдовете от стеснения и втвърдяване.\r\n", "date": "2018.11.20", "title": "8-те причини да пиете сок от нар"}
{"url": "https://www.dnes.bg/sofia/2018/11/20/agresiven-stopanin-agresiven-pitbul-strahyt-prevze-ovcha-kupel.394113", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПо време на разходка в парка в столичния квартал \"Овча купел\" 1, питбул захапва кучето на председателя на Съюза на преводачите в България проф. Иво Панов, а малко по-късно напада и самия него. Кучето е насъскано от своя стопанин, който преди това атакува словесно проф. Панов.\r\n\"Един питбул излиза от храстите, стопанинът му го разхожда с хрътка, атакува моето куче, захапа го за стомаха много силно. Моето куче взе да скимти и тръгнах с него към жп линията, за да избегна повече конфронтация. В един момент чувам зад гърба си: \"Върни се, простак! Чуваш ли какво ти говоря, кретен\". Разбрах, че имам работа с ненормален\", разказа пред  проф. Панов.\n\n\n\r\n                    \n                    \n                Той не желае да разговаря със стопанина на питбула и се отдалечава, оглеждайки нараняванията по своя домашен любимец. \r\nАгресивният мъж обаче насъсква кучето си и то побягва след професора. Хвърля върху него, захапва го и той пада на земята. Проф. Панов получава помощ от двама мъже, които редовно тичали сутрин в парка.\r\nПрофесорът отива в болница, където зашиват раната му от захапката на питбула, след което дава показания в 6-то РПУ. \r\nОказва се, че мъжът се е държал по същия начин и с други хора, а кучето е било агресивно и друг път.\r\nА проф. Панов обяви, че ще отиде в Съдебна медицина, ще си извади медицинско свидетелство и ще подаде съдебен иск срещу стопанина на агресивния питбул.", "date": "2018.11.20", "title": "Агресивен стопанин, агресивен питбул... Страхът превзе \"Овча Купел\""}
{"url": "https://www.dnes.bg/obshtestvo/2018/11/20/parlamentarni-smetki-gerb-vodi-na-bsp-patriotite-gubiat-podkrepa.394111", "text": "В оценката за работата на парламента и правителството се регистрира спад на положителните оценки и ръст на отрицателните, показва проучването на агенция \"Тренд\".\n\n\r\nЕдна пета от всички запитани оценяват положително парламента, докато 71% са на обратното мнение.\r\nСравнително по-добри са оценките за правителството, като 28% го оценяват положително срещу 62%, които дават отрицателна оценка.\r\nПри президента не се наблюдават чувствителни разлики, като при него малко над една четвърт (26%) дават отрицателни оценки срещу 59% положителни.\r\nОтчита се и ерозия в обществената подкрепа към основната управляваща партия, като дистанцията между нея и БСП се скъсява, достигайки 1,3% в полза на ГЕРБ.\r\n                    \n                    \n                Скандалите около \"Обединени патриоти\" в последния месец оказват влияние върху електоралните стойности на коалицията, като те свиват своята подкрепа от 5,5% през октомври до 4,2% през ноември.\r\nЕрозията към формациите, съставляващи управляващата коалиция, не се прелива към опозиционните партии, а само увеличава дела на деклариращите, че няма да гласуват.", "date": "2018.11.20", "title": "Парламентарни сметки: ГЕРБ води на БСП, Патриотите губят подкрепа!"}
{"url": "https://www.dnes.bg/zvezdi/2018/11/20/v-big-brother-psevdo-zvezdi-zavisimosti-selski-skandali.394116", "text": "Весела Нейнски последва съдбата на Жени Калканджиева и стана втория съквартирант, който напусна Big Brother.\r\nСлед изпълнението на мисия \"Ах този Джизъс!\" участниците бяха зарадвани, че са я изпълнили успешно и за кратко имаха възможност да се зарадват, че отново ще имат топла вода и достъп до склада. \r\nРадостта им обаче беше помрачена от Биг Брадър, който отново наложи санкции заради Златка и Емануела, които си свалиха микрофоните и се скриха в банята. \r\nСитуацията сериозно разстрои Златка, която се почувства виновна. В крайна сметка Биг Брадър предложи на двете да споделят пред всички за какво са си говорили и да прецени дали да възстанови нормалния живот в Къщата. Златка и Емануела изпълниха задачата и зарадваха Съквартирантите.\r\n                    \n                    \n                Тази ситуация беше предшествена от махленски скандал между Емануела и гримьора Цецо Андреев. Всичко започна от невинен спор коя \"известна с известността си\" е най-красива, а претендентките бяха Николета Лозанова и Златка Райкова. \r\nЦецо застана на страната на Златка и видимо не приемаше друго мнение. В спора се скараха с Емануела, която бе категорична, че няма да ходи да се гримира при него. Поводът бяха думите на Андреев, че Преслава била най-хубавата певица. \r\nПо-късно Емануела изгони гримьора от стаята, а след признанията за разговора със Златка в банята стана ясно, че фолкпевицата е намекнала за зависимостите на Цецо. \r\nТой полудя и изригна с обиди като една от най-безобидните бе \"селянка\". После започна да крещи как Емануела е развела не един и двама мъже у нас, намеквайки, че е мъжемелачка и разбивачка на семейства. После дойдоха обичайните закани за съд.\r\n\"Ще ходя да си направя тест и ще й го лепна на висналия гъз\", каза афектираният гримьор.\r\nЕмануела, която е дългогодишна клиентка на Андреев, го жегна, че няма право да обижда хора, от които си вади хляба. \r\nТой обаче си обеща, че повече няма да я гримира и очаква деня, в който Емануела ще прекрачи прага на неговия салон, за да я изгони.", "date": "2018.11.20", "title": "В Big Brother: Псевдо звезди, зависимости, \"селски\" скандали"}
{"url": "https://www.dnes.bg/usa/2018/11/20/strelbata-v-chikago-e-v-rezultat-na-bitov-skandal.394118", "text": "\r\nСтрелбата в чикагската болница е в резултат от битов скандал, съобщиха Асошиейтед прес и Ройтерс. По време на атаката са загинали четирима души.\n\r\nПобеснелият мъж е застрелял годеницата си пред болница \"Мърси\". След това е стрелял по пристигналите полицаи и се е скрил в сградата на лечебното заведение. Там той е убил стажантка по фармацевтика и още един полицай.\r\nНападателят е загинал, но не е ясно дали се е самоубил или е бил застрелян в престрелката, която е продължила няколко минути.\r\nСпоред цитиран в медиите очевидец на скандала, избухнал между въоръжения мъж и първата му жертва, той е искал тя да му върне годежен пръстен.", "date": "2018.11.20", "title": "Стрелбата в Чикаго е в резултат на битов скандал"}
{"url": "https://www.dnes.bg/sofia/2018/11/20/kola-goria-v-mladost-zaradi-finansovi-otnosheniia.394121", "text": "\nСтоличният общински съветник от \"Политическа група 5\" Венци Мицов съобщи с пост във Facebook за запалена кола пред бл. 433 в кв. \"Младост\" 4.\r\nСигналът за горящата кола е получен след 5:30 часа сутринта. Оказва се, че синът на Мицов е станал свидетел на огнения ад.\r\nПо първоначални данни става дума за неуредени финансови отношения. Колата, която е запалена, всъщност е с врачански номера.\r\nЧовек, също от Враца, но не собственик на изгорелия автомобил, живеещ в блок 433, миналата вечер бил на казино. В игралния пункт дал пари на неизвестен човек, който пък го заплашил, че ще запали колата му.\r\nРано тази сутрин пък пред блок 433 неизвестни пиромани объркват и палят колата на нищо неподозиращия гражданин.\r\nСобственикът на запалената кола обяви пред , че става дума за грешка.\r\nИма още 3 пострадали автомобила заради палежа.\r\n ", "date": "2018.11.20", "title": "Кола горя в \"Младост\" заради \"финансови отношения\""}
{"url": "https://www.dnes.bg/stranata/2018/11/20/skala-pada-vyrhu-vlak-no-vse-pak-traseto-e-bezopasno.394110", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОсем души са били ранени, след като снощи скала падна върху влака Петрич - Благоевград край Черниче. Скални отломъци и земна маса падат на релсите, а локомотивът се удря челно в тях и излиза от релсите.\n\r\nВ композицията е имало 42-ма пътници. Сред пострадалите няма такива с тежки наранявания, нито с пряка заплаха за живота, каза областният управител Бисер Михайлов.\r\nТрима от ранените са ЖП служители, другите са пътници, съобщи .\r\nИнцидентът става на труднодостъпно място между гарите \"П.Яворов\" и \"Черниче\". Пътниците са изведени своевременно. Създадена е организация за превоза им с автобуси.\r\n                    \n                    \n                През цялата нощ продължи разчистването на последиците от тежкия инцидент в Кресненското дефиле. Целта е да се освободи железопътното трасе, за да се възстанови движението на влаковете.\r\nТази сутрин започна нов оглед на мястото на инцидента, очаква се разчистването на железопътната линия да отнеме поне два дни.\r\nОт НКЖИ увериха, че трасето в Кресненското дефиле не е опасно и свличането край село Черниче не е могло да бъде предвидено, настоя Бисер Минчев, главен ревизор по безопасността – НКЖИ.\r\n\"Щетите по жп линията ще се видят, след като се разчисти трасето, но на пръв поглед няма кой знае колко големи щети. По локомотива има големи щети, пострадал е единият от вагоните\", коментира Минчев.", "date": "2018.11.20", "title": "Скала пада върху влак, но все пак: Трасето е безопасно!"}
{"url": "https://www.dnes.bg/sofia/2018/11/20/vijte-kyde-niama-da-ima-voda-na-21-noemvri-v-sofiia.394123", "text": "На 21 ноември 2018 г. (сряда), във връзка с монтаж на спирателни кранове на ул. \"Чавдар Мутафов\"  кв. \"Витоша\", се налага спиране на водоподаването от 09:00 до 21:00 часа на клиентите на \"Софийска вода”, живеещи в района на: бул.  \"Симеоновско шосе\", ул. \"Чавдар Мутафов\", ул. \"Тодор Чипев\", ул. \".Могилата\", ул. \".Йордан Стубел\", ул. \"Иван Пейчев\", ул. \"Трифон Кунев\", ул. \"Асен Разцветников\" и бул. \" Симеоновско шосе\".\n\r\nЗона с повишена мътност: ж.к.\"Дианабад\" и кв. \"Витоша\", района между бул. \" Симеоновско шосе\", ул. \"21-ви век\", ул. \"Христо Вакарелски\", ул.\"Никола Габровски\" и бул. \"Г. М. Димитров\".\n                    \n                    \n                \r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Екатерина Пенчева\" ъгъла с ул. \"Чавдар Мутафов\".\n\r\nНа 21 ноември 2018 г. (сряда), във връзка с прекъсване на сградно водопроводно отклонение  на ул. \"Летец\" кв. \"Кумарица\", се налага спиране на водоподаването от 10:30 до 15:30 часа на клиентите на \"Софийска вода”, живеещи в района на: ул. \"Иван Вазов\", ул. \"Летец\", ул. \"Хаджи Димитър\"; ул. \"Искърско дефиле\" в района между ул. \"Банска\", ул. \"Зенит\", ул. \"Стое Джуров\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Хаджи Димитър\" ъгъла с ул. \"Стое Джуров\".\n\r\nНа 21 ноември 2018 г. (сряда), във връзка с монтаж на спирателен кран и монтаж на водомер на входящ водопровод на резервоар \"Лозище\" на ул. \"Подлозище\"  кв. \"Горна баня\", се налага спиране на водоподаването от 10:00 до 22:00 часа на клиентите на \"Софийска вода”, живеещи в района на: местност \"Долни смърдан\" и местност \"Подлозище\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Николай Хрелков\" срещу №49.\n\r\nНа 21 ноември 2018 г. (сряда), във връзка с подмяна на сградно водопроводно отклонение  на ул. \"Бреза\" с. Лозен, се налага спиране на водоподаването от 10:00 до 17:00 часа на клиентите на \"Софийска вода”, живеещи в района на: ул.\"Иван Пешев\", ул. \"Караджин\", ул. \"Половраг\", ул. \"Васил Левски\", ул. \"Блажна\" №17, №29, ул. \"Караджин\" №70, №74, ул. \"Половраг\" №21, №27.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Блазна\" ъгъла с ул. \"Ибровица\".\n\r\nНа 21 ноември 2018 г. (сряда), във връзка с подмяна на сградно водопроводно отклонение  на ул. \"Чавдар\" с. Горни Богров, се налага спиране на водоподаването от 09:30 до 17:30 часа на клиентите на \"Софийска вода”, живеещи в района на: ул.\"3-ти март\", ул. \"Чавдар\", ул. \"Здравец\", ул. \"Александър Стамболийски\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: пред училището.\n\r\nНа 21 ноември 2018 г. (сряда), във връзка с подмяна на сградно водопроводно отклонение  на ул. \"Св. Св. Кирил и Методий\" с. Казичене, се налага спиране на водоподаването от 09:00 до 17:00 часа на клиентите на \"Софийска вода”, живеещи в района на: ул. \"Св. Св. Кирил и Методий\" от ул. \"Аличо\" до ул. \"Христо Ботев\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Св. Св. Кирил и Методий\" №16.\n\r\nНа 21 ноември 2018 г. (сряда), във връзка с подмяна на сградно водопроводно отклонение  на ул. \"Полк. Стойно Бачийски\" кв. \"Княжево\" , се налага спиране на водоподаването от 10:00 до 20:00 часа на клиентите на \"Софийска вода”, живеещи в района на: ул. \"Сърнела\" от ул. \"Боженци\" до ул. \"Полк. Стойно Бачийски\".\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Полк. Стойно Бачийски\" ъгъла с ул. \"Сърнела\".\n\r\nНа 21 ноември 2018 г. (сряда), във връзка с подмяна на водомерен възел на ул. \"Проф. Марин Големинов\" кв. \"Кръстова вада\", се налага спиране на водоподаването от 10:00 до 16:00 часа на клиентите на \"Софийска вода”, живеещи в района на: ул. \"Ген. Иван Колев\" №40, 42, 44, 46, 48, 50, 52 и ул. \"Борис Вълчев\" №20.\n\r\nПри продължителност на строително-ремонтните дейности над 12 часа \"Софийска вода” ще осигури алтернативно водоснабдяване с водоноска на адрес: ул. \"Борис Велчев\" ъгъла с ул. \"Ген. Иван Колев\".\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на \"Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.\n\r\n\"Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.11.20", "title": "Вижте къде няма да има вода на 21 ноември в София"}
{"url": "https://www.dnes.bg/akoshtete-vqrvaite/2018/11/20/figurka-maneki-neko-za-pari-kysmet-i-liubov.394085", "text": "Тя привлича вниманието ни към всяка витрина, на която я има. Усмихната, махаща – котката Манеки Неко, известна още като късметлийската японска котка. Въпреки че има много истории в японския фолклор, около появата на Манеки Неко, една от най-популярните легенди разказва за самурай, който живеел в близост до храма Готокуджи.\r\nЕдин ден самураят стоял под едно от близките дървета, когато забелязал котка, която сякаш му казвала да я последва. В този момент мълния ударила дървото. Котката спасила живота на самурая, който бил богат и направил щедро дарение на храма.\r\nСлед време, когато тази специална котка на късмета умряла, направили ѝ специално погребение.\r\nДнес Манеки Неко може да бъде купена от почти всеки магазин за сувенири и обзавеждане в различни размери и цветове. Тя маха с лапичка, за да привлече положителни събития в живота на собствениците си.\r\n                    \n                    \n                Ако намерите фигурка с повдигната лява лапичка, това ще привлече клиенти, ако развивате даден бизнес.\r\nКогато дясната лапичка е вдигната, това е знак за привличане на пари, успех и просперитет от всякакъв род.\r\nНо Манеки може да маха и с двете лапички, за да защити дома и бизнеса.\r\nАко държи монети или камбанка ще привлече богатство и изобилие.\r\n\r\n", "date": "2018.11.20", "title": "Фигурка Манеки Неко – за пари, късмет и любов"}
{"url": "https://www.dnes.bg/politika/2018/11/20/patriotichni-rokadi-miglena-izliza-ot-ns-mariiana-vliza-v-ms.394102", "text": "Три варианта за рокади в \"Обединени патриоти\" стоят пред малката коалиция. Става въпрос за сегашния депутат от квотата на \"Атака\" Миглена Александрова, която ще излезе от парламента, ако Валери Симеонов се върне в пленарната зала като народен представител.\r\nДругата рокада е за досегашния шеф на политическия му кабинет Марияна Николова – юрист, работила като юристконсулт в \"Топлофикация-София\" и шеф на отдел в НЕК, която от НФСБ предлагат за вицепремиер в правителството на мястото на Симеонов.\r\nВсе по-актуален сред управляващите ставал и вариантът да няма нов вицепремиер на мястото на Валери Симеонов.\n\n\n\n\r\n                    \n                    \n                \"Има такава работа, че избирателите са ме пратили в парламента и би следвало да се върна\", заяви вицепремиерът в оставка Валери Симеонов в отговор на \"Труд\" решил ли е вече дали ще се върне като депутат в Народното събрание.\r\nТой категорично отказа да коментира дали ръководството на НФСБ е обсъждало друга фигура за поста, който оваканти с оставката си.\r\n\"Не ме карайте да говоря преди Коалиционния съвет на \"Обединени патриоти\", каза още Симеонов. И допълни: \"На него ще обсъдим както тези, така и други творчески въпроси\".\r\nНа въпрос дали ще постави темата за общо явяване на \"Обединени патриоти\" на европейските избори догодина, Симеонов бе лаконичен: \"Рано е още!\"\r\nАритметиката показва, че \"Атака\" е най-малката в коалицията \"Обединени патриоти\" със своите 7 депутати. След завръщането на Симеонов в НС, НФСБ ще има 9 народни избраника, а тези на Красимир Каракачанов ще са 11.\r\nТази развръзка прави възможна управляваща коалиция и без Волен Сидеров, пресмятат депутати.\r\nГЕРБ, ВМРО и НФСБ ще имат 117, но към управляващите и до този момент в ключови гласувания се присъединяват независимите Спас Панчев (бивш ляв) и Ангел Исаев (изключен от ДПС).\r\nТака реално за прокарване на решения на управляващите ще им е нужно да си осигуряват подкрепата само на 2-ма - 3-ма - от \"Воля\" или отделни представители на \"Атака\".\r\nКоалиционният съвет на \"Обединени патриоти\" ще се събере днес в сградата на Народното събрание на площад \"Княз Александър I\". На него присъстват обикновено тримата лидери на партиите – Красимир Каракачанов, Волен Сидеров и Валери Симеонов.", "date": "2018.11.20", "title": "Патриотични рокади: Миглена излиза от НС, Марияна влиза в МС?"}
{"url": "https://www.dnes.bg/obshtestvo/2018/11/20/mechtata-na-daniela-edna-shevna-mashina-i-samostoiatelnost.394057", "text": "Даниела Стаменова е борбена жена, която има мечта – да работи и сама да изкарва парите си, за да живее нормален живот. \n\r\nТя е с два ампутирани крака сред лекарска грешка. Животът й е низ от трудности, перипетии и изпитания, които със силна воля успява да преодолява.\r\nЕдинствената й опора е нейният син, който неотдавна завърши училище и се грижи за нея. Помага й с придвижването от леглото до инвалидната количка, както и за всичко останало.\n\r\nДаниела е чудесна шивачка и може да шие всякакви дрехи - рокли, блузи, панталони, пари. Но й трябват пари, за да си купи електронна шевна машина. \n\r\n\"Никой не откликва на молбите ми за работа. Макар и в неравностойно положение, аз мога да шия много добре. Трябва ми само шевна машина и материали, за да създавам дрехи. След това мога да ги предлагам за продажба в интернет или в магазините, където взимат на консигнация\", разказва Даниела пред \"България днес\".\n                    \n                    \n                \r\nЕлектронна шевна машина, която ще й свърши работа, е от порядъка на около 1000 лв. Само преди дни жената плаща 180 лв. за сметки, които едва събира. Оцелява със социалната си пенсия от 136 лева. Само лекарствата и продуктите от първа необходимост надвишават сумата.\n\r\n\"Пусках молби до Бюрото по труда. Мога да върша надомна работа и искам да го правя. Не чакам подаяния, а искам аз да изкарвам честно и достойно прехраната си. Като разберат в каква ситуация съм, явно не желаят да се обаждат\", споделя още препатилата жена.\n\r\nСъс задружни усилия на близки и дарители успява да събере 7000 лв. за протези. Оказва се, че заради дългото залежаване и престоя в инвалидната количка гърбът й е изкривен и тялото й вече не може да се приспособи към тях. Лекарите й дават мрачна прогноза, че няма да може да ходи въпреки силната й воля.\n\r\n\"Чувствам се в безизходица. Много е трудно. Боря се колкото мога\", въздъхва Даниела.\n\r\nБлизо пет години жената е безработна. Освен да шие Даниела може да опакова, глади, чисти. Всичко, което може да се върши с ръце.\n\r\nКойто желае да се свърже с Дани, може да го направи на телефон 0877 89 26 51.", "date": "2018.11.20", "title": "Мечтата на Даниела: Една шевна машина... И самостоятелност!"}
{"url": "https://www.dnes.bg/temida/2018/11/20/psihopati-vkyshti-revnivci-udriat-dushat-koliat.394103", "text": "Той от 13-годишен злоупотребява с марихуана. Разведен е от 2013 г., има и дете. Лекари от Държавната психиатрична болница \"Св. Иван Рилски\" му поставят диагноза \"биполярно афективно разстройство\" през 2015 г.\r\nТя е студентка в Датския колеж в София и работи във фитнес. Любовта между 28-годишната Виола Николова и Стефан Станев, на 29 г., пламва във Facebook през март 2017 г., когато се запознават в социалната мрежа. Не след дълго стават гаджета и младата жена отива да живее в апартамента на Станев в столичния кв. \"Св. Троица\".\r\nСъжителството им обаче е съпроводено с постоянни крясъци, чувани и от съседите в блока. Станев има съмнения, че любимата му изневерява. Въпреки това пред свои познати той афишира, че има сериозни намерения за общ живот с Виола.\n\n\n\n\n\r\n                    \n                    \n                На 22 юни 2017 г. младата жена си ляга по-рано от Станев. Той се шмугва до незаспалата още Виола на разсъмване. Преди това рови в лаптопа ѝ и прочита нейни чатове с други мъже, които в главата му подбуждат мисли за изневяра. Прави опит да говорят. Пита я: \"Има ли нещо?\" Тя отвърща: \"Не\". Разговор не се получава. Станев се вбесява, започва да я удря с ръце.\r\nВзима метален стик за голф от стената и го вдига над главата си. Застава до леглото, готов да я цапардоса. Уплашена, Виола извиква: \"Извинявай, съжалявам. Моля те, спри! Недей!\"\r\nСтанев я удря силно по лявото слепоочие. Стикът за голф се счупва и в ръката му остава металната дръжка. Виола започва да губи много кръв, но диша, вижда и чува. Тогава 29-годишният мъж премества тялото ѝ от спалнята на земята и я удря втори път в главата с дръжката на стика. Хваща я с две ръце за шията и започва да я души. Отива до кухнята и взима назъбен нож и с 20-сантиметровото острие я пробожда. Станев я ръга много пъти във врата.\r\nВръща се в кухнята и грабва втори нож, с който пробожда гърба ѝ на 3 см дълбочина вдясно от гръбначния стълб. След това взима и трети нож. С него нанася удари в шията на Виола. Една от порезните рани е от средата на врата към гръкляна, опитвайки се да отреже главата ѝ. Острието на хладното оръжие обаче остава забито в шията на Виола, а пластмасовата дръжка в ръцете на Станев.\r\nИзвергът завива мъртвото тяло на Виола със сиво покривало. Поставя плюшена играчка котарак върху трупа ѝ. Отива в съседната стая, пуши цигара марихуана и си пуска музика.\r\nКъм 8:30 ч на 23 юни м.г. Станев се обажда на приятелката си Невена. Вика я с обяснението, че има нужда да поговори с някого. Когато тя пристига, той я посреща пред блока и двамата се качват в апартамента. Невена пита къде е Виола, но 29-годишният мъж мълчи.\r\nКогато настоява да разбере какво са правили предната вечер, Станев обяснява, че легнал до Виола и усетил как кракът ѝ трепнал. После с движение на ръката показва на Невена, че е прерязал гърлото ѝ. Спокойно и хладнокръвно заявява: \"Аз я убих!\"\r\nОтвежда гостенката до стаята, в която лежи мъртвата жена. Но не вдига завивката, метната отгоре ѝ. След кратък разговор Невена разбира, че Станев няма да се предаде веднага и си тръгва. Преди това пушат по цигара. Невена му казва, че това, което е извършил, е ужасно, и трябва да иде в манастир за спасение, преди да бъде задържан.\r\nКъм 15 ч Невена и мъжът, с когото живее, подават сигнал за убийството в столичното 3-о полицейско управление. Станев обаче вече пътува с колата си към Созопол. Полицаите го задържат към 21:30 ч близо до яхтеното пристанище в морския град.\r\nНа първа инстанция в Софийския градски съд Станев бе осъден на 25 г. затвор по обвинение, че е убил любимата си по особено мъчителен начин и с особена жестокост. Той призна вината си и съдът бе задължен по закон да намали 1/3 наказанието, което му бе отредил - доживотен затвор. Магистратите го глобиха и с 2000 лв. заради намерени в дома му амфетамини за 502 лв. Трима столични апелативни съдии - Камен Иванов, Алексей Трифонов и Весислава Иванова, обаче смъкнаха с малко наказанието му на 22 г. и 6 месеца. Причината - първият съд приложил неправилно закона и задължителната практика на Върховния касационен съд. Сега делото е при третата инстанция.\r\nЗаседание е насрочено за 28 ноември. Ще го пуснат ли?", "date": "2018.11.20", "title": "Психопати вкъщи! Ревнивци удрят, душат, колят…"}
{"url": "https://www.dnes.bg/zvezdi/2018/11/20/kimbyrli-uolsh-na-37-zvezdata-ot-girls-aloud.394046", "text": "\n\r\nНа 20 ноември рожден ден празнува британската певица и модел Кимбърли Уолш. Родена през 1981 година в Брадфорд, тя достига на върха на своята слава през 2002 година след участието си в \"Popstars: The Rivals on ITV\".\n\r\nС участието си в шоуто тя печели място в момичешката група \"Girls Aloud\", в която участва и самата Черил Коул. В крайна сметка в следващите години групата достига световен успех и изнася десетки концерти, преди да се раздели през 2013 година.\n\r\n\n\r\nИзраства в семейство с четири деца. Една от сестрите й – Сали, участва в сапунена опера в периода 1997-2000 година.\n                    \n                    \n                \r\nГрупата \"Girls Aloud\", от която Кимбърли е част дълги години, има 5 номинации за наградите Брит.\n\r\nИма връзка със своя колега Джъстин Скот от 2002 година. Двамата са сгодени и имат син – Боби.\n\r\nСамо за 2014 година британката е спечелила 7 милиона паунда от рекламни договори, телевизия и авторски права.\n\r\nКимбърли обяви, че мечтае да се захване с бизнес в областта на вътрешния дизайн заедно с колежката си Черил Коул.\n\r\nНа 4 февруари 2013 години излиза нейният първи самостоятелен албум \"Centre Stage\".", "date": "2018.11.20", "title": "Кимбърли Уолш на 37: Звездата от \"Girls Aloud\""}
{"url": "https://www.dnes.bg/cars/2018/11/20/kat-sys-zimen-apel-tyrpenie-tolerantnost.394104", "text": "При зимна обстановка се увеличават рисковете за пътни инциденти с пешеходци, деца, възрастни хора, велосипедисти. Затова ръководството на отдел \"Пътна полиция\" – СДВР обръща внимание на всички участници в движението да се съобразяват с условията и ситуацията на пътя и стриктно да спазват правилата за движение съгласно Закона за движение по пътищата.\r\nОт полицията напомнят на шофьорите да проявяват особено внимание, търпимост и толерантност при преминаване покрай пешеходни пътеки, детски градини, училища и жилищни зони.\r\nСъщевременно е необходимо участващите в движението пешеходци да се съобразяват с пътните условия и автомобилния трафик на местата, където пресичат и при възможност да използват подлези и надлези. Препоръчително е в тъмната част на деня да имат светлоотразителни знаци по себе си.\r\n                    \n                    \n                \r\n\r\n\r\n\r\n\r\n\r\n\r\n\r\n\r\n\r\n", "date": "2018.11.20", "title": "КАТ със зимен апел: Търпение, толерантност…"}
{"url": "https://www.dnes.bg/snimka-na-denia/2018/11/20/vtornik-snegyt-spira-idva-dyjd-poledici-se-zadavat.394105", "text": "Днес още сутринта от запад ще започнат валежи от дъжд, които до края на деня ще обхванат по-голямата част от страната. В северозападните райони, където ще е по-студено, валежите ще са предимно от сняг, като на места там ще има и поледици. Ще се появи слаб до умерен вятър от изток и югоизток. \r\nМаксималните температури ще са от 1-2 градуса на места в Северозападна България, до 10-12 градуса - в крайните югозападни райони и по Южното Черноморие, сочи  на НИМХ.\r\nЖълт код за поледици е обявен за осем области: Видин, Монтана, Враца, Плевен, Ловеч, Габрово, Велико Търново и София-област.\r\n                \n                Над Черноморието ще бъде облачно и вечерта ще завали слаб дъжд, който през нощта срещу сряда ще се усили. До обяд ще духа слаб североизточен вятър, след обяд ще се ориентира от изток и ще се усили. Максималните температури ще са от 7-8 градуса по северното, до 11-12 градуса - по южното крайбрежие. Температурата на морската вода е около 13 градуса. Вълнението на морето ще бъде 2-3 бала.\r\nПо планините ще бъде облачно, с валежи от дъжд; на височина над 1800 метра - преминаващи в сняг. Ще духа умерен и силен вятър от юг-югозапад. Максималната температура на височина 1200 метра ще около 7 градуса, на 2000 метра - около 1 градус.\r\nВ сряда в повечето райони ще вали дъжд, в източната половина от страната и югозападните райони валежите ще са значителни по количество, а на отделни места в Южна България са възможни и гръмотевици.\r\nВ западната и централната част на Дунавската равнина, при наличие на снежна покривка и температури, близки до 0 градуса, ще има условия за поледици. Вятърът ще се ориентира от изток-североизток, ще се усили и отново ще нахлуе студен въздух.\r\nПрез нощта срещу четвъртък в Северна и по високите котловинни полета на Западна България ще вали сняг, в Южна - дъжд. В четвъртък валежите ще отслабнат, до вечерта ще спрат, вятърът ще отслабне.\n\r\n ", "date": "2018.11.20", "title": "Вторник: Снегът спира, идва дъжд… поледици се задават!"}
{"url": "https://www.dnes.bg/sofia/2018/11/20/do-2500-kv-m-v-nai-jelaniia-raion-na-sofiia-i-top-5-e.394106", "text": "Най-скъпите жилищни имоти в София са в района на Докторски паметник. Средната цена там е 1900 евро/кв.м., сочат данни на компания за имоти за второто тримесечие на годината. Сделки в района обаче се сключват и на нива до 2500 евро/кв. м.\r\nНа следващите места по цени на апартаментите се нареждат ж.к. \"Иван Вазов\", граничещ с Южен парк, НДК и бул. \"Витоша\" с цена на кв. м от 1647 евро, както и \"Яворов\" с 1606 евро/кв. м.\r\nТоп 5 на най-скъпите квартали в столицата се допълва от Медицинска академия и \"Изток\" с цени от 1500 евро и 1446 евро за кв. м, пише \"Труд\".\r\n\"Лозенец\" остава чак на шесто място сред най-скъпите квартали в София. Там цените на имотите са средно 1408 евро/кв. м.\r\n                    \n                    \n                Районът \"Център\" се нарежда на 7-мо място със средни цени от 1380 евро/кв. м. Центърът е по-обширно понятие и затова средната цена е по-ниска, но като цяло има отделни зони, в които цените достигат 1800-2000 евро/кв.м.\r\nНай-скъпите квартали в София са с ограничено предлагане на имоти като цяло, включително и на ново строителство, припомнят брокери.\r\n ", "date": "2018.11.20", "title": "До €2500 кв.м в най-желания район на София. И топ 5 е?"}
{"url": "https://www.dnes.bg/eu/2018/11/20/eskalirat-protestite-sreshtu-cenite-na-gorivata-v-belgiia.394126", "text": "Протестиращи срещу цените на горивата \"жълти жилетки\" в Белгия влязоха в сблъсъци с полицията и запалиха автоцистерна, съобщават местни медии.\n\n\r\nВ страната от миналия петък са в ход протести, придружени с блокади на складове за съхранение на гориво. В следобедните часове вчера полиция бе изпратена да разпръсне с водно оръдие блокада южно от Брюксел.\n\r\nСнощи на мястото на разкъсаната блокада са се върнали стотици протестиращи и някои от тях са предизвикали безредици, съобщават свидетели. Част от протестиращите са започнали да хвърлят разноцветни димки, включително по лични автомобили, както и да режат дървета, с които да препречат минаващата в близост магистрала. Пътищата в района остават недостъпни за движение и тази сутрин, полицията засега се е оттеглила.\n                    \n                    \n                \r\nТърговци с гориво уточняват, че протестиращите вече не пропускат дори цистерни с мазут за отопление. Според тях криза с доставките на горива в Белгия няма да бъде допусната, но може да се очакват закъснения в снабдяването.\n\r\nНедоволните възразяват срещу изравняването на акциза на дизела и на бензина. Доскоро в Белгия движението с дизелови автомобили бе насърчавано от държавата с данъчни облекчения, но от миналата година посоката внезапно се обърна с обяснения за грижа към природата. Дизеловите автомобили в Белгия са с 1/3 повече от бензиновите по данни на статистиката и за най-старите от тях се въвеждат забрани за движение в централните части на големите градове.\n\r\nПравителството заяви, че няма да отстъпи от сегашната си икономическа политика, която предвижда повишаване на облагането на горивата срещу намаляването на общата данъчна тежест за работниците. Според икономисти покупателната способност в Белгия в последните години постоянно расте и изпреварва инфлацията, която е 40 на сто от началото на века. Изследванията обаче показват, че най-малко тази положителна картина се отнася за хората с ниски доходи и особено за самотните родители. \n\r\n/БТА/", "date": "2018.11.20", "title": "Ескалират протестите срещу цените на горивата в Белгия"}
{"url": "https://www.dnes.bg/politika/2018/11/20/fragmentirani-patriotichni-chastici-razrivyt-v-obedinenite-patrioti.394120", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВажен Коалиционен съвет на \"Обединени патриоти\" ще се състои днес. След като вицепремиерът Валери Симеонов подаде оставка в петък вечерта, сега за първи път лидерите на малката коалиция се събират, за да обсъдят отношенията си. \r\nНапрежението се подклажда допълнително от лидера на \"Атака\" Волен Сидеров, който първо искаше оставката на Валери Симеонов, а последните дни имаше изказвания, с които намекна, че иска и оставката на лидера на ВМРО Красимир Каракачанов като вицепремиер. \r\nВалери Симеонов, Красимир Каракачанов и Волен Сидеров ще заседават, за да решат как продължават при създалата се ситуация.\r\n                    \n                    \n                Социологът Мира Радева коментира пред , че с оглед на предстоящите избори за Европейски парламент, тримата лидери вече ще се изправят един срещу друг, защото се борят за един и същ електорат.\n\n\n\r\nЖурналистът Петър Волгин пък се съгласи с Радева, че самите патриоти осъзнават, че са по-слаби разделени, ако не са в коалиция, но по думите му същото са осъзнавали и партиите от \"Реформаторски блок\", които също бяха коалиционен партньор на ГЕРБ.\r\n\"Те бъдейки във властта са обект на гняв и са обект на неприемане от страна на хората. Вероятно ще се опитат да се спасяват поединично, доколко ще успеят - е съмнително\", подчерта Волгин.\r\nЖурналистът коментира още реакциите на ГЕРБ и премиера Бойко Борисов при последните кризи. Петър Волгин смята, че министър-председателят е започнал да губи политическия си нюх за това кое кога да се направи и кога да се освободи от определени хора. Мира Радева пък беше категорична, че умората у Бойко Борисов от управлението е очевидна.\r\n\"Самият факт, че той предпочита да е активен извън страната, започва да изглежда като бягство от вътрешните проблеми\", каза още Радева.\r\nПо думите ѝ всички премиери, преди да паднат от власт, започват да говорят за външнополитически успехи и че хората не виждали резултатите от управлението им.\r\nПетър Волгин пък беше категоричен, че дали някой е потупал Бойко Борисов по рамото, гражданите не ги е грижа. Според него лидерът на ГЕРБ и партията му все повече живеят извън реалния свят и това си личи по неадекватното реагиране на протестите. ", "date": "2018.11.20", "title": "Фрагментирани патриотични частици: Разривът в Обединените патриоти"}
{"url": "https://www.dnes.bg/obshtestvo/2018/11/20/99-i-100-imotite-na-plevneliev-v-sofiia-park-drugite-dareni.394115", "text": "Президентът (2012-2017) Росен Плевнелиев е дарил всичките си имоти на синовете си от предишния брак Павел и Асен.\r\nТой им е прехвърлил 4 от петте си къщи, а петата - в село Баня, е продадена, за да финансира развода с бившата му съпруга Юлияна.\n\n\r\n\"Имал съм още като министър, през 2009 г., 5 къщи - две в \"София парк\" (комплексът, построен от него - бел.ред.), една в Гърция, една в Черноморец и една в Баня - построени от мен, с платени данъци, - сега имам нула. Всички къщи, които построих, отидоха за децата - по моя воля и със съгласието на бившата ми съпруга.\r\nТова е много интелигентно решение - да не делим и да няма никакви спорове. За никого не е тайна, че съм се развел през 2017 г. още преди да срещна Деси. Сега нямам имоти - като волна птичка божия съм\", обобщи Плевнелиев пред \"\".\r\n                    \n                    \n                В момента той живее в двете съседни къщи в \"София парк\" - дом №99 и дом №100, със съпругата си Деси Банова-Плевнелиева, със сина им Йоан, който тя роди на 1 октомври, и с дъщеря ѝ - 7-годишната Йоанна.\r\nФормално и тези имоти са на Асен и Павел, но според дарението Росен Плевнелиев има право да ги ползва доживот.\r\n\"Продължавам да служа на това, за което работих и през мандата. А то е: европейско развитие за България и региона, и перспектива за младите. В моя мандат създадох за тях 90 000 работни места в три индустрии на бъдещето: в информационни и комуникационни технологии, в сектор автомобилостроене и в аутсорсинг индустрията\", настоя експрезидентът.", "date": "2018.11.20", "title": "№99 и №100 – имотите на Плевнелиев в \"София парк\". Другите – дарени!"}
{"url": "https://www.dnes.bg/politika/2018/11/20/moje-li-dps-da-zaeme-miastoto-na-op-vyv-vlastta.394119", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЩе се възползва ли ДПС от трусовете в управляващата коалиция и може ли да заеме мястото на \"Обединени патриоти\" във властта?\n\r\n\"Предстои много интересна и гореща политическа зима. ДПС има своето място в управлението на държавата. Около 10% от населението в България гласува за ДПС и те трябва да бъдат представени по един или друг начин във властта. Друг е въпросът, че с това ръководство на ДПС трудно биха могли да намерят партньор за участие във властта\", коментира бившият министър на земеделието Мехмед Дикме.\n\r\nПред  той отбеляза, че ДПС винаги е подкрепяло правителството в трудни моменти. Според него се коментира, че \"кликата около Доган е в негласна коалиция с хората около Борисов\".\n                    \n                    \n                \r\n\"Но трудно ГЕРБ биха приели открита коалиция с ДПС за участие в управлението. Няма нищо лошо в това, ДПС е най-предвидимата партия\", каза още Дикме.\r\n\"Бъдещето на ДПС, за добро или за лошо, минава през политическото оттегляне на Ахмед Доган и кликата около него от взимането на решенията в партията. Тогава ДПС може реално да бъде поканена за партньор в управлението\", убеден е Мехмед Дикме.\n\r\nТой е на мнение, че изборите не са решение в създалата се ситуация и се позова на исканията на протестиращите за смяна на системата и нови взаимоотношения между властите. А по думите му Бойко Борисов трябва да излезе и да каже какво предлага на протестиращите граждани.\n\r\n\"Никой да не се смята за незаменим в политическата система\", завърши бившият министър на земеделието.", "date": "2018.11.20", "title": "Може ли ДПС да заеме мястото на ОП във властта?"}
{"url": "https://www.dnes.bg/obshtestvo/2018/11/20/pechelish-djakpot-kak-da-razpredelish-pechalbata.394124", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДжакпотът в играта ТOTO 2 - 6 от 49 не бе спечелен тази неделя и в четвъртък се очаква да достигне 4 400 000 лева. Въпреки това трима души, които бяха най-близо до печелившата комбинация, познавайки 5 от 6-те изтеглени числа, спечелиха по 9110 лева. Джакпотите в игрите на ТОТО 2 продължават да нарастват, за да достигнат в четвъртък 8 100 000 лева.\r\nМатематикът проф. Михаил Константинов обясни, че шансът за голямата печалба в 6/49 е 1 към 14 милиона, в 6/42 - 1 към 5 милиона, а в 5/35 - 1 към 300 000.\r\n\"По-интересно е какво прави българина, когато спечели. За съжаление статистиката в България и в други държави е лоша. Хората, които са ударили голямата печалба, обикновено я проиграват по тъп начин\", каза проф. Константинов в студиото на \"България сутрин\".\r\n                    \n                    \n                Той обясни, че евреите са измислили как трябва да се разделят парите още от много години.\r\n\"Делиш ги на три. Една трета ги оставяш в пари, една трета в злато и една трета в недвижимости или инвестиции. Аз мисля, че тази формула още e в сила\", допълни математикът.\r\nПред Bulgaria ON AIR професорът препоръча на всички, които евентуално ще спечелят голяма печалба от лотарията, да не правят инвестиции, които имат голям риск. \r\n\"Дайте добро образование на децата си. Това е абсолютно сигурната инвестиция\", категоричен беше той.\r\nКонстантинов препоръча още, че трябва да гледаме на тази лотарията като на игра и да се забавляваме.\r\nА анкета на пък показа, че много хора биха използвали печалбата за екскурзии, покупка на жилище, дарение, помощ на близките си и инвестиции.", "date": "2018.11.20", "title": "Печелиш джакпот? Как да разпределиш печалбата"}
{"url": "https://www.dnes.bg/rusia/2018/11/20/ruskite-korabi-s-unikalni-svryhzvukovi-raketi.394122", "text": "В най-скоро време новите руски военноморски кораби ще получат свръхзвукови далекобойни ракети, с които ще могат да свалят крилати и балистични ракети на стотици километри разстояние. Ще се сдобият и с възможността да прехващат противникови палубни изтребители, още докато излитат - \"още над самолетоносача\", пише \"Известия\".\n\n\r\nИзточници от министерството на отбраната в Москва информират, че изпитания на новите управляеми боеприпаси за \"уникалните\" руски зенитни комплекси \"Полимент-Редут\" са насрочени за идната година. Експерти твърдят, че тези ракети радикално ще увеличат бойните възможности на руския флот, по-специално в отбраната на стратегически обекти.\r\n                    \n                    \n                Точните тактико-технически данни на новите оръжия още не са огласени, но вестникът предполага, че ракетите ще могат да поразяват аеродинамични цели на разстояние до 400 км и на височина до 35 км. Така новите руски фрегати и корвети ще получат според него \"дълга ръка\", с която ще могат да изграждат безопасна зона с радиус няколкостотин километра около морски и сухопътни обекти. Зона, непреодолима и за крилати, и за балистични ракети, дори за дронове, изтъква изданието.\r\nРуските въоръжени сили отделят максимално внимание на противовъздушната отбрана, отбелязва \"Известия\". В момента армията на Русия разполага в Крим автоматизирана система за управление, която ще свърже всички средства за ПВО и авиацията на полуострова. Под общо управление ще минат изтребителите, бомбардировачите, щурмовите самолети, бойните хеликоптери, дроновете, комплексите за ПВО и радарите, пише руският вестник. \n\r\n/БТА/", "date": "2018.11.20", "title": "Руските кораби с \"уникални\" свръхзвукови ракети"}
{"url": "https://www.dnes.bg/notifikacii/2018/11/20/ot-nai-jelaniia-ergen-do-myrtyv-boec-na-idil.394125", "text": "Едва ли някой е предполагал, че някогашния \"най-желан ерген\" в Малайзия ще загине, взривен от мина, докато се бори в името на ИДИЛ. Но живота има странен поглед над нещата.\r\nПрез 2010 година, Амир Милсън е на път да стане бакалавър по масова комуникация, а най-голямата му мечта е да бъде телевизионен водещ или може би министър председател. Той е красив и дружелюбен, а приятелите му твърдят, че бил най-смелият човек, когото са познавали, добър баща и съпруг.\r\nМилсън обаче не остава ерген за дълго. Жени се за момиче от родния си град и двамата имат син. После започва да ходи редовно на църква и да се моли. И така процесът по превръщането му в екстремист започва.\r\n                \n                Амир си пуска брада и и започва по-често да посещава проповедника със саудитско-австралийски произход Мохамед Джунейд Торн. Присъединява се и към тайна група, която подготвя бъдещи бойци за ИДИЛ.\r\nПрез 2015 Амир се разделя със съпругата си и заминава за Сирия. В социалните мрежи пуска своя снимка, облечен в джихадистка униформа и изчезва завинаги. Преди да отлети обаче погасява всички заеми, които има, за да не оставя бреме за своя син.\r\nНяколко години по-късно носи на рамото си ранен съмишленик, докато бяга от обстрела на вражеската войска. Стъпва на мина и умира. Семейството му научава почти веднага, но потвърждение за това, че е загинал идва чак сега.\r\n\"Не знаем със сигурност за кого се е биел. – казва негов близък приятел. - Но без значение дали е било за ИДИЛ или друга организация срещу Асад, Амир беше боец от първа линия, назначен за командир. И умря като мъченик\".", "date": "2018.11.20", "title": "От най-желания ерген до мъртъв боец на ИДИЛ"}
{"url": "https://www.dnes.bg/sofia/2018/11/20/arestantkite-ivancheva-i-petrova-bez-da-izlizat-ot-bg.394133", "text": "Специализираният съд наложи забрана на Десислава Иванчева и Биляна Петрова да пътуват в чужбина, макар, че те са в ареста. Предстои горната инстанция да реши дали да ги пусне под домашен арест.\r\nВъпреки това съдия Иво Хинов се аргументира, че трябва да се гарантира явяването им в съдебна зала.\r\nПреди началото на днешното заседание стана ясно, че искането на прокуратурата за забрана за пътуване в чужбина е изпратено на защитниците вчера в 10:25 часа по електронната поща. А до Иванчева и Петрова така и не е стигнало, пише БТА.\n\n\n\r\nАргументът на прокуратурата да иска забраната за напускане на страната били повдигнатите обвинения, а и гарантираното им явяване пред съда.\r\n                    \n                    \n                Защитата призова съдът да уважи искането на прокуратурата.\r\n\"Нейната мечта е сама да отваря прозореца си\", обясниха защитниците.\r\nИронично пък друг от адвокатите Емануил Йорданов заяви, че е наложително забраната да влезе в сила. Особено когато те са в ареста.\r\nИванчева заяви, че за нея е смешно това искане.\r\n\"В ареста сме под строга охрана и три райбера\", каза тя.\r\nБиляна Петрова заяви, че не в разбрала защо още е в ареста, след като миналата седмица е била пусната от съда. Явно има проблем между съда и ареста в комуникацията. В ареста не пристигна факса за промяна на мярката.\r\n\"Забраната няма никакво значение за моето поведение. Така или иначе вече сме осъдени\", каза Петрова през сълзи.\r\nМеждувременно стана ясно, че спецапелативният съд е върнал на долната инстанция всички документи по искането за освобождаване, за да бъдат окомплектовани изцяло.", "date": "2018.11.20", "title": "Арестантките Иванчева и Петрова... Без да излизат от BG"}
{"url": "https://www.dnes.bg/temida/2018/11/20/glavsekyt-na-dabch-kytal-kym-polovin-milion-v-kaseta.394131", "text": "Над 400 хил. лв. са иззети от касета, наета от главния секретар на Държавната агенция за българите в чужбина Красимир Томов.\n\n\r\nПретърсването е извършено от спецпрокуратурата с разрешение на спецсъда на 13 ноември 2018 г.\r\nТомов е обвиняем по досъдебното производство за участие в организирана престъпна група, длъжностни престъпления и корупция.\r\nВ касетата имало недекларирани пари в различни купюри и валути - евро, долари, британски паундове и левове. Левовата равностойност на намерената сума надхвърля четиристотин двадесет и седем хиляди лв.\r\nСъгласно закона той е декларирал единствено 25 350 лв. спестени средства, както и 36 000 лв. от заплати, съобщиха от пресцентъра на спецпрокуратурата.\r\n                    \n                    \n                Иззетите пари са били държани в касета на банков офис в столицата, като достъп до нея е имал единствено обвиняемият главен секретар на ДАБЧ.\r\nКакто изземването на парите от банковата касета, така и огледът им като веществено доказателство, осъществен на 19 ноември, са извършени след производството по мярката за неотклонение на Красимир Томов в СпНС заради декларирана служебна ангажираност на неговите защитници.\r\nНа самото дело, в защита на клиента си, те изтъкнаха като аргумент липсата на намерени парични средства, доказващи престъпна дейност на Томов и другите обвинени по досъдебното производство.", "date": "2018.11.20", "title": "Главсекът на ДАБЧ кътал към половин милион в касета"}
{"url": "https://www.dnes.bg/eu/2018/11/20/derailiral-vlak-v-ispaniia-1-zaginal-i-44-raneni.394138", "text": "Един загинал и десетки ранени след дерайлирал пътнически влак близо до Барселона.\r\n130 души са били евакуирани от пожарните и спасителни екипи. Петима от пътуващите са били настанени в болница, пишат испанските издания.  \r\nГражданската служба за защита съобщава, че при инцидента леко са пострадали 44 души са ранени, а други 86 са се отървали без наранявания.\r\nСпоред информацията към момента, която се подава от испанските власти, два от шестте вагона на композицията са излетели от релсите тази сутрин близо до Вакарисес, северозападно от Барселона.\r\n \n                    \n                \r\nЗлополуката е била причинена от свлачище. Според испанската железопътна компания свлачището може да е било предизвикано от поройните дъждове в района през последните дни. \n\r\n\r\n \r\n ", "date": "2018.11.20", "title": "Дерайлирал влак в Испания – 1 загинал и 44 ранени"}
{"url": "https://www.dnes.bg/stranata/2018/11/20/ne-vyzmojna-spestovnost-topla-kyshta-niski-smetki.394117", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ голяма част от страната вече има снежна покривка, а с първия сняг идват и първите високи сметки за ток и парно. Зимата неизбежно дойде след циганското лято и необичайно топлия ноември.\r\nОтоплителният сезон за жалост гълта по-голямата част от заплатата на потребителите и всички се питат – възможно ли е вкъщи да е топло, а сметките да са ниски. Оказва се – да!\r\nСпоред енергийният експерт Еленко Божков санирането или т.нар подобряване на енергийната ефективност е едно от задължителните действия, ако искаме да преживеем студената зима с по-ниски сметки за ток и парно.\r\n\"Хубаво е радиаторите да не са заградени от някакви дървени декорации, за да може да има пряк обмен на топлина. Допълнителната изолация на една завеса или перде пък ще помага на топлината да не излиза толкова бързо навън\", категоричен бе Божков пред .\r\n                    \n                    \n                Освен това, омбудсманът на \"Топлофикация – София\" Деян Дянков сподели някои тънкости на потреблението, с помощта на които да спестим от сметките.\r\n\"Не изключвайте радиаторите напълно. При включване след това има доста високо потребление. Когато се отваря прозорецът, радиаторите трябва да са сложени на звездичка. Когато се напуска домът, радиаторите не трябва да се оставят на 0. Може и нощно време да се намаляват, но не да се изключват отоплителните тела. Домовете ни са проектирани са 3-4 отоплителни тела, а не с един радиатор да топлим цялото жилище\", посъветва той.\r\nТой коментира още, че след последното увеличение на цената на природния газ, потребителите предпочитат все повече да се отопляват с климатици.", "date": "2018.11.20", "title": "(Не)Възможна спестовност: Топла къща – ниски сметки?!"}
{"url": "https://www.dnes.bg/politika/2018/11/20/krizata-v-bdj-predi-vsichko-tehnicheska.394139", "text": "Разпределянето на средствата от бюджета за БДЖ трябва да бъде контролирано, коментира, , , в ефира на \r\n\"Вчерашният инцидент в Кресненското дефиле е много неприятен случай в един труднодостъпен район. Пътниците все пак са имали късмет. За съжаление проблемите в Национална компания \"Железопътна инфраструктура\" също не са малко. Липсват средства. Всички инвестиции по програма „Транспорт и транспортна инфраструктура“ са насочени в направлението София-Пловдив-Свиленград, София-Пловдив-Бургас\".\r\n                    \n                    \n                Участъци, където съществуват възможности за свлачища и падане на скална маса, постоянно се проверяват, твърди проф. д-р инж. Йордан Мирчев. Но средствата са ориентирани основно за направленията София-Елин Пелин-Костенец-Септември – близо 1 млрд. и 500 млн. лв. до 2025 г., съобщава той.\r\n\"Проблемите в БДЖ започнаха преди 10, 12 години. Генералният проблем е непрофесионалното управление. БДЖ се управлява не като национален железопътен превозвач, а като финансово-счетоводна къща и загуби профила си на национален железопътен превозвач\".\r\nНедопустимо е срещу 2 млрд. лв., получени от бюджета, да останеш без подвижен състав, да движиш локомотив с два вагона, смята Йордан Мирчев. \"Някой трябва да потърси отговорност за провалените обществените поръчки за ремонт на локомотивите и съществуващите електрическите мотрисни влакове. Те бяха непрофесионално подготвени. Кризата в БДЖ не е само финансова, а преди всичко техническа, липсват съвременни технологии\", категоричен е гостът.\r\n\"Ние предлагаме интегриран модел на управление на железопътната инфраструктура. Трябва да има равнопоставен достъп на всички превозвачи – държавни, частни, до железопътната инфраструктура. Не може да има кръстосано субсидиране от товарни към пътнически превози. Има общи компоненти – оперативното управление на влаковата работа, както и статутът на железопътните гари и мястото им. Представители на Министерството на финансите и Министерството на транспорта в общ кризисен съвет трябва да проследят как се използват средствата от бюджета. Отделно, експерти трябва да разбият този монопол от приятелски кръг, който спъва развитието на БДЖ\".\r\n", "date": "2018.11.20", "title": "Кризата в БДЖ – преди всичко техническа"}
{"url": "https://www.dnes.bg/politika/2018/11/20/za-starite-deputati-novichyk-biufet-supichki-salatki.394114", "text": "Наред със строителството на новата пленарна зала на депутатите в бившия Партиен дом, администрацията на Народното събрание се е загрижило и обедите им да преминават в ремонтирана столова.\n\n\n\r\nТака че на ход е обществена поръчка за ремонт и доставка на ново оборудване на мястото им за хранене за 350 000 лева.\r\nОбновяването на бюфета ще се извършва паралелно с изграждането на новата пленарна зала, като в обществена пръчка изрично е посочено, че работата в него няма да бъде прекъсвана, докато трае ремонтът. Така че фирмата, която ще се наеме да ремонтира стола, трябва да се съобрази и с това условие.\r\nБюфетът се намира на сутерена в сградата и е с обща площ 600 кв. м, от които в 450 квадрата са разположени масите за хранене, а останалите са обслужващи помещения.\r\n                    \n                    \n                Едно от изискванията е салонът за хранене да бъде разделен с декоративни подвижни преградни стени на две зони за обслужване на служителите и гостите, като се уточнява, че за тях могат да бъдат въведени и други условия като нива на достъп за определени времеви периоди. В помещенията ще има 30 маси и 180 стола.\r\nКато изискване е заложено да предвидят две огледални линии на самообслужване, които да включват топли и студени секции за салати, супи, готвени ястия, десерти. Напитките да бъдат изнесени отделно от линията на самообслужване. Задължително трябва да се осигури достатъчно място за клиентите между касите и линията на самообслужване, за да не се получават опашки.\r\nИзходът от линията за самообслужване ще бъде през самостоятелно обособен касов възел.\r\nОтделно ще бъде обособена специална зала, в която да се хранят делегации и гости на парламента. Тя ще е с капацитет до 20 места на база кетъринг.\r\nВ изискването е записано да се запазят облицовките по стените и колоните от врачански варовик, но те ще бъдат почистени основно. Ще се запази и мозайката на пода.\r\nДо 60 дни ще се събират оферти за проекта. За целта следва да се разработи 3D визуализация на всички помещения.\r\nЩе бъдат купени и нови уреди - 4 хладилни и 3 топли модула за храна с витрина, машина за фрешове, кафемашина, хладилна работна маса, грил, микровълнова печка, стелажи.\r\nОбщият срок на строителството, доставката и монтажа на кухненското оборудване и обзавеждане не бива да надвишава 150 календарни дни.", "date": "2018.11.20", "title": "За старите депутати – новичък бюфет: Супички, салатки... "}
{"url": "https://www.dnes.bg/balkani/2018/11/20/migranti-stradat-ot-hapesht-stud-krai-hyrvatiia.394129", "text": "Мигрантите на босненската граница с Хърватия се оказаха изправени пред още една спънка - лошото време, което през последните дни се настани на Балканите след топлата есен, съобщава Асошиейтед прес, цитирана от БТА.\n\r\nНаближаващата зима, която носи със себе си хапещ студ и режещ вятър, правят още по-трудни условията на живот на мигрантите, запътили се към Западна Европа, но останали блокирани в района.\n\n\n\r\nСтотици мигранти обитават импровизирани лагери без отопление и удобства. Някои бягат от войни в родните си държави, а други - от бедност, липса на свобода или на надежда за бъдещето.\n\r\nЕдин такъв лагер е този в град Велика Кладуша, Северозападна Босна, едва на километър от строго охраняваната граница. Десетки мигранти прекарват дни и нощи там с надеждата да успеят да преминат границата и да влязат в Хърватия, член на ЕС, която се намира само на хвърлей разстояние.\n                    \n                    \n                \r\nКато член на ЕС Хърватия може да бъде премината по-лесно на път за по-благоденстващи страни, където мигрантите се надяват, че ще намерят работа и ще започнат нов живот. Много от тях прекарват месеци и дори години по пътищата.\n\r\nСлед продължителното пътуване мнозина нямат зимни обувки, топли чорапи, шапки и ръкавици. Те се увиват в одеяла, а лицата им едва се виждат. По обяд се нареждат за топло ястие, осигурявано от благотворителни организации. Хранят се сред осеяни с отпадъци палатки, направени от найлон, въжета и кашони. Нощем се събират около огньове, за да се греят или да готвят. Някои казват, че ръцете им са посинели от студ и не знаят какво да правят.\n\r\nВластите се затрудняват да настанят мигрантите, които пристигат в Босна - страна, която все още се възстановява от етническата война през 1992-95 г. Някои мигранти отказват да отидат в организирани от държавата лагери с надеждата, че може да извадят късмет близо до границата, отбелязва агенцията.", "date": "2018.11.20", "title": "Мигранти страдат от \"хапещ студ\" край Хърватия"}
{"url": "https://www.dnes.bg/balkani/2018/11/20/iz-audiozapisa-ot-kashogi-razpraviia-izmychvaniia.394163", "text": "Tурски новинарски сайт разпространи първите цитати от аудиозаписи, отразяващи последните мигове от живота на саудитския журналист Джамал Кашоги, преди да бъде убит в саудитското консулство в Истанбул на 2 октомври, предадоха ДПА и БТА.\n\n\r\n\"Пуснете ми ръката! Какво си мислите, че правите?\", цитира \"Хабертюрк\" думите на Кашоги в \"крило А\" на консулството, където се намира отдела за визите. Там са записани седем минути от записа.\r\nХашоги, както се твърди, бил посрещнат от четирима души, единият от които сграбчил ръката му още на влизане в консулството, посочва \"Хабертюрк\".\r\nЧетиримата отвеждат Кашоги в административното \"крило B\" на консулството. Още трима души се присъединяват към тях тук, включително един, идентифициран от \"Хабертюрк\" като Махер Абдулазиз Мутреб, лидер на 15-членния \"екип убийци\". Друг човек е идентифициран като генералния консул на Саудитска Арабия Мохамад ал Отайби.\r\n                    \n                    \n                \"Изменник! Ще бъдеш подведен под отговорност\", се чува да крещи на записа Мутреб.\r\nОстаналата част от аудиозаписа отразява, както обяснява \"Хабертюрк\", словесни разногласия, разправия и измъчване.\r\nСпоред публикацията от \"крило C\" в консулството, където е офисът на консула, са били извършени 19 позвънявания по телефона до Саудитска Арабия, като четири от тях изглежда са били между Мутреб и Сауд ал Кахтани, съветник в кралския двор, който миналия месец бе отстранен официално от поста.\r\nОстанките на Кашоги, автор на \"Вашингтон пост\", който критикуваше властите в Рияд, все още не са намерени.", "date": "2018.11.20", "title": "Из аудиозаписа от Кашоги: Разправия, измъчвания..."}
{"url": "https://www.dnes.bg/obshtestvo/2018/11/20/bylgarinyt-viarva-cenite-na-gorivata-visoki-zaradi-kartel.394170", "text": "Високите цени на горивата изкараха на улицата много хора, които поискаха по-ниски цени и по-висок стандарт на живот. В протестите се стигна и до блокиране на пътища и магистрали,  а общественото недоволство все още не е стихнало, въпреки че цените поеха надолу.\n\n\n\r\nСамо от началото на ноември цената на бензина по бензиностанциите у нас падна средно с около 24 ст. При дизелът цените паднаха с около 6 стотинки за литър за същия период.\r\nТърговците се кълнат, че това няма нищо общо с протестите, а се дължи на поевтиняването на петрола на световната борса. Точно заради това перспективата до края на годината е и за още леко понижение в цените на горивата.\r\n                    \n                    \n                Какво обаче мисли българинът за цената на горивата? В своята традиционна анкета, в която участие взеха 2393 души, екипът на Dnes.bg попита своите читатели: \r\nКакво показват резултатите: Цели 46% от запитаните смятат, че едва ли ще има особен резултат от протестите, след като според тях явно има картел между бензиностанциите за цената.\r\nЕдва 8% са тези, които смятат, че протестите ще принудят веригите да свалят цените до по-поносимо ниво, а според всеки четвърти (25%) сериозен резултат от протестите може да има само, ако те станат още по-масови и в цялата страна.\r\n1% от анкетираните пък отчитат, че отговарят на високите цени на горивата като зарежат само от малки бензиностанции, които обикновено продават на по-ниска цена.\r\nДруги 2% пък признават, че успяват да се уредят с гориво \"на черно\" и затова високите цени на този етап не ги засягат толкова. ", "date": "2018.11.20", "title": "Българинът вярва: Цените на горивата високи заради картел"}
{"url": "https://www.dnes.bg/eu/2018/11/20/ungarski-medii-dadohme-ubejishte-na-nikola-gruevski.394179", "text": "Унгария е предоставила убежище на бившия македонски премиер Никола Груевски, съобщава Ройтерс, като се позовава на унгарския проправителствен вестник \"Модяр идьок\".\n\n\r\nВестникът, който не назовава източниците си, твърди, че Унгарската служба за имиграция и убежище е установила, че юридическите условия за предоставяне на убежище на Груевски са изпълнени, предава БТА.\r\nРойтерс уточнява, че засега не е получен официален коментар от имиграционната служба и от правителството.\r\nНикола Груевски избяга в Унгария на 13 ноември, след като македонското правосъдие издаде заповед за ареста му, за да изтърпи произнесената през октомври присъда от две години затвор за злоупотреба с влияние за купуването на луксозен \"Мерцедес\" на стойност 600 хиляди евро.", "date": "2018.11.20", "title": "Унгарски медии: Дадохме убежище на Никола Груевски"}
{"url": "https://www.dnes.bg/obshtestvo/2018/11/20/maika-na-dete-s-uvrejdaniia-svivame-bairacite-da-rabotim.394164", "text": "Голяма част от протестиращите майки на деца с увреждания са готови \"да свият байраците\" и да се върнат към работата по законите за хората с увреждания. Това коментира пред БНР Красимира Обретенова, която преди месеци емигрира заедно с дъщеря си заради политиката на държавата към хората с увреждания.\n\n\n\n\n\r\nОгромната част от майките, организаторки на протестите - около 5 хиляди, застават зад това да се свият байраците, защото черните знамена се превърнаха в байраци - загубиха логиката и посланието си, заяви днес Обретенова.\r\nОт тук нататък ще се върнем по работните групи, за да се опитаме да оправим осакатените закони за личната помощ и хората с увреждания, добави майката на дете с увреждания.\r\n                    \n                    \n                \"Нямаме никаква полза да веем байраци и да клечим по палатките…Проблемът е кошмарно некомпетентната администрация, с която се опитваме да правим някакви закони\".\n\r\nОбретенова посочи, че след оставката на вицепремиера Валери Симеонов майките ще се концентрират върху законите, \"защото няма как тези закони, както и да излязат от парламента, да заработят\" и \"защото няма механизъм за оценяване на индивидуалните потребности\".\n\r\nСпоред нея нещо се е пречупило в 5-6 майки, които искали на всяка цена, и на момента, да се случат промени, конкретно в Закона за личната помощ, и \"се окопаха в това да изглеждат в очите на обществото революционерки.\"\n\r\n\"Във Facebook се появиха снимки на тези майки с агитки на БСП, с хора от прякото обкръжение на Антон Кутев… Оттам се появиха публични личности, не само майки, появиха се коментари за подозрения в политическа употреба\", каза Обретенова от Холандия. Преди няколко месеца, преди активните протести и палатките пред парламента, тя отведе там своята 15-годишна дъщеря.\n\r\n\"Голяма част от обществото ни видя у нас отбор юнаци и ни приши всички свои въжделения за оправяне на държавата. И ние – майките, се разминахме\".\n\r\n\"Ние байраци на \"Да, България\" не сме развявали\", каза тя, коментирайки предположения за политическа употреба на майките и от десни формации. Но призна, че е участвала в писането на социалната платформа на партията на предишните избори.\n\r\n\"Съвсем справедливо обществото ни заподозря, че изпълняваме някаква имиджова поръчка за Мая Манолова… и ние не можем да се защитим\", отбеляза Обретенова.\n\r\nСпоред нея \"това, за което трябва да се веят байраци и цялото ни общество трябва да е на улицата и площадите, е здравната реформа\".", "date": "2018.11.20", "title": "Майка на дете с увреждания: Свиваме байраците, да работим!"}
{"url": "https://www.dnes.bg/cars/2018/11/20/mercedes-dava-nov-dizel-za-a-class.394182", "text": "Mercedes представи два нови дизелови двигателя, които ще се предлагат в моделите A-Class. Те ще бъдат позиционирани над съществуващата начална версия A180d. Модификациите A200d и A220d ще използват нови OM654 двигатели, които отговарят на последните емисионни норми.\r\nA200d е оборудван с 2.0-литров дизелов двигател с мощност 148 к.с. и 320 Нм въртящ момент, а модернизираният агрегат със същия обем в A220d предлага 40 коня повече и 400 Нм. Обявеният от производителя разход на гориво е 4,2 л/100 км, а емисиите CO2 - 110-114 г/км.\r\nA200d ще се предлага в две версии: Sport и AMG Line, докато A220d ще бъде наличен само в AMG Line.\r\nВ стандартното оборудване Sport предлага камера за заден ход, DAB радио и субуфер, докато комплектацията AMG Line допълнително включва спортен волан, елементи от AMG стила и по-големи 18-цолови джанти.\r\n", "date": "2018.11.20", "title": "Mercedes дава нов дизел за A-Class"}
{"url": "https://www.dnes.bg/obshtestvo/2018/11/20/sled-4-ch-patriotichni-razgovori-siderov-bez-iziavleniia.394185", "text": "Лидерът на \"Атака\" Волен Сидеров каза, че премиерът Бойко Борисов ще реши кой ще замести Валери Симеонов като вицепремиер в кабинета.\n\n\n\r\n\"Аз съм прост депутат\", коментира той пред журналисти пред сградата на МС.\r\nСлед повече от четири часа заседание на малката коалиция, Сидеров заяви, че не вижда повод за изявления.\r\n\"Всичко изчистихме, всичко е наред, всичко е прекрасно\", каза още той и допълни, че коалицията остава. \r\nТази сутрин представители на Обединените патриоти са се срещали с премиера Бойко Борисов, предаде БТА.\r\nВалери Симеонов подаде оставка в петък след продължителни протести на майки на деца с увреждания, засегнати от думите му, че са \"кресливи жени с уж болни деца\".\r\n                    \n                    \n                След това лидерът на \"Атака\" Волен Сидеров поиска оставката и на другия вицепремиер във властта Красимир Каракачанов, за да започнат \"на чисто\".\r\nОчакваше се на срещата днес Симеонов да обяви дали ще се върне като депутат в парламента на мястото на Миглена Александрова от \"Атака\", както и да стане ясно кой ще бъде номиниран за овакантения от него пост.\r\n \r\n\r\n \r\n ", "date": "2018.11.20", "title": "След 4 ч. патриотични разговори, Сидеров: Без изявления!"}
{"url": "https://www.dnes.bg/blizak-iztok/2018/11/20/irak-udari-isliamska-dyrjava-v-siriia.394188", "text": "Ирак нанесе въздушни удари по цели на \"Ислямска държава\" на територията на съседна Сирия. Разрушени са две сгради с 40 бойци и оръжие в тях, заяви иракската армия, цитирана от Ройтерс.\r\nИзтребители Ф-16 разрушили сграда, в която членовете на терористичната групировка съхранявали оръжие. Убити са десет джихадисти. Втори удар разрушил сграда с 30 бойци на \"Ислямска държава\" в нея, се допълва в изявлението.\r\n\"Ислямска държава\", която преди владееше една трета от иракската територия, до голяма степен беше разгромена в Ирак, но продължава да устройва засади, убийства и бомбени атентати там и все още представлява заплаха по границата със съседна Сирия, отбелязва Ройтерс.\r\n                    \n                    \n                От миналата година досега иракските военновъздушни сили нанесоха няколко удара в Сирия с одобрението на сирийския президент Башар Асад и оглавяваната от САЩ коалиция срещу \"Ислямска държава\".\r\nИрак, който през декември обяви победа над \"Ислямска държава\", има добри отношения с Иран и Русия, основните поддръжници на Асад в сирийската гражданска война, но в същото време се радва и на силна подкрепа от оглавяваната от САЩ коалиция.\r\nСлед като се отказа от целта си да задържа територии и да създаде халифат на териториите на Ирак и Сирия, \"Ислямска държава\" премина към партизанска тактика.\n\r\n/БТА/", "date": "2018.11.20", "title": "Ирак удари \"Ислямска държава\" в Сирия"}
{"url": "https://www.dnes.bg/notifikacii/2018/11/20/golemi-namaleniia-proiavete-potrebitelsko-hladnokryvie.394173", "text": "Намаленията не винаги са реални и клиентите трябва да проявяват \"потребителско хладнокръвие и подозрение\". Това обясни шефът на Комисията за защита на потребителите (КЗП) Димитър Маргаритов по време на конференция на тема \"Празничните намаления-предизвикателства пред малките и средни предприятия\".\n\r\n\"Намаленията не винаги са реални, потребителите трябва да имат едно наум. Очаква се предстоящата кампания \"Черен петък\" да прелее към коледните и новогодишни празници. Затова нашите екипи ще бъдат нащрек и ще работят по изготвена програма, ще има проверки по търговските обекти, както ще се следят и онлайн магазините\", поясни още председателят на КЗП.\n\n\n\r\n                \n                По думите му КЗП има готовност веднага да реагира при жалби и сигнали на гражданите. \n\r\n\"Те могат да ни търсят и на денонощния телефон 0700 111 22 и на сайта в интернет, където имаме удобна форма за подаване на оплаквания. Основната ни задача ще бъде да проследим обявените цени и действителния процент на намалените стоки. Можем много по-лесно да установяваме от самите потребители, когато има нередности, защото нашите екипи имат право да изискват документи и информация, включително и паметта на фискалните апарати\", коментира Маргаритов и добави, че ще следят и за това дали стоките, предлагани на намаление, са продавани, както изисква законът, поне 30 дни на старата цена. \n\r\nТой каза още, че освен проверките по търговските обекти и онлайн магазините, започват и проверки по зимните курорти.\n\r\n\"Най-вероятно от средата на декември ще бъде открит ски сезонът в големите курорти и съоръженията и пистите ще работят. Там също имаме функция и контрол, коректното оповестяване на информацията относно сложността на пистите, особеностите и цените за тяхното ползване. Наред с това в туристическите заведения и места за настаняване ще проверяваме съответствието, качеството на предоставените услуги и всичко, за което потребителите ни сигнализират\" поясни още председателят на КЗП.", "date": "2018.11.20", "title": "Големи намаления? Проявете \"потребителско хладнокръвие\""}
{"url": "https://www.dnes.bg/zvezdi/2018/11/20/snup-dog-sys-zvezda-na-aleiata-na-slavata.394184", "text": "Рапърът Снуп Дог е поредната известна личност, която получи звезда на Алеята на славата в Холивуд. Отличието на музиканта идва точно за 25-годишнината от излизането на дебютния му албум, озаглавен \"Doggystyle\". Вместо да благодари на своя екип, Снуп Дог избра да поздрави себе си за неуморната работа. Пред събралото се множество той изтъкна, че бил силен и не спирал да вярва в себе си, с помощта на което се справял с трудностите. На церемонията присъстваше съпругата на изпълнителя – Шант Тейлър, както и двете им деца. Снуп Дог и Шант Тейлър са заедно от близо 21 години. Двамата се разделиха за кратко през 2004 г., но по-късно се събраха и решиха да подновят брачните си клетви. Освен на музикалната сцена, през годините Снуп се изявява и в киното. Играл е във филмите „Старски и Хъч“ и „Тренировъчен ден“, бил е и телевизионен продуцент. Наскоро дори издаде готварска книга. ", "date": "2018.11.20", "title": "Снуп Дог със звезда на Алеята на славата"}
{"url": "https://www.dnes.bg/notifikacii/2018/11/20/falshiva-slava-instagram-pogva-feik-posledovatelite.394177", "text": "Instagram ще се бори срещу фалшивите харесвания. Социалната мрежа официално обяви, че ще работи за премахване на мнимите лайкове, които потребителите придобиват чрез инсталирането на различни приложения. \r\nГенерирането на харесвания и последователи става много просто – инсталираш няколко приложения на мобилния си телефон и само за минути ставаш известен. Зад голямата цифра, обаче, не стоят истински хора. \r\nЗатова Insagram обяви в официално прессъобщение, че ще работи в посока подобряване на услугите си и ще започне да следи внимателно за подобни трети приложения. За целта от компанията са разработили специални инструменти, които работят на базата на машинното учене. Създаден е алгоритъм, който сам ще разпознава фалшивите харесвания и коментари, както и мнимите последователи и автоматично ще ги премахва. \r\n                \n                От социалната мрежа твърдят, че подобни действия не влияят добре на потребителите и затова от Instagram предприемат множество стъпки, с които да решат проблема. Потребители, които са били засечени от алгоритъма, ще бъдат автоматично уведомени от Instagram, че техните харесвания не са автентични и съответно са били премахнати. \r\nОсвен това, използването на странични приложения намалява сигурността на акаунта, тъй като потребителското име и паролата стават напълно достъпни и могат да бъдат свободно използвани за други цели. Затова след като от социалната мрежа генерират съобщение с предупреждение, потребителят ще бъде помолен да смени своята парола, за да се прекъсне достъпа на други приложения до неговия акаунт. \r\nФалшивите генератори на слава често се използват от потребители в Instagram, за да станат известни по-бързо в социалната мрежа. Колкото по-популярен е профилът, толкова по-бързо привлича към себе си още последователи. \r\nНе е тайна за никого, че социалните мрежи могат да се използват и за печелене на пари, тъй като подобни \"известни\" личности в Интернет привличат рекламодатели.  ", "date": "2018.11.20", "title": "Фалшива слава: Instagram погва фейк последователите! "}
