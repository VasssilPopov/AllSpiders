{"url": "https://www.dnes.bg/akoshtete-vqrvaite/2017/12/29/koi-sa-nai-golemite-ligliovci-v-zodiaka.363667", "text": "Зодиите, които обичат да се лигавят и да настояват на своето, независимо какво е то, са такива не само в детските си години, но и като възрастни хора.\r\n \r\nНякои хора искат винаги да им се угажда и всички да се съобразяват с техните настроения и желания постоянно, като често пренебрегват чуждите нужди в името на своите.\r\n \r\nТе са в състояние да изпаднат в истерия, да реват, да викат и да се тръшкат дори за най-дребното нещо, което не е по вкуса им, а след това се сърдят и мрънкат в продължение на дни.\r\n \r\nЗа тях никога нищо не е без значение и имат мнение, на което държат, дори въпроса да не е от съществена важност за тях.\r\n \r\nЕто и кои са най-лигавите представители на зодиака:\r\n \r\nРибите са в състояние да подлудят околните с безкрайното си мрънкане. Те превръщат всяка дреболия в истинска драма, защото не е станало точно както те искат.\r\n \r\nМисълта какво искат другите рядко минава през главата им и те се впускат в преследване на капризите си и задоволяване на всяко щение.\r\n \r\nОсвен всичко, Рибите имат нужда да се представят като жертва (макар че всъщност рядко изпадат в подобно положение). Те държат другите постоянно да им съчувстват и да ги съжаляват, за да им бъде угаждано денонощно.", "date": "2017.12.29", "title": "Кои са най-големите лигльовци в зодиака?"}
{"url": "https://www.dnes.bg/health/2017/12/29/jelatinyt-ukrepva-syrceto-i-pravi-kostite-po-zdravi.363553", "text": "Сковаността на ставите и болката са чест проблем дори и при млади хора. При проблеми с опорно-двигателния апарат лекарите обикновено препоръчват лечебна гимнастика и индивидуален курс на лечение.Но в много случаи натоварването на гръбначния стълб и ставите е противопоказно.Колагенът е основен компонент в изграждането на ставите и костите. С напредване на възрастта неговото количество в организма намалява. Болките и сковаността в ставите могат да се дължат именно на това.Един от най-добрите народни лекове при болки в ставите е желатинът.Желатинът е натурален извлек от кости, изключително богат на протеини и колаген. Вместо да пиете изкуствени хранителни добавки с колаген, бихте могли да опитате от здравословните ползи на желатина. ", "date": "2017.12.29", "title": "Желатинът укрепва сърцето и прави костите по-здрави"}
{"url": "https://www.dnes.bg/health/2017/12/29/spaneto-nastrani-pomaga-na-mozyka.363217", "text": "Позата, в която спим има важно значение не само за физическия комфорт на тялото, но и за качеството на съня и ефектът му върху мозъчната дейност.", "date": "2017.12.29", "title": "Спането настрани помага на мозъка"}
{"url": "https://www.dnes.bg/obshtestvo/2017/12/29/vnimavaite-s-piratkite-kupuvaite-ot-reglamentirani-mesta.363692", "text": "От началото на декември месец служителите на КОС - СДВР са извършили 1223 проверки в столицата и са установили 2336 нарушения, свързани с незаконно притежание на пиротехника. Това заяви инспектор Милен Писаров от сектор \"Контрол на общоопасните средства\" при СДВР на брифинг.\r\nИнж. Мирослав Йотов - главен директор на ГД \"Контрол на пазара\" към ДАМТН обобщи, че 303 съвместни проверки за пиротехнически изделия са извършени от служители на КОС и експерти от ДАМТН. Те са били, за да се установи качеството и годността на пласираните в търговската мрежа, като при проверките са открити 25 пиротехнически продукта, несъответстващи на изискванията за безопасност.\r\nПо думите му проверките са показали спад на нарушенията в сравнение с миналата година. Писаров припомни, че не трябва да се купуват пиротехнически изделия от нерегламентирани места, защото това крие опасност.\r\nИнспектор Писаров предупреди гражданите да спазват основните правила за използване на пиротехнически изделия - пиратки и фойерверки. Те не трябва да се ползват в превозни средства, в близост до леснозапалими материали и в районите на здравни, учебни и социални заведения, храмове и манастири. \r\nПиротехническите средства не трябва да се използват ако са с изтекъл срок, видимо са повредени и ако са самоделни. Да не се предоставят на деца, а при употреба да се спазват указанията за безопасност. \r\nПрепоръчва се, когато се използват пиротехнически изделия да се разполага с вода или пожарогасител, както и да не се употребява алкохол при използването им.", "date": "2017.12.29", "title": "Внимавайте с пиратките, купувайте от регламентирани места"}
{"url": "https://www.dnes.bg/cars/2017/12/29/volkswagen-si-haresa-imena-na-oshte-dva-elektromobila.363643", "text": "Германският производител Volkswagen е регистрирал търговските марки I.D. Freeler и I.D. Cruiser. Те ще бъдат използвани за нови електромобили на марката – концептуални и/или серийни, съобщава .Към момента гамата електрически прототипи на Volkswagen включва хечбека I.D., минивана I.D. BUZZ и купеобразния кросоувър I.D. CROZZ. По-рано тази есен бе съобщено, че се подготвят още два модела - I.D. Lounge и I.D. AEROe, които най-вероятно ще представляват седан и купе.\r\nКакво се крие зад названията I.D. Freeler и I.D. Cruiser, засега не е ясно. Изборът им обаче доказва намеренията на Volkswagen Group да предложи 32 електрифицирани модела за 5 години. Поне 20 от тях ще бъдат с марката Volkswagen, като всички ще бъдат изградени на платформата MEB, разработена специално за електромобили и хибриди.\r\nСерийното производство на първия модел от гамата Volkswagen I.D. ще стартира в края на 2019 г., като ще се осъществява в завода в Цвикау (Германия). Това ще бъде хечбек за европейския пазар, който ще има размери на Golf и интериора на Passat. Пробегът му с едно зареждане ще около 600 км.\r\nГодина по-късно трябва да е готов и кросоувър, предназначен за САЩ. Той ще има пробег от 500 км.През 2022 г. ще излезе и миниван, отново за местния пазар.Всички електромобили на марката ще разполагат с достъп до интернет, както и с безпилотен режим.", "date": "2017.12.29", "title": "Volkswagen си хареса имена на още два електромобила"}
{"url": "https://www.dnes.bg/sofia/2017/12/29/ot-nova-godina-smeniat-marshrutite-na-niakoi-avtobusi.363697", "text": "Центърът за градска мобилност /ЦГМ/ променя експериментално маршрутите на различни автобусни линии, съобщиха от Столичната община.\r\nПромяната влиза в сила от 1 януари 2018 г. и ще бъде в сила до 30 юни 2018 г.\r\nАвтобусна линия номер 27 ще бъде с удължен маршрут - от бул. \"Рожен\" през пътен възел \"Надежда\" до кръстовището с ул. \"Скопие\" и бул. \"Кн. Мария Луиза\", продължава по южния локал на бул. \"Кн. Мария Луиза\", надясно по бул. \"Ген. Николай Г. Столетов\", надясно по ул. \"Подполковник Калитин\", надясно по ул. \"Скопие\", по бул. \"Рожен\" и продължава по маршрута си, двупосочно.\r\nАвтобусна линия номер 384 ще е с променен маршрут - от летище \"София Терминал 2\", ул. \"Продан Таракчиев\", бул. \"Христофор Колумб\", наляво по бул. \"Проф. Цветан Лазаров\", надясно по бул. \"Копенхаген\", наляво по ул. \"Обиколна\" и по маршрута до обръщалото в ж.к. \"Дружба 2\". В посока летище \"София Терминал 2\" ще се движи от обръщалото в ж.к. \"Дружба 2\", по ул. \"Обиколна\", надясно по бул. \"Копенхаген\", наляво по бул. \"Проф. Цветан Лазаров\", надясно по ул. \"Илия Бешков\", наляво по ул. \"Кап. Димитър Списаревски\", надясно по бул. \"Христофор Колумб\" и по маршрута до Летище \"София Терминал 2\".\r\nАвтобусна линия номер 184 ще бъде също с променен маршрут. Тя ще се движи от ул. \"Ген. Гурко\" по маршрута на автобусна линия номер 84 до кръстовище бул. \"Христофор Колумб\", след това ще продължи по ул. \"Мими Балканска\", наляво по ул. \"Мими Балканска\" и бул. \"Брюксел\" до летище \"София Терминал 1\", обратно по бул. \"Брюксел\", ул. \"Мими Балканска\", ул. \"Продан Таракчиев\", летище \"София Терминал 2\", обратно по маршрута до кръстовище ул. \"Продан Таракчиев\" - бул. \"Христофор Колумб\" и наляво по бул. \"Христофор Колумб\" по маршрута на автобусна линия номер 84 до ул. \"Ген. Гурко\". Линията с номер 84 ще се движи по действащия маршрут.\r\nАвтобусни линии с номера 111 и 260 ще бъдат с променен маршрут само в посока бул. \"Цар Борис III\". От спирка с код 2050 \"Ул. Монтевидео\", разположена на бул. \"Никола Петков\", автобусите ще се движат в локалното платно на булеварда в участъка от ул. \"Букет\" до изхода от локалното платно срещу ул. \"Паскал Тодоров\" и по централното пътно платно по маршрутите си, като обслужващата спирка е изместената такава с код 0350 \"Бул. Никола Петков\" от централното в локалното платно срещу съществуващото положение при осигурена поддръжка на промененото трасе.\r\nАвтобусните линии с номера 58 и 59 ще са с променен брой коли, а автобусни линии с номера 12, 117 и 119 - с променени разписания.\r\nЗа периода на експерименталната промяна ЦГМ ще извърши наблюдение и анализ на съществуващото транспортно обслужване на засегнатите автобусни линии.\r\n ", "date": "2017.12.29", "title": "От Нова година: Сменят маршрутите на някои автобуси "}
{"url": "https://www.dnes.bg/sport/2017/12/29/as-na-ludogorec-se-zakani-gotovi-sme-da-izhvyrlim-milan.363666", "text": "Един от твърдите титуляри на Лудогорец – Абел Анисе, даде интервю в родината си Мадагаскар, в което коментира предстоящите битки с Милан от 1/16-финалите за Лига Европа.\r\nХалфът обяви, че разградчани са обнадеждени за сблъсъците, въпреки именития съперник, който в последните години се намира в сериозна криза.\r\n\"Лига Европа не е Шампионска лига, но беше късмет да се паднем с толкова голям отбор. Нашата цел е да стигнем възможно най-напред в турнира. Срещу Милан ще бъде трудно, но ние сме готови да се борим и да дадем най-доброто от себе си\", демонстрира самочувствие Анисе.Първият мач ще се играе на 15 февруари, а реваншът на \"Сан Сиро\" е насрочен седмица по-късно. Припомняме, че Лудогорец вече е елиминирал отбор от Серия \"А\".\r\nПрез 2014 г. разградчани играха с Лацио в същата фаза на турнира и спечелиха с 1:0 гостуването си на стадион \"Олимпико\" в Рим, а реваншът в София завърши при драматично 3:3, което прати българския представител в следващия етап на турнира. Там \"орлите\" бяха отстранени от Валенсия.\r\n", "date": "2017.12.29", "title": "Ас на Лудогорец се закани: Готови сме да изхвърлим Милан"}
{"url": "https://www.dnes.bg/blizak-iztok/2017/12/29/pojarite-v-blizkiia-iztok-prez-2018-g-skepticizym-i-nadejda.363533", "text": "Ще потуши ли 2018 г. пожарите, които бушуват из Близкия изток? Скептицизмът е разбираем, но все пак просветва лъч надежда за промяна, пише Асошиейтед прес.\r\nБорбата срещу групировката \"Ислямска държава\" е почти приключила и войната в Сирия може би най-сетне ще поутихне. Регионът преминава от воденето на тези войни към справянето с причинените от тях разрушения и разселване на хора. \r\nВлиянието на Иран нарасна, след като подопечните му играчи пожънаха успехи, и дори ядрената му сделка със Запада остава в сила. В противникова Саудитска Арабия млад лидер обещава дълго отлагана модернизация у дома и по-голяма конфронтация с Иран в региона. В Белия дом Доналд Тръмп добавя живачен елемент към свръхзапалимата смес.\r\nПесимизмът преобладава заради провала на бунтовете срещу деспотизма от 2010-2011 година. Вместо демократична вълна Арабската пролет донесе серия от войни. Либия изглежда обречена на хаос, а войната в Йемен е истинска хуманитарна криза. На много места старата гвардия остава на пост. Толкова огромни са щетите, че почти никой вече не говори за Арабската пролет без ирония.\r\nЕгипет, който насочи към себе си световното внимание, когато уличните демонстрации - и армията - събориха от власт Хосни Мубарак преди седем години, е пример за снижени амбиции. След няколко години суматоха сега страната изглежда по-стабилна, икономиката расте, туризмът върви нагоре. Джихадисткият тероризъм и нападенията срещу християни обаче остават проблем, особено на Синайския полуостров, а свободите в Египет бяха ограничени. Все пак няма особени вълнения и освен ако не стане изненада, президентът Абдел Фатах ас Сиси може да очаква да бъде преизбран на изборите след няколко месеца.\r\nЕто няколко възможни повратни точки за 2018 г.:\r\n\r\nСирийският президент Башар Асад е в затруднена ситуация, откакто войната избухна в неговата страна преди близо седем години, в чиито ранни фази мнозина предричаха, че ще падне от власт. Сега обаче, когато въоръженият конфликт върви към своя край, изглежда, че ще оцелее за момента.\r\nГолемите военни операции приключиха, Асад владее ключови зони и войната срещу групировката \"Ислямска държава\" е почти свършила с отвоюването на градовете, които контролираше. Предстоят още кръвопролития, ако Асад опита да завладее зоните, които още са под контрола на бунтовници, включително около столицата и в провинция Идлиб на север. Режимите на спиране на огъня, които бяха договорени на определени места със съдействието на Русия, Иран и Турция, значително намалиха ежедневните кланета, заради които Сирия бе неизменна тема в новините.\r\nСъдбата на Асад, чието семейство управлява с желязна ръка десетилетия наред и именно това предизвика бунта, остава болезнен въпрос, който осуети досега всички дипломатически усилия за постигане на мир.\r\n\r\nВойната срещу групировката \"Ислямска държава\" бе обявена за приключила след четири години зверства. Чудовищните издевателства на групировката предизвикаха яростна реакция, която остави големи части от Ирак в димящи развалини. Борбата на предвожданата от САЩ коалиция във Фалуджа, Рамади, Хауиджа, Тал Афат и накрая в Мосул бе изтощителна. Дали Ирак може да се възстанови, е ключов въпрос за 2018 г., защото едва тогава Багдад ще си върне авторитета, който ще му позволи да управлява цялата страна.\r\nЗакъсалото за пари правителство смята, че са необходими 100 милиарда долара за възстановяване на цялата страна, но лидерите на Мосул казват, че тази сума ще стигне едва за техния град. Откъде ще дойде финансирането е неясно, а САЩ - чиято коалиция стовари близо 27 700 муниции в района на Мосул от октомври 2016 г. до юли 2017 г., изглежда, си измиват ръцете. Ако доминираното от шиити правителство не успее да вдигне на крака сунитските райони, те вероятно отново ще станат размирни.\r\n\r\nПромяната изглежда неизбежна в Саудитска Арабия, особено ако 32-годишният престолонаследник Мохамед бин Салман поеме трона от баща си официално през 2018 година. МБС, както е известен, изразява по-умерена визия за религията и до голяма степен на него се приписват взетите неотдавна спорни решения за отмяна на десетилетната забрана за жените да шофират и за разрешаване на кината.\r\nПрестолонаследникът е смятан за водеща сила зад арестите на десетки други принцове по обвинения в корупция. Саудитска Арабия води политическа и икономическа офанзива срещу малката, но опърничава заливна държава Катар, обвинявайки я в подкрепа на тероризма и твърде голяма близост с Иран.\r\nСирийската война до известна степен е непряк сблъсък между двете регионални сили, като Техеран подкрепя Асад, а Рияд - много от бунтовниците. Същото важи за Йемен, където саудитците са на страната на правителството и нанасят въздушни удари срещу подкрепяните от Иран бунтовници хуси. Хиляди цивилни загинаха, бунтовниците все още контролират ключови части от страната, в която върлуват глад и холера.\r\n\r\nТръмп говори многократно за уреждането на \"окончателна сделка\". Но е трудно да си представим дори по-умерен израелски лидер да седне на масата за преговори с палестинците, споразумение, което включва разделяне или споделяне на Ерусалим и стария му град, свещен за три религии. Две десетилетия неуспешни преговори свидетелстват за това колко са затлачени нещата.\r\nНа този безкомпромисен фон много палестинци говорят за отказване от двудържавната стратегия и вместо това искане за анексиране и равни права. Това ще направи Израел поделена поравно двунационална държава - нещо, на което израелското правителство навярно ще се противопостави.\r\nНякои очакват екипът на Тръмп да опита да уреди вместо това частична сделка: палестинска държава на част от територията, която палестинците искат, а Ерусалим и бежанците да останат за по-нататъшни преговори. Вашингтон може би се надява Рияд и вероятно Кайро да помогнат с оказване на натиск върху палестинците. Но това никога не е ставало в миналото, дори с по-примамливи предложения на масата. /БТА/", "date": "2017.12.29", "title": "Пожарите в Близкия изток през 2018 г. – скептицизъм и надежда "}
{"url": "https://www.dnes.bg/notifikacii/2017/12/29/djordj-uea-okachi-butonkite-na-stenata-i-stana-prezident.363683", "text": "Дете от бидонвилите на Монровия, превърнало се в световна футболна звезда през 90-те години на миналия век, Джордж Уеа осъществи мечтата на своя живот след края на спортната си кариера и стана в четвъртък президент на Либерия - страна, съсипана от гражданска война, където новият лидер се надява да донесе помирение.\r\nПетдесет и едногодишният някогашен блестящ нападател на \"Пари Сен Жермен\" и \"Милан\" спечели с голяма преднина - 61,5 на сто от гласовете - втория тур на президентските избори срещу своя съперник, вицепрезидента Джоузеф Боакай.\r\nЕдинственият африканец, получавал \"Златната топка\" (през 1995 г.), Уеа често отсъстваше от страната по време на гражданската война през периода 1989-2003 г., в която загинаха близо 250 000 души.Впуснал се в политиката с приключването на конфликта, той изгуби втория тур на изборите през 2005 г. срещу Елън Джонсън-Сърлийф - първата жена, избрана за държавен глава в Африка - а след това - през 2011 г. - не успя да се пребори и за вицепрезидентския пост.\r\nТогава партията му отправи обвинения за фалшификации, но не постигна нищо.\r\nТози път, докато противникът му Джоузеф Боакай подаваше все нови искове по повод \"фалшификации и пропуски\", опорочили според него първия тур, \"Мистър Джордж\" прикани своите привърженици да се въоръжат с търпение и спокойствие.\r\nВ събота той демонстрира сила, като събра десетки хиляди симпатизанти на най-големия в страната стадион, в Монровия, и заяви пред АФП: \"Зная, че (Джоузеф) Боакай не може да ме бие. Народът е с мен\".\r\nПетнайсет години след като окачи бутонките си на стената, той уверява, че е \"натрупал опит\" на политическия терен и си е взел поука от предишните провали.\r\nПрез декември 2014 г. Уеа за пръв път зае изборна длъжност - той стана сенатор, изпреварвайки уверено един от синовете на г-жа Сърлийф.\r\n\"Промените не бива да плашат никого. Вижте моя живот - от футболист се превърнах в политик\", каза той по време на кампанията. \"И всеки от вас може да го направи. Ние си приличаме\", добави бившият футболен ас, отгледан от баба си в монровийския бидонвил Гибралтар.\r\nОпожарена къща\r\nКритикуват го заради твърде неясната му програма и чести отсъствия от Сената, но той отвръща, като припомня успехите си в здравеопазването и образованието, остава все така близък до населението и раздава обещания: \"Ще направя така, че болниците у нас да бъдат оборудвани, а лекарите и сестрите - обучени и да имат имат стимул да работят\".\r\nУеа си избра за подгласничка Джуъл Хауард-Тейлър, бившата съпруга на някогашния партизански командир и президент Чарлз Тейлър (1997-2003), станала днес уважаван сенатор.\r\nНо твърдейки, че \"всички бяха приятели с Чарлз Тейлър\", Джордж Уеа повтаря, че \"не поддържа връзки\" с бившия президент, осъден през 2012 г. от международното правосъдие на 50 години затвор за престъпления срещу човечеството и военни престъпления в съседна Сиера Леоне.\r\nПо време на гражданската война Уеа се обяви за мир в Либерия и отправяше към ООН призиви да спаси страната му. За отмъщение бунтовници опожариха къщата му в Монровия и взеха за заложници двама негови братовчеди.\r\nКато човек от етноса кру, един от основните в Либерия, Джордж Уеа не е част от елита - потомците на бивши американски роби, традиционно доминиращи в политическия живот. Животът на 22-годишния тогава младеж придобива щастлив обрат за първи път през 1986 г. благодарение на Арсен Венгер.\r\nТренирал по онова време монакските футболисти, френският тактик го открива в камерунския отбор \"Тонер\" (Яунде) и го отвежда в подножието на легендарната Скала на Монако.\r\nПрез следващите 14 години здравият нападател игра за най-големите европейски клубове - \"Пари Сен Жермен\" и \"Милан\" в апогея на кариерата си, а след това - за \"Челси\", \"Манчестер Сити\", \"Марсилия\", натрупвайки внушително състояние.\r\nТой обаче не забравя и предградията на Монровия, където все още рита футбол с приятели. \r\n/БТА/", "date": "2017.12.29", "title": "Джордж Уеа окачи бутонките на стената... И стана президент!"}
{"url": "https://www.dnes.bg/usa/2017/12/29/igra-na-dete-s-gotvarska-pechka-prichinata-za-pojara-v-niu-iork.363701", "text": "Причината за пожара в Ню Йорк, обхванал жилищна сграда в града и отнел живота на 12 души, сред които и 4 деца, вероятно е игра на 3-годишно дете с готварска печка, по данни на пожарната, предава AFP, цитира \"Фокус\".\"Пожарът избухва, майката първоначално не разбира за него, но скоро чува писъците на детето\", допълва той.Пожарът избухна около 19:00 ч. в четвъртък в жилищна сграда. Освен загиналите, пострадали са седем души.В гасенето се включиха повече от 160 пожарникари. Пожарът е започнал от първия етаж и бързо се разпространил. Хората, които са останали без дом, са настанени в близкото училище, а Червеният кръст им е осигурил вещи от първа необходимост.Кметът на Ню Йорк Бил де Бласио определи случилото се като \"ужасен трагичен инцидент\".", "date": "2017.12.29", "title": "Игра на дете с готварска печка – причината за пожара в Ню Йорк?"}
{"url": "https://www.dnes.bg/televizia/2017/12/29/viktoriia-idva-s-nachaloto-na-godinata.363658", "text": "Ето кои са и главните актьори в сериала.Джена Колман е британската акртиса, която зрителите на Bulgaria ON AIR ще могат да гледат в два премиерни сериала. Тя влиза в ролята на кралица Виктория в хитовата биографична поредица \"Виктория\" и е избрана и за ролята на Роузи в британска драма \"Танц на ръба\", който може да гледаме от 2 януари.Джена е родена през 1986 година в Блакпул, Англия. Стартира кариерата си в театъра още в ранна възраст. Докато кандидатства в театрални школи през 2005 година, актрисата е избрана за ролята на Джазмин Томас в романтичния драма сериал \"Емералд\".Джена Колман бързо добива популярност и получава роли в две серийни продукции на ВВС – Waterloo Road и Room at the Top. Избрана е за ролята на Клара и във фентъзи сериала „Доктор Кой“, като за ролята си печели признанието \"Британска телевизионна актриса\" на Наградите Glamour през 2014 година.През 2016 година, Джена Колман взима участие в романтичната драма \"Аз преди теб\". През този период е избрана да влезе в ролята на един от най-видните британски монарси – кралица Виктория и да представи живота й отблизо. За ролята си в историческия сериал печели приз за актриса в драматичен телевизионен сериал на наградите \"Златен Нимф\" през 2017 година. \r\nТом Хюз също ще влезе в домовете на зрителите на Bulgaria ON AIR и с двата премиерни британски серилала - влиза в ролята на Джулиан в драмата \"Танц на Ръба\", пресъздава и образа на принц Албърт – съпруг на Кралица Виктория, в биографичната драма \"Виктория\".Том е британски актьор, роден през 1986 година в Чешър, Англия. Трупа богат актьорски опит в младежките театри в Чешър и в Ливърпул. През 2008 година се дипломира от Кралската Академия по Драматично Изкуство (RADA), като след това се снима в сериалите \"Тринити\" и \"Коприна\". \r\nРуфъс Сюъл изиграва Лорд Мелбърн в сериала \"Виктория\", като за ролята си през 2017 година е номиниран за наградата \"Златен Нимф\" в категорията \"Актьор в драматичен телевизионен сериал\" в Монте Карло. Руфъс Сюъл е роден в Лондон през 1967 година. Още в детска възраст посещава училището по реч и драма в Лондон. Дебютът му на сцена е в родния му град с пиесата Making it Better, за която печели приз за \"Най-добър млад актьор\".Излиза на сцена и на Бродуей с пиесата Translations, като печели \"Световната театрална награда на Бродуей\".\r\nФилмовата си кариера стартира през 1991 с драмата \"На двадесет и една\". Снима се в многобройни филмови продукции, сред които са и \"Париж, обичам те!\", \"Легендата за Зоро\", \"Ваканцията\" и \"Туристът\". Участва в сериалите \"Единайстият час\", \"Устоите на Земята\" и \"Чарлс II: Силата и Страстта\", а за ролята си в минисериала ShakespeaRe-Told е номиниран за наградата BAFTA през 2006 година.Гледайте първи сезон на сериала \"Виктория\" от 1 януари всеки делничен денот 19.50 часа по телевизия .\r\n ", "date": "2017.12.29", "title": "\"Виктория\" идва с началото на годината"}
{"url": "https://www.dnes.bg/stranata/2017/12/29/kloshar-opojari-doma-si-evakuiraha-tri-semeistva.363660", "text": "Три семейства са евакуирани от жилищен блок в Казанлък. Причината - клошар предизвика пожар в апартамента си, който е изцяло изгорял, съобщава Bulgaria ON AIR. Пожарникари разказаха, че жилището било натъпкано с боклуци, от които огънят се разгорял. Изключително задимени са апартаментите над него. А единият от собствениците се оплака, тъй като преди дни е завършил ремонта в дома си. Това е пореден пожар, предизвикан от клошаря.", "date": "2017.12.29", "title": "Клошар опожари дома си, евакуираха три семейства"}
{"url": "https://www.dnes.bg/mish-mash/2017/12/29/2017-ta-apogeiat-na-kryshkachite.363659", "text": "Колкото и травмиращо въздействие да има изневярата, тя се оказва обичайно явление във Великобритания през изминалата година, пише в. \"Дейли стар\", цитиран от БТА. Според статистиката забежките са се увеличили, като повече от една трета сред брачните партньори си слагат редовно рога. \r\nЦели 45 процента от мъжете и 22 процента от жените не крият, че са кръшкали на настоящите си половинки. А според специалистите изневярата може да се случи във всеки един момент в дадена връзка. Скорошно изследване обаче установи, че е най-вероятно хората да потърсят извънбрачно удоволствие на втората година след сватбата.\r\nНай-често жителите на Острова имат афери с колеги, вероятно не им остава време от работа за други контакти. Приблизително 36 процента от представителите и на двата пола признават, че са \"мачкали чаршафите\" с някого от службата. Други 35 процента казват, че са изневерявали по време на бизнес пътуване.\r\nНе е малък броят на британците, които не крият, че са се отдавали на интимни страсти с роднини по сватовство - 17 процента. Друго проучване по темата заключава, че кръшкачът винаги си остава такъв и вероятността отново да изневери се равнява на 350 процента.\r\nРецепта за това защо хората изневеряват, няма, но на базата на редица проучвания, може да се обобщи, че мъжете най-често го правят за удоволствие, а жените - поради липса на внимание. Отмъщението също се откроява като мотив за хвърляне в чужди обятия, като по-често до този вариант него прибягват жените - 14 процента срещу 9 процента мъже. ", "date": "2017.12.29", "title": "2017-та - апогеят на кръшкачите"}
{"url": "https://www.dnes.bg/usa/2017/12/29/ot-50-godini-nasam-rekordno-niski-temperaturi-v-sasht-i-kanada.363698", "text": "След обилния снеговалеж, в Съединените щати се очаква най-студената Нова година от 50 години насам. В района на Ню Йорк живакът падна до минус 32 градуса.Арктическите ветрове се очаква да навлязат и в по-южните части на Щатите. Няколко града на брега на Атлантическия океан отмениха традиционното къпане в новогодишната нощ заради опасност от измръзване. В Канада в сила е код за опасно студено време. Температурите там на места достигнаха минус 45 градуса. А бурните пориви от над 100 километра в час оставиха над 150 хиляди домакинства без ток. Снощи Отава беше най-студената столица на света. Там бяха отчетени минус 29 градуса. Засегната е дори любимата канадска игра – хокеят. Международният младежки турнир, който трябваше да се играе на откритата пързалка пред парламента, беше преместен в зала.Необичайното според метеоролозите обаче дори не са ниските температури, а продължителността на студената вълна. Очаква се Северна Америка да остане в нейната хватка и в началото на 2018 година.Повече по темата вижте във видеото на .", "date": "2017.12.29", "title": "От 50 години насам: Рекордно ниски температури в САЩ и Канада"}
{"url": "https://www.dnes.bg/redakcia/2017/12/29/migranti-atakuvat-ispaniia-po-more-broiat-im-se-e-utroil-za-godina.363661", "text": "Алжирци и мароканци допринесоха за увеличаването на минаващия през Средиземно море миграционен поток към Испания. Броят на достигналите испанските брегове се утрои, с цената на над 200 загинали, сочат данни от неправителствената организация Испанска комисия в помощ на бежанците (ИКПБ).\r\n\"В края на тази година, резултатът е достоен за съжаление\", гласи заключението на организацията. \r\nСпоред статистиката общият брой на загиналите в Средиземно море спадна от 4967 през 2016 г. до 3116 през тази, но броят на загиналите при опит да достигнат Испания достигна най-малко 223 души, според Международната морска организация.\r\n21 468 човека са достигнали бреговете или териториалните води на Испания от 1 януари до 20 декември тази година, рискувайки живота си на нестабилни лодки, след като са платили на трафиканти. Това е над три пъти повече от миналата година, когато броят на тези хора е бил 6046, сочат данните.\r\n\"Изложени сме на миграционен натиск в целия район на Средиземно море\", подчерта по радиото испанският вътрешен министър, консерваторът Хуан Игнасио Соидо. По думите му за сметка на това потокът към Италия и Гърция намалява.\r\nИталия все пак все още е основният пункт за влизане на мигранти в Европа. Близо 119 000 достигнаха италианските брегове и 2832 загинаха по пътя, но тези числа показват спад от над една трета в сравнение с миналата година, тъй като броят на потеглящите от Либия се е понижил.\r\nНа второ място е Гърция, където пристигнаха 28 800 (шест пъти по-малко от миналата година) мигранти. 61 загинаха при опит да достигнат страната (седемкратно намаление), след като ЕС и Турция подписаха споразумение, за да попречат на пристигането на мигранти.\r\nТози вид споразумения обаче продължава да си навлича остри критики от много неправителствени организации, според които ЕС се води само от стремеж да задържи тези хора извън Европа, а не да подобри съдбата им. Ефикасността на мерките е оспорвана и защото, според Естрея Галан, генерален секретар на ИКПБ, нарастването на броя на пристигащите в Испания \"показва, че когато се затвори един голям миграционен път, се активизира друг\".\r\n\"Тази година се увеличи значително броят на хората от Алжир\", обяснява пред АФП Карлос Арсе от Асоциацията за човешки права в Андалусия. Според него това се дължи на факта, че \"икономическата ситуация в Алжир се влоши през последните три години\", особено защото страната се изправи пред спад на цените на петрола, от който получава 95 на сто от валутните си приходи.\r\nНарастването на броя на мароканците от юни насам беше посочено и от Върховния комисариат на ООН за бежанците  в доклад, публикуван миналия месец. \"Мароканците използват всякакви методи, за да достигнат Испания по море, като моторници, дъски за сърф, надуваеми лодки и дървени съдове, които понякога пренасят над 60 души\", констатира организацията.\r\nПрез ноември в Испания избухна силна полемика, след като близо 500 мигранти, предимно алжирци, бяха задържани в затвор в андалуското селище Арчидона, който още никога не е бил използван.\r\nСпоред Алехандро Кортина, директор на Асоциацията \"Малага акьой\", през последните две седмици \"стотици  вече са били върнати в Алжир\", включително \"много непълнолетни\".\r\nВластите подчертават, че центровете за задържане на чужденци са препълнени, а затворът има \"душове, отопление, легла и спортни зали\". \"Не можем да приемем тези хора да останат на свобода под претекст, че пристигат толкова лодки и че можем да ги спасим\", подчерта министър Соидо.\r\n\"Лишаването от свобода трябва да бъде запазено за случаите, при които има извършено престъпление, а такова няма\" в случая с незаконната миграция, твърди Хосе Виляхос, адвокат на асоциацията \"Алхесирас акьой\".", "date": "2017.12.29", "title": "Мигранти атакуват Испания по море, броят им се е утроил за година"}
{"url": "https://www.dnes.bg/mish-mash/2017/12/29/kak-da-trenirate-uma-si-za-da-ste-po-seksi-ot-vsiakoga.363573", "text": "Да се чувствате секси е състояние на ума. При много хора има директна връзка между негативното им възприятие на самите тях и либидото им. Истината е, че има начин да \"тренирате\" ума си, за да се чувствате по-секси, а тези стъпки със сигурност ще ви помогнат и в други сфери на живота. Ето кои са те.Погледнете към всички недостатъци, които считате за проблем в себе си и им „кажете“, че ги обичате, уважавате и дори цените. Приемете, че са перфектни точно в този им вид. Колкото повече си го повтаряте, толкова повече ще повярвате в това.Повечето жени са склонни да използват негативни определения по отношение на тялото си. Промяната в начина, по който мислите за себе си, може да окаже силно влияние върху всички аспекти на живота ви.Кои са останалите четете на ", "date": "2017.12.29", "title": "Как да тренирате ума си, за да сте по-секси от всякога?"}
{"url": "https://www.dnes.bg/stranata/2017/12/29/myj-prikachi-karuca-kym-atv-katastrofira-v-shumensko.363648", "text": "Неправоспособен шофьор е с опасност за живота след пътен инцидент между селата Тушовица и Риш, съобщиха от полицията в Шумен. \r\nПроизшествието станало около 14.15 часа в четвъртък. \r\n66-годишен мъж е карал към село Риш нерегистрирано АТВ, а към него е била прикачена каруца. Мъжът загубил контрол над превозното средство и се преобърнал на платното. \r\nСлед инцидента водачът е настанен за лечение с множество рани и опасност за живота в шуменската болница. 62-годишната му съпруга, която се возела на задната седалка, е с фрактура на раменната кост. \r\nЗа престъплението е образувано досъдебно производство.", "date": "2017.12.29", "title": "Мъж прикачи каруца към АТВ, катастрофира в Шуменско"}
{"url": "https://www.dnes.bg/obshtestvo/2017/12/29/fontanite-za-torta-po-opasni-ot-piratkite.363609", "text": "Две са правилата за използване на пиратки, без които явно няма да мине празнуването и на тази Нова година - купувайте това, което е с неясно качество и го ползвайте така както е описано, без излишни рискове. \r\nОпасността от неприятни инциденти в новогодишните празници може да се намали, като те се закупуват от лицензирани места и се следват указанията, дадени от производителя. \r\nОсем процента от фойерверките на пазара бяха констатирани като нерегламентирани, заяви Мирослав Йотов от Агенцията за метрологичен и технически контрол пред БНТ.\r\nТой допълни, че за повечето от тези изделия рискът е нисък, защото не са опасни за здравето на потребителите и най-вече нарушават правилата за ниво на шум. \r\nЙотов посочи обаче, че фонтаните за торта без маркировка, например, могат да бъдат много опасни за здравето, както и други изделия, които са закупени от нерегламентирани места.\r\n\"Местата за продажба са строго регламентирати и за тях трябва да има разрешение от МВР служба КОС, така че местата без разрешение от Служба контрол на опасните взривни вещества са нерегламентирани. Не купувайте от такива места\", посъветва той.\r\nТърговецът на пиротехнически средства Дима Савова също призова потребителите да закупуват подобни изделия единствено от регламентирани места и магазини.\r\nСавова обясни, че пиратките трябва да се оставят на земята и там да бъдат запалени, а същото важи и за римските свещи. Пиратките се запалват само на открито. \r\nТ.нар. \"ракети\" пък трябва да се поставят на равна повръхност.\r\nЙотов обясни, че е недопустимо да се запалват твърде много пиротехнически средства на едно място. \r\nВсяко едно от тези изделия има предвидено безопасно отстояние. \r\nТой допълни, че на местата, където се продават подобни изделия, има подробни указания на Агенцията как да се използват безопасно и отговорно подобни продукти.", "date": "2017.12.29", "title": "Фонтаните за торта - по-опасни от пиратките "}
{"url": "https://www.dnes.bg/crime/2017/12/29/maskirani-obraha-3-000-leva-ot-benzinostanciia-v-dolna-oriahovica.363646", "text": "Горнооряховски криминалисти разследват грабеж на пари от бензиностанция в Долна Оряховица, съобщават от Областната дирекция на МВР във Велико Търново.\r\nПрестъплението е извършено малко след полунощ. По данни на служителката, тя е била нападнат в гръб от маскиран мъж, който я избутал в санитарното помещение и я съборил на земята. \r\nСлед това жената видяла, че от основното помещение, бягайки се отдалечават двама души. След като се съвзела от шока забелязала, че от касата липсва дневния оборот, в размер на около 3000 лв. \r\nНа мястото незабавно са били изпратени екипи на полицията. Извършен е оглед. По случая е започнато досъдебно производство.", "date": "2017.12.29", "title": "Маскирани обраха 3 000 лева от бензиностанция в Долна Оряховица"}
{"url": "https://www.dnes.bg/za-da-se-razbirame/2017/12/29/zodii-i-myje-koi-sa-nai-dobrite-sypruzi.363555", "text": "Всяка жена иска да направи правилния избор преди да се омъжи. Особеностите на характера на мъжете според зодията разкриват кои сред тях са най-любящите и верни съпрузи и кои не са толкова добра партия.Мъжът Овен е добър съпруг, защото е честен. Той е страстен, огнен, винаги готов да се изправи срещу целия свят заради любимата си жена. Овенът не е захаросан и сълзлив в любовта. Понякога дори е леко груб и непредсказуем, но никога няма да ви предаде.Мъжът от зодия Телец е лоялен. Той е добър избор за съпруг, защото държи на семейния уют. Ако се омъжите за Телец знайте, че той ще е готов да брани брака си цял живот. Трудно е понякога да се живее с него, защото е колеблив, но е нежен и всеотдаен.Мъжът Близнаци е любящ, страстен и непредсказуем. С него никога няма да ви е скучно в любовта и секса. Ще ви дарява с целувки и нежност, ще използва всяка възможност да ви докосне, дори когато просто минавате покрай него. Това ще ви кара да се чувствате винаги като супермодел, даже когато не сте в най-добрата си форма.", "date": "2017.12.29", "title": "Зодии и мъже - кои са най-добрите съпрузи?"}
{"url": "https://www.dnes.bg/stranata/2017/12/29/dobri-syrca-dariteli-sybraha-3641-leva-za-bloka-v-boichinovci.363613", "text": "Само за два дни дарители от цялата страна са изпратили 3641 лева по сметка за възстановяване на опожарения блок в Бойчиновци, открита от местната община. Това съобщи кметът на града Светлин Сретениев. \r\nСретениев изрази благодарност на всички, отзовали се на призива за помощ и показали състрадание към хората, живеещи в опожарения блок.\r\nКакто е известно, пожарът на Бъдни вечер остави без дом 12 семейства, живеещи в блок в квартал \"Огоста\" в Бойчиновци. На блока вече е направен оглед от експерти, които ще преценят дали той може да бъде възстановен след огнената стихия или не. \r\nВ момента жилищата са напълно неизползваеми – някои заради пожара, а други заради наводнение, причинено от гасенето на огъня. В момента семействата живеят при свои приятели и роднини. Никой от тях няма застраховка срещу пожар, обявиха от общината в Бойчиновци.", "date": "2017.12.29", "title": "Добри сърца: Дарители събраха 3641 лева за блока в Бойчиновци"}
{"url": "https://www.dnes.bg/stranata/2017/12/29/tri-avtomobila-plamnaha-v-burgas.363696", "text": "Три коли горяха срещу вх. 3 на бл. 1 в к-с \"Славейков\" в Бургас. Съобщението в полицията е получено около 2 ч. Пожарът е започнал от лек автомобил \"Субару Легаци\", с бургаска регистрация, собственост на 31-годишен бургазлия. Автомобилът е изгорял напълно. Засегнати са частично и два автомобила, паркирани в близост – \"Опел Астра\" е с обгоряла задна част и пръснато от високата температура задно стъкло и \"Хюндай Лантра\", със софийска регистрация, с обгоряла предна лява част. Огънят е потушен от един противопожарен автомобил и трима огнеборци. Предстои извършването на повторен оглед за установяване на причините за инцидента, както и стойността на нанесените щети.  Работата по случая продължава от служители на Второ Районно управление – Бургас.", "date": "2017.12.29", "title": "Три автомобила пламнаха в Бургас"}
{"url": "https://www.dnes.bg/politika/2017/12/29/zdrave-bednost-dohodi-problemite-pred-bsp-za-2018-g.363654", "text": "Приоритетите на социалистите за следващата сесия на парламента ще са здравеопазването, ниските доходи и бедността при това на фона на задаващото се ново увеличение за цените на газ и вода.  \r\nЧервените са уточнили днес и на последното си за годината заседание на парламентарната си група мотивите на вот на недоверие към правителството на Бойко Борисов за корупция, който ще бъде внесен на 17 януари. Това става ясно от пост на соцлидерката Корнелия Нинова в социалната мрежа Facebook. \r\nТя заявява, че статията на \"Гардиън\", в която се посочва, че най-корумпираната държава поема председателството, трябва да притеснява всеки един от политиците, защото става въпрос за образа на България. \r\n\"По-притеснени обаче трябва да сме от това, че бедността и корупцията са двете страни на една монета. Няма как да се борим с бедността, ако не се справим с корупцията. Вместо правителството да си затваря очите пред този факт и да призовава шест месеца да си мълчим, за да не се излагаме пред чужденците, по-добре да потърси начин за решаване на тези проблеми и чрез председателството\", категорична е Нинова.\r\nПредседателят на БСП заявява, че могат да бъдат намерени решения за намаляване на бедността и неравенствата, за общи мерки за борба с корупцията и истинска, а не имитация на съдебна реформа.\r\nИначе Нинова отчита, че социалистите са доволни от това, което са свършили през отиващата си година. \r\n\"Годината беше различна и интересна. Тя започна с встъпването на Румен Радев и Илияна Йотова в президентската институция - една сериозна промяна за България. Премина през удвояване на подкрепата за нас и увеличаване на депутатите от 38 на 80. Завърши с победа в битката ни срещу забраната за лечение с нови лекарства. Между тези събития БСП отстояваше поетите ангажименти в предизборната кампания\", посочва тя.", "date": "2017.12.29", "title": "Здраве, бедност, доходи - проблемите пред БСП за 2018 г."}
{"url": "https://www.dnes.bg/obshtestvo/2017/12/29/bylgarsko-voenno-chudo-epopeiata-pri-drava.363693", "text": "Епопеята при Драва, която става известна и като Дравската операция, с която българите отблъскват войските на Третия райх през Втората Световна война, оживява в десетия филм от документалната поредица \"Българско военно чудо\".\r\nВ началото на септември 1944 г. България се оказва в куриозната ситуация да е в състояние на война с почти целия свят. След преврата на 9 септември новите управляващи смятат да облекчат положението на страната, като сключат примирие с Антихитлеристката коалиция, което става факт на 28 октомври. Надеждите им са, че България ще получи статут на „съвоюваща”, което ще осигури по-леки условия на бъдещия мирен договор. Действително, под прякото съветско командване български войски се сражават срещу германци на югославска и унгарска територия.\r\nВ началото на 1945 г. Втори и Трети украински фронт приближават Будапеща, като до началото на март фронтът се установява по реките Дунав, Драва и брега на езерото Балатон. \r\nЗа да защити подстъпите към Берлин и Виена, германското командване решава да предприеме контранастъпление. На пътя на планираната атака попада и Първа българска армия от 6 пехотни дивизии с близо 130 хил. души. Тя осигурява крайния южен фланг и тилът на Трети украински фронт. Първа българска армия заема фронт от около 140 км, а предната отбранителна линия е по северния бряг на река Драва до вливането ѝ в Дунав. Задачата на българските войски е твърде отговорна, а те не разполагат с достатъчно модерно оръжие и имат само 25 танка. Армията е отдалечена на над 1000 км от родината и това се отразява на бойния дух на войниците. Силите на Първа армия не са достатъчни за създаване на устойчива отбрана по цялата линия.\r\nДо 5 март 1945 г. германците не проявяват особена активност пред фронта на българите, но съветското разузнаване има данни, че те подготвят удар, който да обкръжи и унищожи Първа българска армия и да застраши тила на съветските войски. Знае се дори приблизителната дата на настъплението.\r\nЗадачата, която маршал Толбухин – командир на Трети украински фронт, поставя на Първа българска армия, е да не допусне пробив на отбраната при река Драва. Затова са изградени две укрепени позици, българските инженерни части поставят 139 минни полета с обща дължина 27 км, както и 13 км телени заграждения. Към 5 март подготовката на отбранителната операция е завършена, българите са в бойна готовност, а немската атака не е изненада.\r\nПрез нощта на 5 срещу 6 март германците настъпват в три направления, като най-силният удар е срещу Трети украински фронт. Едновременно с атаките северно и южно от Балатон, 3 германски пехотни дивизии форсират р. Драва, на фронт от 6 км срещу българските части. Целта им е да облекчат настъплението на главното направление. Възползвайки се от мрака и мъглата, германци, власовци и усташи успяват да установят предмостие и да прехвърля нови части.\r\nУпоритата съпротива на българските подразделения не успява да спре далеч по-многобройния противник, който разкъсва отбраната на първоешелонните дружини и се насочва на север. Той превзема селата Драва Чехи, Драва Палконя, а по улиците на Драва Соболч се разгарят ожесточени ръкопашни схватки.\r\nУчастник в боя на 6 март си спомня: \"И германците хвърлят – една дружина, хвърлят втора дружина, хвърлят трета дружина. Командирът на ротата ни – убит, командирите на взводове – убити, аз бях фактически най-младшият началник. Тя ротата остана 10-15 души\".\r\nНо още сутринта на 6 март започва българска контраатака, в която са хвърлени дори чиновниците, лекарите и каруцарите. Тя не позволява на германците да разширят предмостието и те остават в един сравнително тесен плацдарм 8 км на 4 км в дълбочина. Водейки кръвопролитен бой при съотношение 8:1 в жива сила и 10:4 в бойна техника в полза на противника, 3-а пехотна дивизия още първия ден притъпява настъпателния порив на германците.\r\nТе въвеждат нови сили на 7 март, но силният отпор ги принуждава да се окопаят и да бранят предмостието. Както гласи донесението на командир на германски полк: \"Упоритата съпротива на българите ни принуди да преминем към отбрана\". \r\nГерманците превръщат селата Драва Соболч, Драва Чехи и Драва Палконя в силно укрепени пунктове. Следващите дни преминават в ожесточени боеве, а командването на Трети украински фронт изпраща в помощ на българите 133-ти съветски корпус. Голямо впечатление на българите прави съветското оръжие. Войник си спомня: \"Тогава \"Катюшите\" свършиха доста работа. Щото стрелбата от \"Катюшите\" – това са 24-25 снаряда, които едновременно стрелят и даже камък да е, гори, гори всичко!\".\r\nБългарски и съветски части атакуват предмостието. В горящото село Драва Соболч се води ръкопашен бой за всяка къща. Затова и то е наричано от участниците \"Малкия Сталинград\". На 18 март и село Драва Чехи е овладяно от българите, а на следващия ден целостта на отбраната е възстановена. Така след 14-дневни ожесточени сражения плацдармът е ликвидиран.\r\nВ Дравската отбранителна операция загиват 1418 български военнослужащи, а противникът дава 4395 убити. Въпреки че 60-70% от състава на някои български части излизат от строя, целта на германците да разгромят Първа Българска армия и да излязат във фланг на Трети украински фронт не е постигната. С кръвта си българските воини написват героичната Дравска епопея, която прославя името им.\r\nГерманският генерал-историк Типелскирх отбелязва за Драва – \"Българската армия се оказа костелив орех... въпреки нейното оръжие, което е произведено през 1893 г.\" А съветските командири отбелязват: \"Българите здраво се бият\". Неслучайно командирът на Първа българска армия е поканен да участва в парада на победата в Москва. Макар на мирната конференция в Париж България да не е призната за съвоюваща страна, тя дава своя принос във войната и излиза от нея уголемена, запазвайки Южна Добруджа.\r\nПоредицата \"Българско военно чудо\" пресъздава 10-те най-големи военни постижения на армията ни по пътя към национално обединение и е част от образователната инициатива за осъвременяване на преподаването на история на сдружение \"Българска история\" и ЗАД \"Армеец\". Филмите от \"Българско военно чудо\" се прожектират и пред ученици и учители в десетки градове в страната по време на открити уроци, които авторите на проекта изнасят. Видеата се предоставят безвъзмездно за образователни цели, за да може повече учители да ги използват в учебните си часове. ", "date": "2017.12.29", "title": "Българско военно чудо: Епопеята при Драва"}
{"url": "https://www.dnes.bg/notifikacii/2017/12/29/sreshtu-2000-evro-v-gyrciia-falshiv-pasport-i-veche-si-petyr-ivanov.363656", "text": "Репортерът на в. \"Билд\" Кристоф Кюрбел стана Петър Иванов. Немецът си купил български паспорт за 2 000 евро в Гърция, пише \"24 часа\". Уговорката на Кюрбел с фалшификатора била да му даде 1 000 евро при предаването на снимките и още 1 000 при получаването на документа.\r\n\"Още на следващата сутрин занесох снимките и парите на мъжа в едно кафене в Атина. В нормални условия паспортът става готов за 3 дни, но заради коледните празници в моя случай беше готов за 5. Получих документа срещу обещаните още 1 000 евро на оживен площад в града. Вече имам и българско име - Петър Тодоров Иванов\" - завършва историята си Кристоф.\r\nНемският репортер добавя, че доста бежанци успяват с такива паспорти да пътуват към Европа, въпреки че само за последните 3 месеца на отиващата си година, на летищата в съседката ни, са арестувани 729 бежанци с фалшиви документи.\r\n\"Гръцки паспорт и самолетен билет за Германия за един човек се търгуват между 4 и 5 000 евро, разказва Кристоф Кюрбел. - В столицата на Гърция не е трудно да намериш човек, от когото можеш да си купиш документ за самоличност.Срещнах се с един такъв мъж на оживена улица в Атина. Носеше качулка, така че лицето му едва да се вижда и искаше да е сигурен, че не съм немски полицай.\r\nПо неговите думи, много такива следят ситуацията с бежанците в Гърция. Аз си измислих историята, че искам да пътувам в Турция, а това не е особено лесно за немски журналист и той не се усъмни\".\r\nФалшификаторът на документи казал пред репортера, че препоръчва на бежанците да си вземат италиански или гръцки паспорт, което било по-лесният начин да стигнат със самолет до Италия и след това - с влак до Германия.\r\n ", "date": "2017.12.29", "title": "Срещу 2000 евро в Гърция: Фалшив паспорт и вече си Петър Иванов"}
{"url": "https://www.dnes.bg/index/2017/12/29/godinata-v-snimki-oktomvri-2017.362805", "text": "Броени дни остават до края на 2017 година. Но преди да изпратим старата и да посрещнем Новата година, в последния работен ден за тази седмица, Dnes.bg продължава да ви показва най-интересните и любопитни снимки от отминаващата си 2017 година месец по месец.\r\nНаред са най-красивите кадри от есенния октомври. А ако сте пропуснали някоя от предишните ни галерии, ", "date": "2017.12.29", "title": "Годината в снимки: Октомври 2017"}
{"url": "https://www.dnes.bg/stranata/2017/12/29/zaradi-bokluka-bedstveno-polojenie-v-pazardjishko.363699", "text": "Обявяваме частично бедствено положение на територията на община Пазарджик, касаещо вземането на превантивни мерки за недопускане замърсяване на околната среда и защита здравето на гражданите, каза заместник-кметът на Община Пазарджик Петър Петров, цитиран от \"Фокус\".Причината да се обяви частично бедствено положение е затварянето на действащото общинско сметище след 31 декември 2017 година и невъзможността в срок да бъде сключен договор с оператор за експлоатация, мониторинг и поддръжка на новото Регионално депо, поради обжалване на решението за избор на изпълнител. \"След заседание на Кризисния щаб са дадени становища. Мерките, които ще предприемем през това време са свързани с подписването на договор с юридическо лице, което ще извършва тази дейност в рамките на тези 7 дни. В момента се работи по създаването на организация за това\", коментира Петров. Той уточни, че до 31 декември ще се извозват отпадъци на старото сметище, 1 януари вероятно ще е почивен ден, а на следващия ден първите коли ще отидат на новото регионално депо. \"Частичното бедствено положение ще отпадне в момента, в който се подпише договор с оператор за новото депо. Тази процедура се обжалва и не можем да подпишем такъв договор\", коментира още Петров.", "date": "2017.12.29", "title": "Заради боклука: Бедствено положение в Пазарджишко"}
{"url": "https://www.dnes.bg/stranata/2017/12/29/chak-da-ne-poviarvash-bezplatni-zabavachki-v-bylgarska-obshtina.363687", "text": "От 1 януари 2018 г. детските градини и ясли в Девня ще са безплатни. Общината реши да поеме разходите на семействата и за млечната кухня.\r\nВ индустриалния град на ясла и градина ходят 312 деца. Месечната такса досега беше 20 лв.\r\nРешението на общината обаче ще помогне на повечето семейства, не само на социално слабите, смятат родители.\r\nТо ще доведе и до добро предучилищно образование, добра подготовка за първи клас и най-вече – задържане на всички деца в образователната система, смята директорът на детска градина \"Незабравка\" Радостина Георгиева.\r\nОт общината са пресметнали, че годишният приход от таксите е около 40 хил. лв. и бюджетът може да ги поеме като разход, за да стимулира раждаемостта и отглеждането на децата.  \r\n\"Сумите не са големи, така че е по силите на общината да си го позволи\", коментира кметът Свилен Шитов пред bTV и добави, че това е жест към работещите и трудещите се родители.\r\nОбщината освен това ще дарява с по 500 лева всяко новородено дете с пълнолетни родители.", "date": "2017.12.29", "title": "Чак да не повярваш: Безплатни забавачки в българска община!"}
{"url": "https://www.dnes.bg/politika/2017/12/29/zamitame-korupciiata-opyvame-cherveniia-kilim-za-chujdencite.363670", "text": " събра акцентите от материалите в чуждата преса за България и европредседателството, което поемаме след броени дни.В кореспонденция от София агенция Франс прес пише: \"България иска да бъде посредник между западните и източните страни-членки на ЕС и да подобри отношенията с Турция, ключов съюзник за справянето с настоящата мигрантска криза. (…) През своето председателство България освен това се надява да пооправи имиджа си като най-бедната и най-корумпираната страна в Евросъюза.\" В кореспонденцията се казва още, че – за разлика от Вишеградската четворка – България не се противопоставя на плана за разпределяне на бежанците. \r\nЧуждестранен дипломат, пожелал анонимност, казва пред Франс прес, че България е една от малкото бивши комунистически страни в ЕС, която е благодарна на Евросъюза. \r\n\"Тя не създава проблеми, включително и по мигрантската политика\", добавя дипломатът.\r\nВ същия дух е заглавието на обширна кореспонденция, публикувана в \"Цайт онлайн\": \"Корумпирана, но не създава трудности\". \r\nЕто няколко цитата и от тази публикация: \"За шест месеца България ще се премести от периферията в самия център на вниманието. Единайсет години след приемането ѝ в ЕС, на 1 януари 2018 страната за пръв път поема европредседателството. С нервно напрежение най-бедната държава в кризисния съюз на благоденствието в Европа очаква тази премиера. Не само дясноцентристкото-националистическо правителство в София, но и много граждани на балканската държава се надяват, че председателството ще подобри имиджа им на европейски бедняци. (…) България не се е противопоставяла срещу големите и определящи държави в ЕС. Откакто беше приета преди 11 години, страната полага усилия за хармонични отношения с Брюксел и най-вече с Берлин. (…) Много българи смятат, че по-богатите държави в ЕС понякога се отнасят към тях като мащеха. Така например страната още не е влязла в мечтаното Шенгенско пространство. А пък успя с помощта на \"Фронтекс\" да затвори външната граница на ЕС. Макар че е изпълнила техническите изисквания и че Брюксел също се застъпва за приемането ѝ в Шенген, особено Холандия, но също и Германия все още имат резерви към българското членство: западните партньори се боят, че външната граница може \"да омекне\" най-вече заради печално известната корупция на българските гранични служители. Но тази резервираност подсилва най-вече онези кръгове в България, които ратуват за проруски курс. Сред тях са различни популисти, но също така и социалистите. Все пак никой не поставя сериозно под въпрос членството на страната в ЕС и в НАТО. Прекалено очевидно е, че без тези два съюза страната щеше да е по-зле. Ето защо България охотно играе ролята благонадежден балкански партньор, който не създава трудности\".\r\nВ обширната статия в \"Ди Цайт\" става дума за икономическото положение на България, за растящия стандарт - особено в големите градове, за нежеланието на българите да приемат мигранти, за националистите и за \"ловците на бежанци\" по границата. Към края на кореспонденцията авторът Томас Розер пише: \"На страната най-много ѝ вреди корупцията и слабостта на правовата държава. Според проучване на Европейския парламент от 2016 година, корупцията струва на България годишно почти 15 процента от социалния ѝ продукт. Могъществото на олигарсите и бизнес-интересите здраво държат политиката и правосъдието в ръцете си. Докато в съседна Румъния политиците-нарушители като на конвейер се изправят пред съда, в България корумпираните държавни служители все още почти няма от какво да се боят\".\r\nНа сходна критика се натъкваме и в едно интервю на Католическата осведомителна агенция KNA с йезуитския отец Маркус Инама, който участва в благотворителни кампании за социално онеправдани деца в България и Молдова. Свещеникът между другото казва: \"България би могла да е богата страна, но в битката за преразпределение корупцията създава огромен проблем. Обогатяват се само малцина, докато мнозина изпадат на дъното. (…) Всеки трябва сам да се грижи за себе си. И почти никой не поглежда към онези в покрайнините, които не смогват. Все още твърде много хора отиват под валяка. Дори цели групи – например ромите – които са принудени да се борят за голото оцеляване и нямат никакъв шанс, ако не получат помощ отвън. (…) Предразсъдъците към ромите сред населението понякога достигат до пълна нелепост. Например когато все повтарят, че ромите получавали толкова социални помощи, та не оставало нищо за не-ромите – което определено не е вярно. Но хората винаги си търсят изкупителна жертва. Между другото, същото се случва и сред самите роми, които масово ругаят бежанците, понеже уж получавали много пари, добри жилища и по-качествено здравеопазване от тях самите. А в България почти няма бежанци. Но доколкото ги има, те гледат бързо-бързо да се измъкнат от там\".\r\nАнтична история, кирилица, домати и плажове\r\nПубликации за предстоящото българско европредседателство се появиха още в австрийските \"Ди Пресе\" и \"Курир\". А ето накрая и още нещо любопитно от германските медии.\r\n\"Пет неща, които трябва да знаете за България\" – така е озаглавена една статия на агенция ДПА, която препечатва и \"Ханделсблат\". Списъкът включва: античната българска история, актуалните предизвикателства пред страната, проевропейската нагласа на българите и правителството им, кирилицата, плюс \"Домати и дълги плажове\". В тази пета точка четем: \"Чуждестранни дипломати и предприемачи бленуват за месестите български домати \"биволско сърце\". Шопската салата от вкусни домати, краставици, червен лук и чушки с настъргано отгоре овче сирене и магданоз се радва на голяма популярност сред хората, които карат отпуската си в България. Милиони европейци се радват на дългите плажове със ситен пясък по българското черноморско крайбрежие\".", "date": "2017.12.29", "title": "Замитаме корупцията, опъваме червения килим за чужденците "}
{"url": "https://www.dnes.bg/sofia/2017/12/29/v-sofiia-na-nova-godina-policai-s-avtomati-tejka-tehnika.363640", "text": "Десет екипа специално обучени полицаи с автомати ще охраняват стратегическите обекти в София по новогодишните празници, съобщиха от СДВР.\r\nПлощад \"Александър Батенберг\", където ще бъде новогодишният концерт, ще бъде заграден с тежка техника, за да се попречи на опити за навлизането на автомобили или камиони сред празнуващите.\r\nМерките са заради последните терористични актове в различни европейски държави, предаде БНР. \r\nОсем контролно-пропускателни пункта ще бъдат изградени за новогодишната нощ около площад \"Александър Батенберг\". \r\nНа пунктовете полицията ще проверява всички, които са със съмнително поведение, в нетрезво състояние или носят в себе си забранени предмети, обясниха от СДВР.\r\n12 екипа на жандармерията, които ще бъдат специално на площада също ще бдят за сигурността на гражданите, които са решили да празнуват под открито небе, обясниха още от полицията.\r\nПлощадът ще бъде ограден и с две линии тежка техника, обясни комисар Борислав Муров, началник на \"Охранителна полиция\" в СДВР.\r\nОсвен това в София ще бъдат пуснати и десет специални екипа от полицаи, които са преминали обучение в специализирания отряд за борба с тероризма. Те ще бъдат въоръжени с автомати и ще охраняват всички важни места на столицата, както и стратегически обекти като ЖП-гарата, аерогарата и автогарата.\r\nЗасилено полицейско присъствие предвиждат още от СДВР и в района на бежанските центрове, както и на джамията в центъра на София.\r\n ", "date": "2017.12.29", "title": "В София на Нова година: Полицаи с автомати, тежка техника..."}
{"url": "https://www.dnes.bg/notifikacii/2017/12/29/bitkoinyt-se-syvze-stigna-15-000-dolara.363633", "text": "Биткойнът успя да се възстанови до цена от 15 хиляди долара за брой, след като ден по-рано поевтиня силно, загубвайки около 1000 долара от стойността си, . Виртуалната валута бързо поевтиня, след като Южна Корея обяви, че ще предприеме допълнителни мерки за регулиране на спекулациите при търговия с криптовалути.\r\nНай-голямата по пазарна капитализация криптовалута в света поскъпна с почти 8% до 15 032 долара по време на търговията в Хонконг през нощта българско време. Биткойнът се понижи с около 23% от рекордните 19 511 долара, които достигна на 18 декември, когато CME Group пусна търговия с фючърси върху валутата. Въпреки че това се смяташе за още една възможност за инвеститорите, всъщност обемите остават ограничени. \r\nЮжнокорейското правителство все по-често повдига темата за спекулативния балон около криптовалутата, която е поскъпнала с около 1500% за година, а търсенето в страната е едно от най-големите в световен мащаб. Освен това цената на биткойна там е с около 20% по-висока спрямо останалите пазари.\r\nВ същото време министърът на информацията на Венецуела Хорке Родригес обяви в четвъртък, че е въпрос на дни да бъде пусната местната криптовалута петро. Според Родригес петро ще помогна на страната да се справи с дипломатическата изолация.\r\nВенуцуелската виртуална валута ще бъде гарантирана с 5 милиарда барела петрол, като този петрол ще може да поддържа финансови инструменти на стойност 267 млрд. долара, се казва в изявление на Министерство на петрола на страната, цитирано от Bloomberg.", "date": "2017.12.29", "title": "Биткойнът се съвзе, стигна 15 000 долара"}
{"url": "https://www.dnes.bg/obshtestvo/2017/12/29/bnb-puska-srebyrna-moneta-za-evropredsedatelstvoto.363657", "text": "От 2 януари 2018 г. Българската народна банка пуска в обращение сребърна възпоменателна монета с нанесено частично позлатяване на тема \"Българско председателство на Съвета на Европейския съюз, 2018 г.\", съобщава БНБ. \r\nТя ще се продава на касите на БНБ и \"Дружество за касови услуги\" в София, Бургас, Варна, Плевен, Пловдив на цена от 66 лева.\r\nСъщо от 2 януари БНБ пуска в обращение и разменна монета с номинална стойност 2 лева на тема \"Българско председателство на Съвета на Европейския съюз, 2018 г.\"", "date": "2017.12.29", "title": "БНБ пуска сребърна монета за Европредседателството"}
{"url": "https://www.dnes.bg/zvezdi/2017/12/29/desi-slava-rodi-momche-shte-nosi-carskoto-ime-boris.363618", "text": "Фолкпевицата Деси Слава стана майка за втори път. Тази сутрин таткото Благой Найденов сподели щастливата новина в Instagram.\r\n\"Няма по-прекрасно чувство от това да станеш баща! Благодаря на моята любима, че преди няколко часа ме дари със син. На 28. 12. 2017г. се роди нашето най-голямо богатство – Борис\", написа в инстаграм боксьорът.\r\nТова е вторият син на фолк звездата, тя има син Майки от връзката й с емигранта Михаил. Деси има един брак зад гърба си със сегашния съпруг на Галена - Галин, но двамата нямат наследник. \r\nДеси Слава и младият боксьор се запознаха преди две години и въпреки голямата разлика във възрастта им връзката оцеля. ", "date": "2017.12.29", "title": "Деси Слава роди момче, ще носи царското име Борис"}
{"url": "https://www.dnes.bg/eu/2017/12/29/balkanskite-bandi-kak-sa-si-podelili-biznesa-v-evropa.363494", "text": "Престъпните групи от Балканите са си поделили бизнеса в Европа и не си пречат една на друга. Това става ясно от доклад на Европейската комисия за безвизовото пътуване от Западните Балкани и страните от Източното партньорство.\r\nВсички държави от бивша Югославия имат безвизов режим с ЕС, но по силата на механизъм, приет тази пролет, Брюксел може да им върне шенгенските визи при внезапни потоци от бежанци и мигранти или при заплаха за сигурността. Европейската комисия е натоварена да наблюдава процесите и да докладва за тенденциите веднъж годишно.\r\nОт анализа за 2017 г става ясно, че балканските бандити се профилират на национален принцип, оставяйки на останалите ниши, в които те да се разгръщат.\r\nСърбите и босненците например са най-активни в кражбите и обирите, докато черногорци се профилират в трафика на мигранти, става ясно от доклада.\r\nАлбанските престъпни групи продължават да са най-силния източник на организирана престъпност от региона с по 20 души месечно обявявани за издирване от службите на европейските държави. Следвани от босненците и сърбите.\r\nОсвен че са най-многобройните, албанските банди са и най-широкопрофилни, работейки активно в трафика на наркотици и на мигранти, в рекетьорството и изнудването, се казва в доклада. За разлика от останалите, албанците покриват всички основни видове наркотици за Запада от канабиса, през кокаина и хеероина. В страната се намират и най-големите запаси от оръжие на Балканите.\r\nМакедонските банди се профилират в трафика на хора и в доставката на хероин и синтетични наркотици. \r\nНезаконният износ на археологически паметници, икони и църковна утвар е тяхна специализация, както и измамите със спортни залагания.\r\nБосненските банди са най-силни в жилищните кражби, грабежите и изнудването, както и в трафика на хора. Страната остава едно от депата на крадени автомобили от Европа, откъдето те се преразпределят към други части на света.\r\nЧерногорските престъпни групи се занимават основно с трафика на кокаин и незаконните цигари. Те държат и бизнеса с “трансферите” на спортисти.\r\nСърбите се занимават основно с кражби и грабежи, силни са и в трафика на хора през Балканите, се казва в доклада.\r\nДокументът на Еврокомисията проследява и тенденциите за незаконната имиграция на балкански граждани към ЕС.\r\nВъпреки, че отказите на молбите за предоставяне на политическо убежище в ЕС, са достигнали 91%, албанците са и най-многобройни в подаването им. Основните страни, в които те търсят закрила са Гърция и Италия, за разлика от всички останали балканци, които предпочитат Германия и Франция. Над 30 000 молби за убежище са подадени от албански граждани за европейска закрила. през 2016 г. 33 500 други живеят незаконно в Европа, се казва в документа на Брюксел.\r\nМакедонците подават молби за убежище основно в Германия. Там има и най-много незаконно пребиваващи. Те се опитват да останат и в Унгария, Словения и Хърватия. 470 души са се кандидатирали за бежанци в Исландия.\r\nКато цяло шансовете за получаване на убежище в ЕС от граждани на балканските държави са ниски, като връщаните са между 90 и 160% от подадените молби.\r\nБългария има споразумения за реадмисия с почти всички балкански държави. Проблеми се споменават само за връщането на неевропейски граждани, влезли незаконно от Сърбия. Белград взема обратно около 10 на сто от определените за реадмисия, се казва документа на Брюксел. Проблемът е сходен и за исканията за реадмисия от Унгария и Румъния.", "date": "2017.12.29", "title": "Балканските банди: Как са си поделили \"бизнеса\" в Европа?"}
{"url": "https://www.dnes.bg/stranata/2017/12/29/piian-shofior-ubi-80-godishen-pri-tejka-katastrofa-v-slivensko.363617", "text": "80-годишен мъж е починал след катастрофа на път ІІІ-5503 в землището на село Еленово, съобщиха от сливенската полиция. \r\nСигналът за инцидента е получен в РУ-Нова Загора вчера в 13.35 часа. \r\nЛек автомобил \"Опел Корса\", управляван от водач на 62 години от град Нова Загора, е излязъл от пътя и се е блъснал в дърво. Вследствие на произшествието на място е починал возещият се на предна дясна седалка 80-годишен мъж от село Сокол. \r\nЗа лечение, с наранявания, без опасност за живота, в МБАЛ-Сливен са настанени водачът на лекия автомобил и жена на 60 години - пътник в автомобила. \r\nШофьорът е изпробван за употреба на алкохол с техническо средство като уредът е отчел 2,36 промила. \r\nЗа случая е уведомена Окръжна прокуратура-Сливен.\r\nОбразувано е досъдебно производство.", "date": "2017.12.29", "title": "Пиян шофьор уби 80-годишен при тежка катастрофа в Сливенско"}
{"url": "https://www.dnes.bg/zvezdi/2017/12/29/krisko-veche-pod-chehyl-pevecyt-se-sgodil-taino.363602", "text": "Криско най-вероятно се е сгодил без много шум, като сламките за щастливото събитие пуска неговото гадже Цветелина Петрова. В социалните мрежи първо взе името му - Талева, а в профила й вече има снимка с халка, която според запознати е сложена от Криско, пише .\r\nПреди известно време дори се заговори, че двамата се оженили тайно, а Цвети пусна снимка от сватбеното им пътешествие в Дубай. Последваха и честитки от нейни приятелки, докато самият певец запазва мълчание около семейния си статус.\r\nНеотдавна Криско загатна в интервю, че е готов да стане баща и да си има семейство. Въпреки това, халка на ръката му няма.\r\n\"Да, оженихме се. Крис неведнъж е казвал, че не обича сватби и затова го направихме тайно. Но вече не искам да се крия. Крайно време е фенките му, както и някои други особи да разберат, че Криско и аз сме семейство\", разкрила Цвети пред свои приятелки, цитирани от \"Галерия\".", "date": "2017.12.29", "title": "Криско вече под чехъл? Певецът се сгодил тайно"}
{"url": "https://www.dnes.bg/politika/2017/12/29/politicheskata-2017-sudjuk-geit-i-toaletna.363604", "text": "\r\nСпоред експерта по политически PR Арман Бабикян е много трудно да се отличи точният скандал за отминаващата година, защото трябва да се направи много дълъг списък, затова всички скандали могат да бъдат сложени под шапката на един огромен скандал. \r\n\"Годината може да бъде описана от две думи - суджук и тоалетна. Всичко започва от Добрич и приключва на границата, където Валери Симеонов открива новото бижу на държавата - тоалетните на ГКПП \"Калотина\", уточни още експертът в \"България сутрин\". \r\nПо думите на журналиста от в. \"24 часа\" Кристина Кръстева годината завършва подозрително спокойно, особено след развоя на случая с втория лифт в Банско. \r\n\"Ако трябва да отбележа само един скандал, то той е престрелките между президента Румен Радев и ГЕРБ. Напрежението си тлее - особено между  председателя на парламентарната група Цветан Цветанов и президента. През 2017 г. опозицията пък не направи абсолютно никакъв компромис. За ситуацията в \"дясно\" съм много притеснена - разпадът на \"реформаторите\", случващото се с \"Да, България\" и другите десни партии\", отбеляза още Кръстева. \r\nМнението на журналиста Асен Григоров - издател на \"Webcafe\", е, че основният скандал в държавата през 2017 г. е начинът на управление на България. \r\n\"Ще се радвам през 2018 г. да има нормален разговор. Скандали има, включително вчерашната случка с лифта, но и там също липсваше дебат. Мораториумът върху новите лекарства пък бе най-голямата глупост на правителството. Такъв автогол рядко някой си вкарва, но все пак управляващите излязоха деликатно от ситуацията\", каза още журналистът пред . \r\nЗа най-хубаво събитие и най-успяла личност през 2017 г. гостите на \"България сутрин\" категорично посочиха съответно подписването на договора с Македония и успехите на Григор Димитров, въпреки че Арман Бабикян уточни, че омбудсманът Мая Манолова също доста е успяла да повиши доверието на хората към себе си.", "date": "2017.12.29", "title": "Политическата 2017 - \"Суджук\", \"гейт\" и \"тоалетна\""}
{"url": "https://www.dnes.bg/balkanska/2017/12/29/folk-klasika-toni-storaro-i-sasho-roman-v-tandem.363608", "text": "Две от най-емблематичните имена на попфолка - Тони Стораро и Сашо Роман, се обединиха и записаха баладата \"Да съм с нея\". Текстът е написан от Георги Милчев-Годжи и е подарък от него към двамата изпълнители.\r\n\"Сашо Роман е човек, който страшно много уважавам и който още в началото на моя професионален път повярва в мен и ми предрече хубава кариера. Срещнахме се, когато аз прохождах, а той вече беше утвърдено име. Спомням си, че тъкмо беше излязла песента ми \"Минижуп\", той я чу и каза, че ме чакат само успехи. Когато си млад и зелен, да чуеш такива думи от един титан в бранша, е нещо, което не се забравя. За това за мен беше чест и удоволствие, че той прие предложението ми да направим този дует\", разказва Тони Стораро.\r\n\"Благодаря на Тони, че пое инициативата и беше основен двигател на проекта, който, сигурен съм, ще остане в историята на българската музика\", добавя от своя страна Сашо Роман.\r\nДвамата изпълнители са категорични, че при такава стойностна песен не е необходимо да отклоняват вниманието на хората с някакъв помпозен клип. Те поставят задачата на режисьора Иван Иванов-Кърпата да направи нещо изчистено.\r\nПесента вече тръгна в ефира на Фен тв.\r\n ", "date": "2017.12.29", "title": "Фолк класика: Тони Стораро и Сашо Роман в тандем"}
{"url": "https://www.dnes.bg/politika/2017/12/29/rabotni-deputati-navyrteli-17-obikolki-na-zemiata-za-godina.363603", "text": "17 обиколки на Земята по Екватора. Толкова километри са навъртели депутатите със служебните си автомобили за половин година, показва справка на парламента, поискана от bTV.\r\nВ километри това прави над 680 хиляди километра (680 774 км).\r\nКои са депутатите, които са пътували най-много през отминаващата година?\r\nИскрен Веселинов от Обединените патриоти е навъртял близо 28 500 километра (28 499 км), като е пътувал до избирателния си район в Русе.\r\nЗа да се срещне с избирателите си в района на Бургас, колегата му от ГЕРБ Ася Пеева е изминала малко над 26 500 километра (26 516 км), а колегата й от Сливенския избирателен район Галя Захариева е пропътувала около 25 500 километра (25 495 км). \r\nЗа пътни разходи депутатите са получили близо 400 000 лева. Това са средства, платени на народните избраници за ползването на личния им автомобил за среща с избирателите, а за дневни разходи са изплатени над 215 000 лева.\r\nПо служба депутатите са излизали и извън Европа, като са стигали до Монголия, Китай и Кот Д'Ивоар. \r\nНад 127 000 лева са похарчени за самолетни билети за пътуванията зад граница, а за дневни и квартирни са похарчени малко над 106 000 лева (106 274 лв.).", "date": "2017.12.29", "title": "Работни депутати навъртели 17 обиколки на Земята за година"}
{"url": "https://www.dnes.bg/world/2017/12/29/39-hiliadi-jertvite-na-voinata-v-siriia-prez-2017-g.363606", "text": "Около 39 000 души, включително 10 700 цивилни, са убити във войната в Сирия през 2017 г., съобщи неправителствената организация Сирийски център за наблюдение на човешките права, цитирана от ДПА.\r\nПо данни на организацията, базирана във Великобритания, сред загиналите са 2109 деца и 1492 жени.\r\nБроят включва 2932 правителствени военни и 7494 екстремистки бойци, основно от \"Ислямска държава\" и \"Джебхат Фатах аш Шам\", известна преди това като \"Джебхат ан Нусра\", бившия сирийски клон на Ал Кайда.\r\nУбити са и най-малко 212 бойци от ливанското шиитско движение Хизбула, което е съюзник на сирийското правителство.\r\nТази година в Сирия бяха обособени няколко зони за деескалация с цел ограничаване на насилието.\r\nЗоните бяха създадени от Турция, която подкрепя сирийските бунтовници, и Русия и Иран - двата основни поддръжника на сирийския президент Башар Асад.\r\nОрганизацията заяви, че през 2016 г. е документирала 49 742 смъртни случая в Сирия.\r\nСпоред нея от началото на конфликта са загинали общо над 494 000 души, пише БТА.", "date": "2017.12.29", "title": "39 хиляди – жертвите на войната в Сирия през 2017 г."}
{"url": "https://www.dnes.bg/akoshtete-vqrvaite/2017/12/29/eto-ia-chervenata-planeta-prez-zimata.363605", "text": "Лабораторията за реактивни двигатели в Пасадена - подразделение на НАСА, публикува на своя сайт снимка на \"зимния\" Марс, предава БТА. На нея се вижда Червената планета покрита със снежни шапки. \r\nНиската температура е превърнала въглеродния двуокис от атмосферата на Марс в ледени частици, които образуват причудливи форми. Те много наподобряват тези, които се наблюдават на повърхността на Земята през зимата.\r\nОбщият обем на леда на повърхностния слой на Марс се оценява на 5 милиона кубични километра. При нагряване до състояние на течност, това количество е достатъчно, за да покрие цялата планета с вода, чийто слой е с дебелина 35 метра.\r\n ", "date": "2017.12.29", "title": "Ето я Червената планета през зимата!"}
{"url": "https://www.dnes.bg/world/2017/12/29/avtobus-se-vriaza-v-spirka-v-moskva-raneni-sa-trima.363634", "text": "Пътнически автобус се вряза в спирка на градския транспорт в Москва, ранявайки трима души, съобщиха руските информационни агенции.\r\nТова е станало близо до метростанция \"Шодненская\" в северозападната част на руската столица. \r\nСпоред полицията автобусът бил ударен от кола, което го изтласкало към спирката.\r\nПо-рано тази седмица пътнически автобус излетя от пътя и се вряза в оживен подлез в Москва, загинаха четирима души.", "date": "2017.12.29", "title": "Автобус се вряза в спирка в Москва, ранени са трима"}
{"url": "https://www.dnes.bg/football/2017/12/29/grisho-i-ludogorec-nai-bogati-za-2017-g.363623", "text": "Григор Димитров и Лудогорец са българските представители, които спечелиха най-много средства от наградни фондове за изминаващата 2017 година. Това заяви редакторът на Gol.bg Веселин Коларов в ефира на \"Бизнес старт\"  по Bloomberg TV Bulgaria с водещ Живка Попатанасова. \"Няма как да не започнем обзора на спортната година с Гришо. Той вдигна четири титли, включително финалния турнир в Лондон, игра 1/2-финал на Australian Open. Безспорно това са най-силните 12 месеца в кариерата му, през които спечели над 6,5 милиона долара\", заяви гостът. Той подчерта, че за световния №3 предстои по-трудното – да затвърди позициите си, след което насочи разговора към Лудогорец. \"Разградчани спечелиха от участието си на международната сцена над 5,7 млн. евро. Наградните фондове можеха да са доста по-големи, ако отборът се беше класирал в групите на Шампионска лига, но и тази сума е впечатляваща за нашите ширини\", добави гостът.", "date": "2017.12.29", "title": "Гришо и Лудогорец – най-богати за 2017 г. "}
{"url": "https://www.dnes.bg/world/2017/12/29/biagstvo-ot-zatvora-chetirima-izbiagaha-prez-dupka-v-stenata.363621", "text": "Четирима затворници успяха да избягат от един от най-охраняваните германски затвори - Пльотцензее край Берлин, потвърди началникът на затвора Уве Майер Одевалд. \r\nЧетиримата престъпници работили с други затворници в работилница в затвора до 18:30, където са били охранявани от трима надзиратели. \r\nЗатворниците са избягали през дупка, която са изровили с инструменти, задигнати от работилницата, пише германският \"Tagesspiegel\". \r\nУспели са да преодолеят и бодливата тел, която загражда затвора. Властите обаче подчертават, че външата част на оградата не е разрушена. \r\nМъжете са успели да избягат малко преди 9 вечерта през тясната дупка. Според властите са надигнали външната ограда и ас минали под нея. \r\nБягството им е заснето от камера на оградата, но алармите на затвора не са се задействали. \r\nПо официални данни в затвора, който се намира северозападно от центъра на града, има 362 затворници.\r\nКомплексът датира от времето на нацизма, когато бил построен затвор за около 3000 затворници, сред които били и замесените в неуспелия опит за покушение срещу Хитлер от 20 юли 1944 г.", "date": "2017.12.29", "title": "Бягство от затвора: Четирима избягаха през дупка в стената"}
{"url": "https://www.dnes.bg/index/2017/12/29/imash-novo-gadje-vijdaite-se-samo-dva-pyti-sedmichno.363614", "text": "Психиатърът Скот Каръл съветва зрителите на телевизия \"Браво\" да не се поддават на изкушението да прекарват денонощно времето си с новата любов, и когато тя не е пред очите им, да водят с нея безкрайни телефонни разговори.\r\nСпоред американски специалисти когато имаме ново гадже, трябва да потиснем своя ентусиазъм и в началото да се срещаме доста рядко с нея - най-много два пъти седмично, пише в. \"Метро\".При прекалено чести срещи чувството между двамата може да се задълбочи, но съществува един голям потенциален риск - емоциите скоро да избият на повърхността и да замъглят връзката. \r\nРезултатът е, че непрекъснатите контакти в първите дни, в по-дългосрочен период неминуемо водят до крах в отношенията на възлюбените.Защото честите срещи в началото изграждат илюзия за интимност и зависимост, въпреки че всеки знае, че са нужни години, за да изградим доверие с някого, с когото не сме се познавали преди това.", "date": "2017.12.29", "title": "Имаш ново гадже? Виждайте се само два пъти седмично"}
{"url": "https://www.dnes.bg/crime/2017/12/29/shofior-bez-knijka-predizvika-verijna-katastrofa-v-plovdiv.363641", "text": "Млад мъж без книжка предизвика верижна катастрофа на Коматевско шосе в Пловдив тази сутрин.\r\nСигналът за пътния инцидент е подаден на тел. 112 минути след 9 часа, съобщиха от Областната дирекция на МВР. \r\nПо първоначални данни лек автомобил \"Пежо\" е предизвикал катастрофата с други два автомобила - \"Алфа Ромео\" и \"Фолксваген\". От полицията уточниха, че виновният водач, който е на 24 години, е без шофьорска книжка и след удара е направил опит да напусне местопроизшествието. \r\nТой обаче е заловен веднага от служители на Първо РУ на МВР. Тестван е с дрегер за алкохол, резултатът е отрицателен. \r\nНа него и спътника му е оказана медицинска помощ, други пострадали няма.", "date": "2017.12.29", "title": "Шофьор без книжка предизвика верижна катастрофа в Пловдив"}
{"url": "https://www.dnes.bg/football/2017/12/29/snaiperistite-na-godinata-mesi-kein-dost.363607", "text": "Календарната година е към своя край и традиционно е време за равносметки. Феновете на футбола се интересуват най-много от головете. И няма как да е, защото това е основната цел на играта. Е, има симпатизанти, които обичат и защитното изкуство, което не е по-лесно, но сега ще насочим внимание към най-добрите реализатори за 2017 г.", "date": "2017.12.29", "title": "Снайперистите на годината! Меси, Кейн, Дост..."}
{"url": "https://www.dnes.bg/mish-mash/2017/12/29/arestuvani-magareta-kotka-s-post-v-posolstvo-smiah-prez-2017-g.363625", "text": "Като оставим Доналд Тръмп, Брекзит и фалшивите новини за друга класация, може да си припомним много любопитни, но истински случки, които предизвикаха смях през 2017 година. Британският в. \"Дейли експрес\", цитиран от БТА, припомня някои от тях:\r\n- Посолството на Великобритания в Йордания назначи котарак на име Лорънс за главен мишелов.\r\n- Осем магарета бяха арестувани в Индия, след като опасоха скъпо струващи растения пред местен затвор.\r\n- Учени изчислиха, че паяците изяждат двойно повече плячка от хората - между 400 и 800 тона годишно.\r\n- Самолетен полет от Шанхай, Китай, беше отложен, след като добронамерена дама хвърли монети в двигателя \"за късмет\".\r\n- На погребално изложение в Токио, Япония, беше представен робот, който може да бъде нает за траурен обред.\r\n- Мъж, арестуван в Минесота, САЩ, по обвинение в притежание на наркотици, предложи карта за освобождаване от затвора от играта \"Монополи\" на задържалия го полицай. Арестантът заяви, че носи картончето \"за всеки случай\".\r\n- След гласуване във Великобритания за избор на име на изследователска лодка, плавателното средство беше наречено Боути Макбоутфейс. Международният отклик не закъсня - австралийският щат Нов Южен Уелс кръсти ферибот в пристанището на Сидни Фери Макферифейс, а влак в Швеция се сдоби с името Трейни Мактрейнфейс.\r\n- Изследване установи, че пърженето на мазни храни, може да забави глобалното затопляне, подпомагайки формирането на облаци.\r\n- Църквата на Летящото спагетено чудовище получи забрана да се саморекламира по улиците в Берлин, Германия, тъй като не е религиозна общност.", "date": "2017.12.29", "title": "Арестувани магарета, котка с пост в посолство... Смях през 2017 г."}
{"url": "https://www.dnes.bg/stranata/2017/12/29/dyrjavata-nakaza-bezrabotni-myrzelivci-spria-im-pomoshtite.363582", "text": "10 000 безработни са останали без помощи заради отказ да полагат обществено полезен труд. Това показват данни на Министерството на труда и социалната политика за тази година. Според Закона за социално подпомагане безработните с ниски доходи имат право на помощ от държавата, като в замяна полагат обществено полезен труд по 4 часа в продължение на две седмици.Размерът на помощта зависи от това с кого живее нуждаещият се, има ли деца или увреждания. За това социално слабите получават между 30 лв. и 60 лв. за 56 часа общественополезен труд. Тези от тях, които откажат да метат улици или да боядисват пейки, остават без помощта за следващите два месеца.\r\n\"На тези, които откажат да полагат обществено полезен труд два поредни пъти, помощта се преустановява за срок от две години. Тази година тази мярка е била предприета за около 3000 души\", обясни зам.-министърът на труда и социалната политика Султанка Петрова пред bTV.\r\nСемействата, които не пращат децата си на градина или на училище също биват санкционирани от социалните служби. Тази година детските надбавки на около 8500 семейства са били спрени заради неизвинени отсъствия. Отделно около 3000 непълнолетни майки получават детски надбавки в натура вместо пари на ръка, пише \"Монитор\". С тези бонове родителите могат да купят памперси, дрехи, учебници или тетрадки за детето си. За догодина социалното министерство е заделило 80 млн. лв., които ще разпредели между 196 общини с висока безработица.Със средствата ще бъде осигурена заетост на трайно безработни по схемата \"Работа\", при която общината и частни фирми могат да наемат служители. От догодина служителите, загубили трудовите си книжки, ще могат да поискат местната Инспекция по труда да им преиздаде нов документ. Искането вече ще се нарича заявление, а не молба, реши на заседание Министерският съвет.\r\n ", "date": "2017.12.29", "title": "Държавата наказа безработни мързеливци. Спря им помощите!"}
{"url": "https://www.dnes.bg/stranata/2017/12/29/samo-prez-noemvri-418-hiliadi-bylgari-si-stegnaha-kufarite.363583", "text": "Почти 418 хил. българи са стегнали куфарите за екскурзии в чужбина през миналия месец, като броят им се увеличава с 11,8% спрямо ноември 2016 г., показват последните данни на Националния статистически институт (НСИ).\r\nНай-голямо увеличение на годишна база се наблюдава при пътуванията към Обединеното кралство – с 22,2%. На второ място се нарежда Германия с ръст от 21,6 на сто.\r\nСънародниците ни заминавали зад граница най вече за да ходят на гости на свои близки и приятели както и за обучение или пък за да посещават културни и спортни събития. Близо 30% пък са пътували по работа, а 26 на сто за да си починат и да посетят различни чужди забележителности, пише \"Монитор\".\r\nОказва се, че в топ 3 на най-предпочитаните дестинации през ноември са били Турция, за където са се отправили 109 хил. българи, Гърция – посетена от почти 75 хил. и Румъния, в която са пристигнали 41 хил. нашенци. Други предпочитани страни са били Сърбия, Германия, Македония, Италия, Австрия, Обединеното кралство и Испания.\r\nОт НСИ отчитат и ръст при посещенията на чужденци в България. Общият брой на чуждите граждани, които са предпочели нашата страна през миналия месец, е 556 хил., или с 6,1 на сто повече в сравнение с година по-рано.\r\n Увеличават се туристите, които идват както със служебна цел така и тези, които искат да релаксират у нас. Транзитните преминавания през родината ни пък са 28,2% (156,6 хил.) от всички посещения на чужденци в България.\r\nОт общия брой чужденци, посетили България през ноември 2017 г., делът на гражданите от Европейския съюз е 56%, или с 5% повече в сравнение със същия месец на предходната година.\r\nУвеличават се посещенията от Полша - с 11,6%, Гърция - с 6,5%, Румъния - с 6,3%, Обединеното кралство - с 5,5%. В същото време обаче спад се отчита при посещенията на граждани от Франция - със 7,2%, Австрия - с 4,8%, Италия - с 2,7%, и Германия - с 2,3%. Повече туристи са регистрирани от т.нар. други европейски страни - с 8,3%, като най-голям е ръстът на туристите от Сърбия - с 14,3%.\r\nСпоред данните и чужденците идват в България за да се виждат със семейства си, както и да се забавляват на различни събития. Една трета от тях пък идват за почивка.\r\nЧелна позиция по най-много туристи заема Румъния – с 128,4 хил. посещения. Гърците пък са били 96,9 хил., а турците – 89,5 хил. Гражданите на Македония, Сърбия, Германия, Украйна, Италия и Франция също са проявявали интерес към родината ни през миналия месец.", "date": "2017.12.29", "title": "Само през ноември: 418 хиляди българи си стегнаха куфарите!"}
{"url": "https://www.dnes.bg/usa/2017/12/29/pone-12-zaginaha-pri-pojar-v-jilishten-blok-v-niu-iork.363588", "text": "Най-малко 12 души загинаха при пожар в жилищен блок в нюйоркския квартал Бронкс вчера, обяви на пресконференция кметът на града Бил де Блазио, цитиран от световните агенции.Пожарът избухнал на третия етаж на пететажната тухлена сграда близо до нюйоркския зоопарк към 19.00 часа местно време /00.00 по Гринуич/. В потушаването му участвали над 170 пожарникари, предаде Асошиейтед прес.Сред жертвите има дете на една година, съобщава БТА. Най-малко 15 души са ранени, четирима от които са в тежко състояние.", "date": "2017.12.29", "title": "Поне 12 загинаха при пожар в жилищен блок в Ню Йорк"}
{"url": "https://www.dnes.bg/stranata/2017/12/29/oblaci-i-dyjd-no-temperaturite-proletni-do-13-c.363587", "text": "През денонощието имаше значителна облачност с превалявания от  дъжд, на повече места в източната половина на страната.  Югозападният вятър се очаква да отслабне през деня, по-късно ще се ориентира от  северозапад и с него ще прониква студен въздух, пише БТА.Температурите ще се  понижат. Минималните ще са между 1 и 6 градуса, в югоизточните райони и  по Черноморието до 8-10 градуса, а максималните температури ще са между 7  и 12 градуса.Над Черноморието ще е облачно и дъждовно. Вятърът ще отслабне до  умерен от юг-югозапад. Максималните температури ще са от 11 до 13  градуса. Температурата на морската вода ще е 9-10 градуса. Вълнението на  морето ще бъде от  2 до 4 бала.В планините ще е облачно, с валежи от сняг. Вятърът ще отслабне до  умерен от запад-югозапад. Максималната температура на височина 1200  метра ще е около 2 градуса, на 2000 метра - около минус 4 градуса.Атмосферното налягане слабо ще се повиши, но ще остане по-ниско от средното за декември. През нощта срещу 30 декември, валежите ще спират и в събота  само в югоизточните райони все още ще превалява дъжд. Над западната  половина от страната преди обяд облачността ще се разкъса и ще намалее  до слънчево време, но след това ще се появи висока и средна облачност.Над източната част преди обяд облачността ще е значителна, впоследствие  ще намалее. Ще е ветровито и застудяването ще продължи. И в неделя, 31  декември, вятърът ще се запази, но дневните температури ще започнат да  се повишават. От запад на изток ще има временни увеличения на  облачността, без валежи.До вечерта вятърът чувствително ще отслабне. В  новогодишната нощ ще бъде предимно ясно, с температури към полунощ от  около 1-2 до 7-8 градуса.", "date": "2017.12.29", "title": "Облаци и дъжд, но температурите пролетни - до 13°C"}
{"url": "https://www.dnes.bg/eu/2017/12/29/the-guardian-bylgariia-nai-bednata-i-korumpirana-v-es.363590", "text": "България е най-бедната и корумпирана страна в Европейския съюз. Това твърди авторитетният британски вестник \"Тhe Guardian\".\r\nЗаключението е в анализ посветен на предстоящото европейско председателство на страната ни. Въпросът за политическата корупция остава без отговор, пише още изданието, цитирано от .\r\nВ текста се поставя акцент върху \"ксенофобията на някои български политици\", като се споменава вицепремиерът Валери Симеонов. Изданието отбелязва още и забавеното разследване на случая с фалита на КТБ.\r\n ", "date": "2017.12.29", "title": "\"Тhe Guardian\": България - най-бедната и корумпирана в ЕС!"}
{"url": "https://www.dnes.bg/zvezdi/2017/12/29/zvezdi-reklamirat-po-6-bona-pribirat.363586", "text": "От 1000 до 6000 лв. взимат българските звезди за продуктово позициониране в социалните мрежи. Цената е за един пост в Instagram и Facebook.Варира в зависимост от броя на последователите, имиджа на популярната личност и целта на клиента. Цената зависи от това дали търси ефекта на еднократната, но бърза продажба, или иска да напомпа дългосрочно стойността на бранда си с \"престижа\" на ангажираното за цяла кампания лице.Във втория случай това обикновено се свежда до публикуването на три поста в рамките на няколко месеца срещу средна сума от 5000 лв. Максималната стойност може да стигне до 15 бона, пише \"Монитор\".Според изданието Николета Лозанова е най-скъпа в Instagram. Кобилкина пък лансира обувки и бижута срещу 1500 лв.", "date": "2017.12.29", "title": "Звезди рекламират, по 6 бона прибират!"}
{"url": "https://www.dnes.bg/eu/2017/12/29/arestuvaha-dvama-vyv-franciia-podgotviali-atentati.363589", "text": "Двама души, подготвяли атентати, бяха арестувани миналата седмица във Франция, съобщи Франс прес, като се позовава на съдебен източник. Задържаните са мъж на 21 години и жена на 19 години, без видима връзка един с друг.Мъжът планирал да нападне военни, а жената - да извърши атентат в провинцията, съобщава БТА.Те били \"твърдо решени\" да действат и дори набелязали целите си, но планът им бил осуетен, съобщи в. \"Фигаро\". Двамата били в контакт с членове на \"Ислямска държава\" в Ирак и Сирия чрез социалните мрежи. Мъжът бил задържан близо до Лион, а жената - в околностите на Париж.Франция живее под постоянна терористична заплаха след безпрецедентната вълна от джихадистки атентати, при които загинаха 241 души през 2015 година, отбелязва агенцията.", "date": "2017.12.29", "title": "Арестуваха двама във Франция, подготвяли атентати"}
{"url": "https://www.dnes.bg/akoshtete-vqrvaite/2017/12/29/strast-po-praznicite-kakvo-chaka-v-liubovta-zodiite.363558", "text": "\r\n \r\nЧаровни сте и привлекателни. Ще се радвате на изключително приятни преживявания, ако разговаряте спокойно и не се опитвате да наложите мнението си на всяка цена. Така или иначе никой няма да оспорва твърденията ви. Не е във ваша полза да си разваляте отношенията точно между празниците. Нека всеки прави нещата така, както му харесват.Ако обмисляте съвместно пътуване, то бъдете готови да поемете отговорност не само за себе си, но и за приятеля/ката си. Много е вероятно да попаднете на натрапници, които ще се опитват да коментират отношенията ви. Проявете изобретателност, за да се отървете от тях. Среща с представители на знаците Близнаци или Стрелец ще се окаже извор на неописуеми романтични емоции.\r\n \r\n \r\nКъдето и да отидете, в каквато и компания да попаднете все ще се намери някой готов да ви сваля... звезди от небето. Ще установите, че човек, който никак не ви е бил безразличен преди време сега упорито търси компанията ви. Не отказвайте поканата за коледна разходка, но ако вече си имате някого не давайте повод за ревност.За необвързаните представители на вашия знак е по-добре да са в свободното време на открито, сред природата, отколкото в клубове и кафенета. Запознанство с Козирог или Скорпион ще ви извади от състоянието на блажено спокойствие.\r\n \r\n \r\nНе мислете за старите грешки и неуспехи. Време е да повярвате в себе си и да си поставите ясни цели. Ако личните отношения са конфликти и мъгляви помислете дали прекалено много хора не ви „съветват“ и дали не е време да се дистанцирате от тях. Точно сега е моментът „на истината“. Един откровен разговор ще е по-полезен от всички подаръци на света.Представителите на противоположния пол няма да ви лишат от вниманието си. Ако все още нямате стабилна връзка или сте прекратили съществуващата, то почти сигурно е, че ще стартирате нова. Единственият ви проблем може да е, че от прекалено много предложения и покани ще ви е трудно да изберете най-доброто.\r\n \r\n \r\nПреживяванията по празниците ще са много, много странни. Може да ви се струва нереално, но по Коледа около вас ще се навъртат все приятели с „разбити сърца“, такива които или съвсем скоро са преживели драматична раздяла, или пък изобщо не са могли да се сближат с предпочитаната личност. Не им позволявайте да ви „заразят“ с песимистичното си настроение. Окуражавайте ги, забавлявайте ги, изобщо, опитайте се да върнете усмивките им колкото е възможно по-бързо.Що се отнася до Новата година, нея ще я посрещнете по свой избор, на приятно местенце с предпочитана компания. Преживяванията ще са вълнуващи, независимо от това дали вече имате приятел/ка или не. Ако имате, покажете най-добрите си страни. Ако пък нямате, бъдете още по-старателни. Със сигурност ще спечелите симпатии.\r\n ", "date": "2017.12.29", "title": "Страст по празниците: Какво чака в любовта зодиите?"}
{"url": "https://www.dnes.bg/stranata/2017/12/29/zaradi-bokluka-bedstvie-v-pazardjik-i-blagoevgrad.363592", "text": "\r\nВсички сметища на територията на област Пазарджик трябва да прекратят дейността си и да започнат депонирането на отпадъци на новоизграденото преди 2 месеца сметище. Това обаче се оказва невъзможно, защото заради обжалване на процедурата все още няма избран оператор, съобщава .\r\nТова е и причината засегнатите общини да поискат обявяването на бедствено положение за първите 7 дни от новата година. Ако проблемът не се реши, то положението може да се удължи до края на месец януари.\r\nСъщият проблем срещат и в Благоевградско, където от 1 януари общините Рила, Кочериново, Бобошево, Симитли и Благоевград ще останат без сметища. За да не се стигне до бедствена ситуация вече е договорено боклукът да се извозва към съседни общини.\r\n ", "date": "2017.12.29", "title": "Заради боклука: Бедствие в Пазарджик и Благоевград"}
{"url": "https://www.dnes.bg/mish-mash/2017/12/29/receptata-dnes-zelevi-sarmi-s-oriz-i-kaima.363552", "text": "Продукти:\r\n1 кисела зелка\r\n1 глава лук, нарязана\r\n1 морков\r\n400 г говежда кайма\r\n1/3 чаша ориз\r\n3-4 супени лъжици доматено пюре\r\n3-4 супени лъжици соев сос\r\nолио\r\nсол на вкус\r\nмеланж от подправки на вкус – черен пипер, червен пипер, джоджен, чубрица\r\nдафинов лист\r\n2-3 стръка пресен магданоз\r\nкубче телешки бульонПриготвяне:\r\nЛистата на зелката се отделят внимателно. Нарежете лука и моркова на ситно. Каймата се омесва с малко вода и подправките. Загрейте олиото в тиган. Запържете лука и морковите заедно с каймата. Добавете кубчето бульон, пюрето и соевия сос. Разбърквайте непрекъснато. Измийте ориза и го добавете към зеленчуците да се запържи. Отстранете го след няколко минути.Увийте плънката в сармите. Подредете ги в дълбок съд като на финала ги затиснете с чиния. Залейте ги с подсолена вода колкото да залее изцяло сармите. Варете на слаб огън до готовност или около 60 минути.", "date": "2017.12.29", "title": "Рецептата Dnes: Зелеви сарми с ориз и кайма"}
{"url": "https://www.dnes.bg/usa/2017/12/29/globalno-zatopliane-trymp-go-ironizira-pokrai-studa-v-sasht.363591", "text": "Президентът на САЩ Доналд Тръмп иронизира глобалното затопляне, в момент когато северните и източните части на страната са обхванати от изключително студена вълна, с температури до минус 40 градуса по Целзий, съобщиха Франс прес и Асошиейтед прес.\"По източното крайбрежие новогодишната нощ може да стане НАЙ-СТУДЕНАТА в историята\", написа Тръмп в Туитър. \"Навярно бихме могли да използваме малко от това добро старо глобално затопляне. За да се предпази от него нашата страна, но не и никоя друга страна, се готвеше да плати ТРИЛИОНИ ДОЛАРИ. Обличайте се топло!\", добави президентът, който е в имението си Мар-а-Лаго във Флорида, където прекарва празниците.Тръмп неколкократно е изразявал скептичното си отношение към климатичните промени, наричайки глобалното затопляне \"измама\", създадена от китайците, за да навредят на американската индустрия, припомня АП.Туитът на Тръмп предизвика лавина от реакции на интернет потребители и учени, които се опитаха да обяснят на американския президент какво представляват климатичните промени, отбелязва БТА.\"Климатичните промени са нещо много реално, дори да е студено навън пред \"Тръмп тауър\" в момента\", отговори в Туитър директорът на Академията на науките в Калифорния Джон Фоули. \"По същия начин, винаги има глад по света, макар че вие сте хапнали един Биг Мак\", добави той.\"През 2017 година имаше приблизително три рекордни жеги в Съединените щати за всяко рекордно застудяване\", написа депутатът демократ от щата Вашингтон Прамила Джейпал. \"Времето не е същото нещо като климата. Президентът би трябвало да може да разбира това. Не е трудно\", добави тя.Според Световната метеорологична организация (СМО) към ООН 2017 г. се очаква да бъде най-топлата година, регистрирана някога по цялата планета, отбелязва Франс прес. \r\n ", "date": "2017.12.29", "title": "Глобално затопляне? Тръмп го иронизира, покрай студа в САЩ"}
{"url": "https://www.dnes.bg/akoshtete-vqrvaite/2017/12/29/3-greshki-koito-sysipvat-kosata.363561", "text": "Без значение дали се грижите активно за косата си и имате купища козметични продукти или за вас е напълно достатъчно просто да я измиете и изсушите, има някои грешки, които много жени правят в грижата за косата си.\r\n \r\nКато начало е много важно да определите своя тип коса и да се водите спрямо него, за да изберете правилните продукти и терапия.\r\n \r\nЕто кои са най-често срещаните грешки в ежедневните процедури на косата:\r\n \r\nПовечето жени сресват косата си докато е мокра и не случайно избират точно този момент. Първо, по този начин косата е подредена още преди да е започнало оформянето на прическата и сресването на пречи на това, особено при къдравите коси.\r\n \r\nНо основната причина повечето жени да използват четката още докато косата е мокра е, че тогава тя се поддава най-лесно на тази процедура.\r\n \r\nКосъмът е еластичен докато е мокър, но за съжаление тогава той е и много по-слаб и се къса по-лесно. Ето защо сресването докато косата е мокра е рисковано и според специалисти не бива да се използва четка, а по-добре да изберем едър гребен и да бъдем внимателни в разресването.", "date": "2017.12.29", "title": "3 грешки, които съсипват косата"}
{"url": "https://www.dnes.bg/usa/2017/12/29/nai-golemiiat-pojar-v-istoriiata-na-kaliforniia-pochti-ovladian.363593", "text": "Огнеборците почти напълно овладяха най-големия пожар в историята на щата Калифорния, съобщиха местните власти, цитирани от ДПА.Пожарът, кръстен \"Томас\", опустоши над 1140 квадратни километра площ в планините северно от Лос Анджелис, откакто избухна на 4 декември, разпалван от сухите ветрове. Той унищожи 1063 къщи, офиси и други постройки, и уби двама души.Огнената стихия е овладяна на 91 процента, а за окончателното й потушаване продължават да работят 655 пожарникари, заявиха представители на националната агенция по горите, пише БТА.Сушата, високите температури и силните ветрове разпалиха серия от пожари в региона през последните няколко седмици.\r\n ", "date": "2017.12.29", "title": "Най-големият пожар в историята на Калифорния - почти овладян"}
{"url": "https://www.dnes.bg/stranata/2017/12/29/ministyryt-kym-ekolozite-hoteli-v-zashtitenite-zoni-niama-da-ima.363598", "text": "\r\nПред  министър Димов подчерта, че в приетото вчера решение на Министерския съвет единствено се заявява възможност за изграждане на втори кабинков лифт и друга спортна инфраструктура при конкретно инвестиционно намерение от даден инвеститор, а всяко предложение трябва да мине през всички екологични оценки..\r\nВсяко предложение трябва да мине през всички екологични оценки, уточни министър Димов.\r\n\"Нито аз, нито правителството сме страна в този спор. Ние търсим баланс между опазването на околната среда и развитието на бизнеса в региона\", каза още той по повод протестите в София в четвъртък вечер.\r\nСнощи протестиращи блокираха кръстовището на Попа, а после се отправиха и към Орлов мост и скандираха, че искат природа в Пирин. За днес е подготвен и още един протест против решението на правителството да позволи строежа на втори лифт над Банско.\r\nМинистърът заяви, че няма данни протестите да са част от кампания, която подпомага ски туризма в други държави, а и това не било предмет на дейност на неговото министерство.\r\nСпоред него вторият кабинков лифт в Банско ще намали стотиците автомобили, с които иначе скиорите стигат до лифтовете и замърсяват въздуха и природата.\r\n\"Протестите са елементи на демокрацията и в тях няма нищо лошо. В четвъртък протестираха три различни групи, което означава, че проблемът е многостранен и трябва да бъде решен\", заяви пред \"Нова\" министърът на околната среда.\r\n \r\nНено Димов обясни още, че правителството му е възложило при наличие на инвестиционен интерес за изграждането на нова кабинка да се предприемат спешно всички мерки по екологичното законодателство, така че такава да бъде направена във възможно най-кратък срок.", "date": "2017.12.29", "title": "Министърът към еколозите: Хотели в защитените зони няма да има!"}
{"url": "https://www.dnes.bg/notifikacii/2017/12/29/seksi-po-bikini-dobre-doshli-na-borda-na-vietnamskite-aviolinii.363596", "text": "Виетнамска авиокомпания шокира с провокативен календар за новата година - стюардеси по бикини. Момичетата се снимали в салона и в кабината на един от нейните самолети. Кампанията е част от стратегията да се отнеме дял от държавната \"Vietnam Airlines\" и за подготовката ѝ се знае от ноември насам, съобщава Bulgaria ON AIR. Фотосесията обаче предизвика разгорещени спорове както в страната, така и извън граница. Според мнозина със снимките се акцентира върху секси образа на екипажа, а според привържениците на идеята посланието на календара, е че хората могат да обличат каквото си искат - бикини или традиционна виетнамска носия.", "date": "2017.12.29", "title": "Секси, по бикини... Добре дошли на борда на Виетнамските авиолинии!"}
{"url": "https://www.dnes.bg/obshtestvo/2017/12/29/maia-manolova-v-pomosht-na-deca-ostanali-s-edin-roditel.363595", "text": "Омбудсманът Мая Манолова ще даде старт на кампанията за закрила на децата, останали с един родител.\r\nПовод за инициативата е гневното писмо до Дядо Коледа, което изпрати Златина Хаджипанайотова - майка на три деца, чийто съпруг е починал, съобщава .\r\nТя се обърна към омбудсмана с молба да бъдат подкрепени усилията за осигуряване на постоянна персонална помощ за деца, останали с един родител.\r\nМая Манолова организира среща, на която са поканени родители в сходна ситуация.\r\nОчаква се да присъстват представители на Министерството на труда и социалната политика, Агенцията за социално подпомагане, Националния осигурителен институт, Комисията по защита от дискриминация, Държавната агенция за закрила на детето, както и неправителствени организации.\r\n ", "date": "2017.12.29", "title": "Мая Манолова в помощ на деца, останали с един родител"}
{"url": "https://www.dnes.bg/stranata/2017/12/29/prez-2018-ochakvat-ni-fenomeni-i-ot-kosmicheska-gledna-tochka.363597", "text": "2018-та година ще бъде интересна от космическа гледна точка. Очаква се да има 5 слънчеви затъмнения, като първото ще бъде на 31 януари, но няма да може да се наблюдава от нашата страна. Към края на 2018-та се очакват и две комети, които да преминат през нашата страна. Това обясни астрономът от БАН Пенчо Маркишки в студиото на \"България сутрин\". \"Науката определя нашето бъдеще, то е напред в космоса, както са казали много учени. Предстои отново да посетим Луната в началото на 2019-та година\", обясни Маркишки пред Bulgaria ON AIR. Той обясни също, че интересът на хората към науката запада, но определени филми са средство за неговото връщане. Маркишки обясни, че няма подкрепа от държавата, но има млади хора, които вършат работата си с желание и именно те са причината да има бъдеще за астрономията в България", "date": "2017.12.29", "title": "През 2018 – очакват ни феномени и от космическа гледна точка"}
{"url": "https://www.dnes.bg/stranata/2017/12/29/nad-180-bezrabotni-maiki-v-plovdivsko-tyrsiat-detegledach.363594", "text": "В Пловдивско над 180 безработни майки на деца до 5 години са заявили желание да наемат детегледач по националната програма \"Родители в заетост\". В същото време продължава наемането на хора, които искат да гледат децата на тези родители. За новата социална услуга държавата отпуска 20 милиона лева, като ще бъдат подпомогнати над 2000 семейства от цялата страна, съобщава БНТ.\r\nДо края на месец октомври в района са подадени 181 заявления от майки, които искат да поверят грижата за децата им на детегледач. Според програмата, за малките може да се грижи и тяхната баба, която е познат за тях човек.\r\nОт програмата ще могат да се възползват родители, чиито деца не са приети в ясла или детска градина. Майките сами ще избират кой да се грижи за детето им, след което ще провеждат срещи с тях.\r\n\"Одобрените родители трябва да знаят, че след получаване на уведомлението в съответното Бюро по труда трябва да се обърнат към съответното Бюро и да представят в удобно за тях време за среща с подалите заявление детегледачи до момента\", обяснява Иванка Власева, директор на Дирекция \"Бюро по труда\" в Пловдив.\r\nОт там отчитат голям интерес от безработни, които искат да станат детегледачи. До момента са кандидатствали 100 души, а подаването на заявления продължава. Те получават минимална работна заплата и осигуровки.\r\n ", "date": "2017.12.29", "title": "Над 180 безработни майки в Пловдивско търсят детегледач"}
{"url": "https://www.dnes.bg/world/2017/12/29/trymp-sasht-izglejdat-zle-zaradi-ruskata-sleda-v-izborite.363601", "text": "Разследването за руска следа в американските избори миналата година прави САЩ да изглеждат \"много зле\", заяви президентът Доналд Тръмп в интервю за вестник \"Ню Йорк таймс\".\r\nВъпросът за федералното разследване за руска следа в американските избори тегне над Белия дом, откакто Доналд Тръмп е на власт, а някои негови приближени в последните седмици заявиха, че назначеният да води разследването специален прокурор Робърт Мълър е пристрастен.\r\n\"Не е имало никакво съглашателство. Но смятам, че Мълър ще бъде справедлив\", каза Тръмп в 30-минутно интервю в своя голф клуб във Флорида.\r\nВ хода на разследването Мълър обвини хора от близкото обкръжение на Тръмп.\r\nПред \"Ню Йорк таймс\" американският президент посочи, че не знае колко време ще продължи то. \"Не мога да ви кажа. Не знам.\"\r\nТръмп каза още, че ако разследването продължи прекалено дълго, това ще направи \"страната да изглежда много зле и ще я постави в много лоша позиция\".\r\nСлед отправени от него критики по адрес на Китай, че китайски кораби са прехвърляли петрол на борда на севернокорейски плавателни съдове в нарушение на санкциите на ООН той изрично призна, че е бил \"мек\" към Пекин по въпросите на търговията с надеждата китайското ръководство да упражни натиск върху Северна Корея да се откаже от ядрената си програма.\r\n\"Петролът тече към Северна Корея. Не за това се бях споразумял\", възкликна той, загатвайки за възможност за агресивни действия срещу Пекин в сферата на търговията. \"Ако не ни помогнат за Северна Корея, ще направя това, което винаги съм казвал, че искам да направя.\"\r\n\"Китай може да реши севернокорейския проблем, и те ни помагат, и то много, но не достатъчно.\"\r\nТръмп изрази и недоволството си по отношение на Северноамериканското споразумение за свободна търговия (НАФТА), което в момента САЩ се опитват да предоговорят.\r\n\"Ако не постигна нужното споразумение, ще премахна НАФТА точно за две секунди. Но се справяме доста добре в преговорите\", заяви Тръмп.\r\n ", "date": "2017.12.29", "title": "Тръмп: САЩ изглеждат зле заради руската следа в изборите"}
{"url": "https://www.dnes.bg/stranata/2017/12/29/anuliran-ili-zakysnial-polet-kak-da-tyrsim-pravata-si.363599", "text": "\r\nОказва се, че много от пътниците не знаят правата си или как да ги потърсят при възникнал проблем.\r\n\"Когато става въпрос за отменен полет при извънредни обстоятелства, каквито са лошите метеорологични условия и затварянето на летището, авиокомпанията не е задължена да изплати парично обезщетение на пътниците. Това обаче съвсем не означава, че те губят останалите си права\", посочи в студиото на \"България сутрин\" директорът на Европейския потребителски център Игнат Арсенов.\r\nВсеки потребител може да избере или да бъде премаршрутиран, или друга авиокомпания, с която да лети.\r\nТой подчерта, че ако бъде избрана опцията премаршрутиране, авиокомпанията трябва да осигури храна и нощувки в хотел, както и транспорта от него до летището и обратно през периода на изчакване на следващия полет.\r\n\"Несъмнено все повече хора започват да търсят правата си, всеки отделен казус за отменен полет поради извънредни обстоятелства обаче се разглежда индивидуално\", допълни още той.\r\nПредседателят на Асоциация \"Активни потребители\" Богомил Николов обясни, че задължително всеки ощетен потребител да подаде заявление за обезщетение, тъй като то няма да бъде изплатено автоматично.\r\n\"Хората трябва да знаят, че ако се наложи да вземат обяд или да пренощуват в хотел се нуждаят от касови бележки, които след това да предоставят на авиокомпанията\", каза той.\r\nПо думите му проблемът идва оттам, че законодателството винаги е абстрактно и е съвсем възможно да се стигне до спор, ако нощувката е била в луксозен и скъп хотел.\r\n\"В такава ситуация авиокомпанията може да реши да изплати само половината от платената сума. При хотели с до три звезди обаче, независимо от цената, не би трябвало да бъде отказано обезщетение\", подчерта Богомил Николов пред .\r\n ", "date": "2017.12.29", "title": "Анулиран или закъснял полет – как да търсим правата си?"}
{"url": "https://www.dnes.bg/obshtestvo/2017/12/29/otnovo-na-pyt-spirat-kamionite-ot-16-chasa.363610", "text": "На днешния последен работен ден за 2017 г., от 16.00 до 20.00 часа, се ограничава движението на камионите над 12 тона по автомагистралите и по най-натоварените пътища в страната, съобщават от АПИ. \r\nЦелта на ограничението е да се повиши безопасността при пътуванията за предстоящите три почивни дни около посрещането на новата 2018 година.\r\nОт пътната агенция съветват шофьорите да тръгват на път с автомобили, подготвени за зимни условия, да карат внимателно и със съобразена скорост, да не предприемат резки маневри и да спазват въведените ограничения, пътната сигнализация и указанията на \"Пътна полиция\".\r\nТежкотоварните камиони ще бъдат спрени по най-натоварените пътища и на 1 януари 2018 г. - от 14.00 до 20.00 часа.\r\nЗабраната не важи за МПС, превозващи бързоразвалящи се хранителни продукти и товари на температурен режим, за живи животни и за опасни товари, уточняват от пътната агенция.", "date": "2017.12.29", "title": "Отново на път: Спират камионите от 16 часа"}
{"url": "https://www.dnes.bg/world/2017/12/29/bylgariia-nachelo-na-es-no-kormiloto-v-golemite-dyrjavi.363600", "text": "България поема от Естония председателството в Съвета на ЕС и планира да засили сътрудничеството с балканските страни с оглед противопоставяне на руското и турското влияние там, пише френският \"Монд\" в коментар, придружен със снимка на президента Румен Радев.\r\nБългарското председателство вижда тук най-вече удобен случай да постави на преден план тема, централна за него - както направи Естония с дигиталната икономика.\r\nИзборът на София е да акцентира върху задълбочаване на отношенията със Западните Балкани. \r\n\"Те имат нужда от ясна европейска перспектива и свързаност както помежду им, така и с държавите членки\", настоява България и споменава в тази връзка планове за действия в сферите на транспорта, енергетиката, дигиталните технологии и образованието, отбелязва вестникът, цитира БТА.\r\nИзданието припомня, че макар и малка страна, България има задачата да организира министерските срещи на ЕС \"в период с твърде натоварен дневен ред, както винаги към края на мандата\" на настоящите европейски институции. Такъв е обаче принципът на ротационното председателство и Брюксел очаква от нея на първо място техническа работа с парламента по многобройните текстове, дискусията за които приключва. \r\nГолемите държави и Доналд Туск, председателят на Европейския съвет, \"остават на кормилото, що се отнася до големите проблеми като Брекзита и бъдещето на еврозоната\", посочва \"Монд\".\r\nВ репортаж от България швейцарският \"Тан\" разказва за подготовката на доброволците, които ще подпомагат предстоящата работа. Присъствието им със сигурност най-добре откроява европейския устрем на българите, подчертава пред всекидневника Евгения Колданова от Националния център по подготовката и провеждането на българското председателство в Съвета на ЕС.\r\nЗа 176-те места кандидатстваха над двойно повече хора, въпреки че България остава най-бедната страна в общността и \"доброволчеството не е особено популярно у нас\", добавя тя.\r\nПовечето са студенти, но мнозина опитни български компютърни специалисти и служители от стартъп компании също са предложили безплатно услугите си, изтъква изданието.\r\n\"Това показва, че наистина имаме среща с историята\", гордо казва Лидия, която следва трета година в Софийския университет. Двайсет и еднагодишното момиче олицетворява проевропейска България, която иска да се представи добре, да се покаже като достоен носител на европейските символи и ценности, заключава \"Тан\".", "date": "2017.12.29", "title": "България начело на ЕС, но кормилото –  в големите държави"}
{"url": "https://www.dnes.bg/blizak-iztok/2017/12/29/napadatel-se-opita-da-atakuva-cyrkva-v-kairo-rani-petima.363651", "text": "Въоръжен мъж атакува днес църква в южно предградие на Кайро и бе ликвидиран от полицаи, предаде Франс прес, като се позова на силите за сигурност в египетската столица.\r\nНападателят откри огън извън християнския храм и рани петима охранители, а след това се опита да щурмува църквата и бе убит от полицаи, пише БТА.\r\nЕдин полицай и двама военнослужещи са загинали в престрелката, съобщи в. \"Ал Яум ас Сабиа\", цитиран от ТАСС.Франс прес предава, че има и четвърти загинал. Нападателят е бил неутрализиран малко след началото на атаката. Властите издирват евентуален негов съучастник. \r\nЕгипетският президент Абдел Фатах ас Сиси разпореди разполагането на хиляди допълнително войници по ключови места в страната.\r\nСнимка, качена на сайта на правителствения всекидневник \"Ал Ахрам\", показва лежащото на земята тяло на предполагаемия престъпник - брадат мъж, облякъл яке с муниции.\r\nЕгипет засили мерките за сигурност след като през ноември над 300  души бяха убити при нападение, извършено от „Ислямска държава“ срещу  църква, по време на неделна литургия. \r\nБлизо 10 процента от 100-те милиона жители на предимно мюсюлмански Египет са християни.", "date": "2017.12.29", "title": "Нападател се опита да атакува църква в Кайро, рани петима"}
{"url": "https://www.dnes.bg/notifikacii/2017/12/29/putin-liubimec-na-rusnacite-s-mnogo-visoko-doverie-po-sveta.363631", "text": "Руският президент Владимир Путин, който тръгна смело към четвърти мандат, се радва на значително доверие не само в собствената си страна, но и по света. За разлика от него обаче американският му колега Доналд Тръмп губи подкрета. Това показват данните от ново проучване на водещата глобална асоциация \"Галъп интернешънъл\"  в 55 страни по света. \r\nИ двамата политици се нареждат по одобрение след Папата. \r\nПрез тази година, след близо една година от мандата на президента Тръмп, благоприятното отношение към него е на равнища около 31%, а неблагоприятното е 58%. Така той се оказва основният от изследваните политически лидери, за когото мнозинството има негативни представи.\r\n \r\nМеждувременно, положителните гледни точки към руския президент Путин са се повишили от една трета (33%) през 2015 г. до 43% сега - което е значително увеличение за две години. \r\n \r\nПутин е с най-високи сред изследваните лидери позитивни оценки във всички региони по света, освен в САЩ и в страните членки на ЕС. \r\n \r\nПапа Франциск отбелязва най-високото ниво на положителни нагласи - 56%, което достига до нива от 75% при анкетираните в Латинска Америка и 66% - при живеещите в страните членки на ЕС.\r\n Въпреки вътрешните политически проблеми в Германия дългогодишният канцлер Ангела Меркел се нарежда сред най-популярните лидери: 49% я одобряват и имат позитивно отношение към нея, в сравнение с 42% преди две години.\r\nТя побеждава новоизбрания президент на Франция Емануел Макрон, който събира 45% одобрение (в сравнение с 42% одобрение, което имаше неговия предшественик Франсоа Оланд преди две години).\r\n По-голямата част от българите имат положително отношение към папа Франциск (57%) срещу само 5%, които имат негативно мнение за него. \r\nВ България се забелязва почти удвояване на положителните оценки към новоизбрания френски президент Емануел Макрон.\r\nОт 2015 до 2017 година пък доверието на българите в канцлера на Германия Ангела Меркел намалява почти 3 пъти , което най-вероятно се дължи и на политиките по отношение на бежанците, които тя водеше през последните години, анализират от \"Галъп интернешънъл\" .\r\nКакто може да се очаква, в синхрон със световната тенденция, у нас отношението към Владимир Путин  е по-позитивно от това към Тръмп. Оценките за американския лидер у нас са силно негативни.\r\nСред анкетираните в България Реджеп Ердоган получава най-негативните оценки, които го поставят на последно място от тестваните световни лидери.\r\n \r\n\"Президентът на САЩ Тръмп явно разделя мненията за разлика от своя предшественик. Това означава, че хората по света започват да се оглеждат за друг световен лидер, който да изпълни тази ключова роля. Благоприятната оценка към президента на Русия Путин сериозно се е повишила, но той все още трябва да убеждава, тъй като образът му остава противоречив. Въпреки това, за пръв път в световна анкета руски лидер е класиран преди американски.\r\n \r\nВъпреки вътрешните политически битки в Германия, новият световен порядък оставя германския канцлер Ангела Меркел като най-одобряван политически лидер заедно с новоизбрания френски президент Емануел Макрон, който не е далеч назад спрямо нея. Това е забележително постижение, като се има предвид, че Макрон формира политическата си партия преди малко повече 18 месеца“, анализира Кънчо Стойчев, член на борда на \"Галъп Интернешънъл\".", "date": "2017.12.29", "title": "Путин - любимец на руснаците, с много високо доверие по света  "}
{"url": "https://www.dnes.bg/world/2017/12/29/pepel-pushek-moshtno-izrigvane-na-vulkana-sinabung.363611", "text": "Вулканът Синабунг на индонезийския остров Суматра избълва тази седмица пламъци и мощен стълб от нажежена пепел високо в атмосферата. Това е най-силното му изригване за годината, заяви днес представител на местните власти, цитиран от Франс прес.\r\nПадащата пепел и пушекът, изпълнил въздуха, създадоха неудобства за хиляди жители на околността, но опасната зона бе евакуирана и никой не пострада сериозно, посочи Сутопо Пурво Нугрохо, говорител на службата за защита от стихийни бедствия.\r\nИзригването в сряда - най-мощно за годината, ако говорим за потоците от лава и площта, покрита с пепел, унищожи посевите на стотици селски стопани, отбеляза той.\r\nДнес вулканът отново избълва стълб от нажежена пепел, който стигна 4 км височина - малко по-малко, отколкото в сряда, добави Нугрохо.\r\nВулканът Синабунг е разположен в северната част на остров Суматра, на 60 километра от град Медан. Височината му е 2460 метра, пише БТА.\r\nНавлязъл в продължителен период на изригвания през 2013 г. след най-малко 400 години в покой, той е сред 129-те активни вулкани в Индонезия - архипелаг, разположен в т. нар. Тихоокеански огнен пръстен, пояс с висока сеизмична активност, напомня АФП.\r\n ", "date": "2017.12.29", "title": "Пепел, пушек... Мощно изригване на вулкана Синабунг"}
{"url": "https://www.dnes.bg/politika/2017/12/29/za-chng-kabinetyt-dade-oshte-53-miliona-leva-na-armiiata.363644", "text": "53,4 млн. лв. получава допълнително военното министерство. Решението за това е взето от кабинета на 22 декември \"на подпис\". \r\nПо бюджета на Министерството на отбраната се отпускат 23 млн. лв., от които за поддръжка на хардуера на комуникационните, информационните и навигационните системи на летища на Военновъздушните сили – 20 млн. лв., за строително-ремонтни дейности – 2 млн. лв. и за реконструкция на административната сграда на служба \"Военна информация\" – 1 млн. лв. \r\nСредствата за ВВС се осигуряват за сметка на предвидените за осигуряване на летателната годност на самолетите МиГ-29 – процедура, която беше спряна поради обжалване от трета страна.\r\nЗа ремонтни дейности в държавните висши военни училища чрез бюджета на министерството се трансферират 28 млн. лв. \r\nОт тях за ВА \"Г. С. Раковски\" се отпускат 7 млн. лв., за НВУ \"Васил Левски\" – 16 млн. лв., и за ВВМУ \"Н. Й. Вапцаров\" – 5 млн. лв. \r\nПредвидени са и средства за рехабилитация на общинската пътна мрежа на община Елин Пелин на стойност 1 млн. лв. \r\nТакава сума е одобрена и за възстановяване и рехабилитация на улици в гр. Златарица и в с. Горско ново село. \r\nНа община Аксаково се предоставят 400 000 лв. за придобиване на последните три етажа от административната сграда на кметството.", "date": "2017.12.29", "title": "За ЧНГ кабинетът даде още 53 милиона лева на армията"}
{"url": "https://www.dnes.bg/crime/2017/12/29/narkodilyr-na-syd-za-kokain-i-marihuana.363639", "text": "296 грама кокаин на стойност 65 225 лева изправят пред съда 34-годишен мъж от варненското село Голица, съобщиха днес от пресслужбата на Апелативната прокуратура във Варна. Освен за това престъпление наркодилърът ще отговаря и за подбудителство и помагачество за отглеждане на марихуана.\r\nСпоред обвинението той е действал заедно с 68-годишен мъж от село Бенковски. Двамата са задържани при специализирана полицейска операция през юли тази година. Когато видял полицаите, по-младият мъж грабнал торбата, в която държал кокаина, скочил през прозореца и избягал към близката гора.\r\nБеглецът бил спрян с предупредителни изстрели, след което е задържан. Делото срещу него и съучастника му е насрочено за 15 януари 2018 г. То ще се гледа във Варненския окръжен съд.", "date": "2017.12.29", "title": "Наркодилър на съд за кокаин и марихуана"}
{"url": "https://www.dnes.bg/kino/2017/12/29/megan-markyl-za-malko-da-e-momiche-na-djeims-bond.363629", "text": "Годеницата на принц Хари, Меган Маркъл, щяла да се състезава с четири други актриси за ролята на момиче на Джеймс Бонд в следващия филм от поредицата, но годежът осуетил тези планове, съобщи в. \"Дейли мирър\".Бившата звезда от сериала \"Костюмари\" е привлякла вниманието на продуцентите на филма за агент 007 с начина, по който се превъплъти в образа на Рейчъл Зейн.Отношенията на 36-годишната американка с принц Хари обаче възпрепятстват участието й, тъй като продуцентите смятат, че връзката й я прави \"недостижима\", пише БТА.\"Ролята по-скоро се дава на актриси, считани за изгряващи звезди, и Меган определено беше такава преди връзката й с Хари да бъде обявена публично. Годежът й сложи край на актьорската й кариера\", каза източник от екипа на филма.Актьорът Кенет Брана има желание да изиграе ролята на злодея в следващия филм за Джеймс Бонд, информира Контактмюзик. Той заяви, че лошите герои във филмите с Даниъл Крейг са почти \"шекспирови\".\r\nДвадесет и петата продукция от поредицата за агент 007 ще излезе в края на 2019 година.", "date": "2017.12.29", "title": "Меган Маркъл за малко да е момиче на Джеймс Бонд"}
{"url": "https://www.dnes.bg/world/2017/12/29/kitai-se-zashtiti-tvyrdeniiata-na-trymp-sa-bezsmislen-shum.363642", "text": "Китай отхвърли днес обвиненията на американския президент Доналд Тръмп, че е пропускал петрол по море към Северна Корея в нарушение на санкциите на ООН, предаде Франс прес.\r\n\"Вдигането на безсмислен шум в медиите не допринася за засилване на взаимното доверие и сътрудничеството\", заяви говорителката на китайското външно министерство Хуа Чунин в отговор на въпрос за туита на Тръмп от четвъртък, според който Пекин бил хванат \"На местопрестъплението\", докато продавал петрол на севернокорейския режим.\r\nХуа увери пред журналисти, че Китай, на който се пада дял от 90 процента от външната търговия на Северна Корея, не разрешава на своите граждани и компании да нарушават резолюциите на ООН.\r\nТя нарече \"неточни\" информациите, според които китайски кораби са прехвърляли петрол на борда на севернокорейски плавателни съдове в открито море.\r\nВисокопоставен служител на Държавния департамент на САЩ заяви вчера, че страната му разполага с данни, че \"някои кораби извършват дейности, забранени от ООН, включително прехвърляния на рафинирани петролни продукти от други плавателни съдове и превоз на въглища, идващи от Северна Корея\".\r\n\"Имаме доказателства, че някои от корабите, заети с тези дейности, са собственост на компании от редица страни, включително Китай\", каза той.\r\n\"Хванати \"На местопрестъплението\", коментира в Twitter Тръмп. Президентът на САЩ заяви още, че е \"твърде разочарован да види как Китай допуска да влиза петрол в Северна Корея\".\r\n\"Няма да има никога приятелско решение на проблема със Северна Корея, ако това продължи\", заплаши Тръмп./БТА/", "date": "2017.12.29", "title": "Китай се защити: Твърденията на Тръмп са \"безсмислен шум\""}
{"url": "https://www.dnes.bg/obshtestvo/2017/12/29/shapki-shalove-rykavici-v-pomosht-na-horata-bez-dom.363630", "text": "Коледните празници вече свършиха, но това не означава, че не трябва да бъдем добри и да вършим благородни дела. \"Изплети топлина\" е една по-различна инициатива, която напук на името си не събира пари за прежда или пък готови дрехи. В нея доброволците участват със своя собствен труд. \"За шеста поредна година благотворителната кампания призовава хора от цялата страна да изплетат за бездомните топли шапки, шалове, ръкавици и чорапи, от които те ще имат нужда през наближаващата зима\", сподели пред Bulgaria ON AIR Марги Соколова, която е двигател на идеята. Плетивата достигат до бездомните чрез дарения до всички Кризисни центрове в страната, както и до домовете за временно настаняване. На местата, където има координатори на кампанията - общо 12, даренията се раздават лично на хората, останали без дом.", "date": "2017.12.29", "title": "Шапки, шалове, ръкавици в помощ на хората без дом"}
{"url": "https://www.dnes.bg/stranata/2017/12/29/shofior-na-avtobus-pomete-86-godishna-baba-na-zebra.363662", "text": "Възрастна жена е в болница след като е била блъсната на пешеходна пътека в Пловдив. \r\nИнцидентът е станал вчера в ранния следобед, съобщиха от полицията. \r\nДокато пресичала старицата била ударена от автобус на градския транспорт. \r\nШофьорът е предприел ляв завой, отнел е предимството на бабата и я е блъснал. \r\nПострадалата баба е настанена в болница. \r\n ", "date": "2017.12.29", "title": "Шофьор на автобус помете 86-годишна баба на \"зебра\" "}
{"url": "https://www.dnes.bg/muzika-drugi/2017/12/29/brodueiskiiat-miuzikyl-evita-se-otlaga-novata-data-neiasna.363684", "text": "Първото представяне в България на бродуейския мюзикъл \"Евита\" се отлага, съобщиха организаторите. Продукцията, планирана да стъпи на родна сцена в зала 1 на НДК на 21 февруари, се налага да промени датата на гостуването си.\r\nПричината е логистична - удължен период на световното турне на мюзикъла в Близкия Изток през февруари поставя под въпрос навременното транспортиране на камионите с мащабния реквизит до страната ни и съответно, изграждането на сценография и декори, готови да посрещнат публиката на уречената дата 21 февруари.\r\nВ момента се договарят нови дати за 2019 г., които ще бъдат оповестени веднага щом бъдат фиксирани.\r\nОрганизаторите от продуцентска компания АРТ БГ поднасят своите извинения за причиненото неудобство на почитателите на спектакъла и най-вече на феновете, вече сдобили се с билети за представлението. Всички те могат да върнат своите билети и да получат обратно парите си на касите от мрежата на Eventim, на които са ги закупили.\r\nПовече информация може да бъде получена от Eventim  - в централния офис на билетната компания и нейните телефони.  ", "date": "2017.12.29", "title": "Бродуейският мюзикъл Евита се отлага, новата дата – неясна"}
{"url": "https://www.dnes.bg/eu/2017/12/29/nedemokratichen-upadasht-top-5-na-ruskata-propaganda-za-es.363503", "text": "Какво не се случи през 2017 г. Така се нарича годишният обзор на специалния отдел в Европейската комисия, който се занимава с развенчаването на руската пропаганда в ЕС.\r\nСпоред анализа през годината фалшивите новини с руски източник са заливали европейските медии, като основната стратегия на руската пропаганда е да представя Кремъл като миролюбив и добронамерен и да хвърля вината за всичко върху \"лошия Запад\".\r\nОтделът, който се представя като \"разбивач на митове\", посочва, че пророкуваните от гласовете на Москва гражданска война в Швеция и окупирането на Европа от САЩ не са се случили. Приписваните на папа Йоан Павел Втори думи, че притокът на мигранти трябва да бъде спрян, не са казвани, а американски самолет не е изпускал атомна бомба над Литва.\r\nЕврокомисията разказва какво стои зад добилите популярност публикации, че коледната украса в шведски град е била свалена по искане на мюсюлмански организации. Проверката показала, че осветлението било демонтирано от уличните стълбове, тъй като било много тежко и имало риск да падне върху минувачите.\r\nОбяснява се и видеклипът за разграбвана от мигранти коледна елха в Швеция, което всъщност е филмирано в египетски мол.\r\nЕвропейската комисия развенчава и публикациите в руски пропагандни сайтове, че естонската президентка Керсти Калюлайд е отказала да поздрави за Коледа православното руско малцинство, като обяснява, че държавният глава произнася само едно приветствие, което е адресирано към всички граждани.\r\nОтхвърлят се и информациите, че на 1 януари украинският президент Петро Порошенко е приет в критично състояние в болница с алкохолно отравяне, които се приписват на Би Би Си с обяснението, че британската медия не е пускала такава новина.\r\nОтделът за борба с руската пропаганда смята, че Кремъл се опитва да се представи като “невинен участник на международната арена, който прави всичко за разрешаване на световните проблеми, но непрекъснато се натъква на преследване от страна на Запада”. Като аргументи тук се посочват твърденията на Владимир Путин от годишната му пресконференция преди дни, че Русия не участва във военния конфликт в Източна Украйна и че Крим сам е решил да премине в състава на Русия при честен вот.\r\nВ същото време, се казва в анализа, \"Западът\" е определян като \"русофобски\" и му се приписват намерения да унизи и дискредитира Русия.ЕС е представян от прокремълската пропаганда като \"недемократичен\", \"неблагонадежден\", \"аморален\", \"използващ двойни стандарти\" и \"упадащ\".За целта Кремъл използва не само медии, но и официални представители на администрацията и дори министри, се казва в анализа. Цитират се интервюта на руския външен министър Сергей Лавров, че НАТО е обещала на Русия да не се разширява на Изток и че пактът тайно разполага войски в Полша и в Прибалтика, като и двете твърдения се опровергават.Статията, представяща анализа, не споменава изявлението на говорителя на руското външно министерство Мария Захарова, че Москва е спасила българските евреи от лагерите на смъртта през Втората световна война.Според Европейската комисия основната цел на руската пропаганда са украинските граждани, които са подложени на най-голяма част от разпространявани от прокремълски издания фалшиви новини.", "date": "2017.12.29", "title": "Недемократичен, упадащ... Топ 5 на руската пропаганда за ЕС"}
