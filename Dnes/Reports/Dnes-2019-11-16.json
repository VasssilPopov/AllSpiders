{"url": "https://www.dnes.bg/obshtestvo/2019/11/16/ako-vlastta-ne-ottegli-praviloto-za-bolnichnite-stachka.429881", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Очаквам управляващите да оттеглят предложението за първия ден от болничните. В противен случай, ще предприемем действия, заяви президентът на КНСБ Пламен Димитров пред \"Опорни хора\".\r\n\r\nТой заяви, че вярва, че това предложение ще отпадне. Не това е начинът да се справим с фалшивите болнични, посочи Димитров.\n\n\r\n\r\nТой заяви, че е нужна сериозна борба с кухите фирми, които източват НОИ.\r\n\r\n\"Апелирам към всички онези, които имат възможности да разследват, най-накрая да започнат да го правят. Ако има воля, държавната машина може да покаже, че това няма как да продължава\", заяви Димитров пред Bulgaria ON AIR. ", "date": "2019.11.16", "title": "Ако властта не оттегли правилото за болничните – стачка!"}
{"url": "https://www.dnes.bg/world/2019/11/16/200-000-chehi-poiskaha-ostavkata-na-miliardera-babish.429880", "text": "\nНад 200 000 чехи се събраха днес в Прага, за да поискат оставката на премиера милиардер Андрей Бабиш, съобщи Франс прес.\r\n\r\nБабиш е обвиняван в корупция и срещу него се води разследване на Европейската комисия по подозрение в конфликт на интереси заради холдинга му \"Агроферт\". \r\n\r\nПредседателят на правителството на Чехия отхвърля тези обвинения, пише БТА.\r\n\r\nБабиш бе уличен и като агент на службите по времето на комунизма, показват тайни досиета на полицията от 80-те. Милиардерът отрича и това.\r\n\r\nНад 200 000 души участват в демонстрацията в парка \"Летна\", съобщи в \"Туитър\" чешката полиция. Протестът бе организиран в навечерието на 30-ата годишнина от Нежната революция, свалила от власт комунистите в бивша Чехословакия.\r\n\r\nДвижението \"Милион и един моменти за демокрацията\", организатор на протеста, призова премиера да намери решение на конфликта на интереси или да подаде оставка.", "date": "2019.11.16", "title": "200 000 чехи поискаха оставката на милиардера Бабиш"}
{"url": "https://www.dnes.bg/health/2019/11/16/kak-da-otslabnete-stimuliraiki-niakoi-hormoni.429794", "text": "Хормоните са вещества, които се синтезират от определени органи в човешкото тяло и стимулират функцията на други органи и системи. Те влияят на нашето настроение, състояние на кожата, енергийни нива, дори и на килограмите ни.\r\nДокато едни ни карат да се чувстваме постоянно гладни и съхраняват излишни мазнини, други спомагат за тяхното изгаряне. Как можем да управляваме някои хормони, така че бъдем в добро здраве и да отслабнем, вижте в следващите редове.\r\n\r\nТой изпраща съобщение до мозъка ви, че е време за храна. Според специалисти, намаляването на приема на калории, стимулира синтеза на грелин и то е все още високо, дори ако в продължение на 12 месеца следваме нискокалорична диета. Може би затова много от диетите, които ни излагат на гладуване не са ефективни.\r\n                    \n                    \n                \n                \n                \n                \r\nЗаложете на кардио тренировки, като бягане, бокс, зумба, каране на велоергометър. Също така си осигурете диета, която да е с намален прием на калории, но да не ви излага на дефицити.\r\n\r\nХубавото е, че човешкото тяло синтезира хормон, който играе ключова роля в  регулирането на приема и разхода на енергия, включително на апетита и метаболизма. Лептинът не само понижава апетита, но помага на тялото да изразходва повече калории. Той се синтезира от мастните клетки. Това означава, че при по-пълните хора, лептинът е завишен, но се наблюдава състояние наречено лептинова резистентност. При него мозъкът не може да разчете сигнала на хормона, че сме сити.\r\n\r\nВажно е да обогатим менюто си с храни, съдържащи големи количества антиоксиданти, защото те повишават  чувствителността към лептин.  може да видите някои от полезните храни. \r\n", "date": "2019.11.16", "title": "Как да отслабнете, стимулирайки някои хормони?"}
{"url": "https://www.dnes.bg/obshtestvo/2019/11/16/ne-si-dadohme-smetka-za-zverstvata-na-fashizma-i-komunizma.429883", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Грешката на прехода е, че не се намериха хора, които да го разчетат правилно, заяви режисьорът Теди Москов пред \"Опорни хора\".\r\n\r\nТова е и грешка по принцип на историята ни, заяви режисьорът.\r\n\r\n\"Не си дадохме сметка нито за зверствата на фашизма, нито на комунизма\", каза Москов пред Bulgaria ON AIR. \r\n\r\nВъв всичките му спектакли има политически нюанс, обясни той.", "date": "2019.11.16", "title": "Не си дадохме сметка за зверствата на фашизма и комунизма"}
{"url": "https://www.dnes.bg/obshtestvo/2019/11/16/bezmilostno-prestyplenie-roditelite-na-pochinaloto-dete-za-tragediiata.429884", "text": "Родителите на 3-годишното дете, починало от риновирус, ще искат да има наказани за трагедията. Почернените родители на починалото 3-годишно описаха лутането си в системата в опит да спасят детето си. Те искат лицата им да останат скрити. \n\r\nСпоред родителите детето им е имало остра вирусна инфекция. Впоследствие и сепсис.\n\r\nПърво отишли в столичната педиатрия, където казват, че в продължение на два часа не им обърнали внимание, след това в болница \"Лозенец\", където ги върнали за домашно лечение.\n\n\n\r\nДетето обаче се влошило и се върнали в педиатрията. Там чакали близо 2 часа за хоспитализация. От лечебното заведение не приели детето, тъй като нямали свободни легла.\n                    \n                    \n                \n                \n                \n                \r\n\"В приемния кабинет, на кушетката пред тях, моето дете умираше! Те това много добре го видяха. \"Нямаме свободно легло\". Спешното легло в болницата било резервирано за някакъв човек, за 15 (ноември), който трябвало да дойде. Неколкократно ни помолиха да си тръгнем, защото детето не е в тежко състояние, можело да се придвижва\", разказаха родителите пред bTV.\n\r\nПочти два часа продължават молбите към дежурната лекарка.\n\r\n\"През сълзи я молех, само да видят какво му е на детето и да го вкарат някъде да видят какво му е\", разказва разплаканата майка.\n\r\n\"Просто това забавяне доведе до смъртта на моето дете... Не знам как спи тази жена, след като направи това нещо, с нашия принц. Не може ти от една вирусна инфекция да починеш, ние в кой век живеем, това са глупости. Това е безмилостна жестокост, престъпление\", смятат почернените родители, които вярват, че шанс за детето им е имало.\n\r\n\"Искам да има наказани, искам да няма други такива случаи, нищо няма да върне моето дете, искам да има правда, защото това беше 3-годишен ангел\", категорична е майката.\n\r\n\"Те ни убиха и нас\", заключва бащата.\n\r\nПозицията на педиатрията остава непроменена: Няма забавяне на лечението.", "date": "2019.11.16", "title": "Безмилостно, престъпление... Родителите на починалото дете за трагедията"}
{"url": "https://www.dnes.bg/eu/2019/11/16/jyltite-jiletki-na-1-g-taka-i-ne-se-sdobiha-s-oreola-na-blagorodni-borci.429711", "text": "Година след появата на \"жълтите жилетки\" във Франция двама от всеки трима французи смятат, че протестът им е оправдан, пише френският в. \"Фигаро\".\n\r\nСоциалното движение, протестиращо срещу социалната и данъчната политика на правителството, отбелязват в събота първата си годишнина. Французите продължават да го подкрепят, сочат данни от анкета на центъра Одокса и компанията Дентсу консалтинг, цитирани в материала.\n\r\nШейсет и девет на сто от участниците намират протеста на \"жълтите жилетки\" за \"по-скоро\" или \"напълно\" оправдан и само за 13 процента той е съвсем неуместен. В общи линии французите смятат, че движението им е от полза. \n                    \n                    \n                \n                \n                \n                \r\nПетдесет и осем на сто от запитаните заявяват, че проявите на \"жълтите жилетки\" са били \"по-скоро нещо добро\" за \"хора като тях\". Още по-голям е делът на тези отговори при анкетираните със средно образование - 60 на сто, или с по-ниско - 63 процента.\n\r\nПовечето французи одобряват движението, но според мнозина - 64 процента, президентът Еманюел Макрон и правителството \"недостатъчно\" са се съобразявали с него. Разделени са впрочем мненията за темпото, с което властите реагират на протестните искания. Трийсет и шест на сто биха желали Макрон и кабинетът \"да ускорят ритъма\" на социалните и икономическите мерки, но също толкова предпочитат известно \"забавяне\". А 28 процента одобряват сегашното темпо.\n\r\nЗа една година \"жилетките\" видимо \"издишаха\", но не се стопиха и се преместиха от улиците в местната политика\", резюмира наблюденията си руският \"Известия\".\n\r\nЗапочнало със спонтанни протести срещу поскъпването на горивата, движението скоро се превърна в обща стачка срещу политиката на френските власти като цяло. А в момента вече е гражданско движение със социално ориентиран дневен ред. За година \"жълтите жилетки\" успяха да принудят кабинета да намали данъците, но борбата за социална справедливост, в която целта далеч невинаги оправдаваше средствата, причини щети за милиони на френската икономика, а туристическият отрасъл изгуби стотици хиляди туристи, пише вестникът.\n\r\n\"Жилетките\" не се сдобиха с ореола на благородни борци за социално равенство. Действията им на практика веднага прераснаха в безредици, сблъсъци с полицията и вандалски прояви (сред първите \"жертви\" бе Триумфалната арка в Париж). Месеци наред шокиращите новини от Франция държаха в напрежение кажи-речи половината човечество - препречени автомагистрали, изпочупени витрини на магазини и кафета край централните парижки улици, напомня изданието, но хвърля вината за \"погромите\" главно върху анархисти, присъединили се към протеста.\n\n\n\r\nПо данни на френския национален център за мониторинг на престъпността от ноември м. г. са били ранени почти 11 000 френски полицаи и жандармеристи, а 25 души са били убити, изпълнявайки своя дълг. Далеч не всички случаи имат връзка с безредиците около \"жилетките\", но именно тези протести опънаха до крайност нервите на полицаите и те отвръщаха предсказуемо твърдо. \"За година 23 протестиращи изгубиха зрението си, улучени с гумени куршуми в очите, петима останаха без китки на ръцете, а броят на ранените надхвърли няколко хиляди\", отбелязва \"Известия\".\n\r\nСпоред Френската федерация на застрахователите само през първите четири месеца исковете за обезщетения, свързани със съботните протести в страната, са достигнали 170 милиона евро. И то още преди мащабния погром на авеню \"Шанз Елизе\" през март, когато бяха разграбени над 90 магазина, включително луксозни бутици на световни марки, посочва всекидневникът.\n\r\nПо данни на френския национален статистически институт акциите на \"жълтите жилетки\" миналия декември са забавили ръста на БВП на страната за тримесечието с 0,1 на сто.\n\r\nКонфронтацията между власт и общество във Франция не е изчезнала, но е придобила такъв характер, че сега с нея \"могат да се справят и двете страни\", коментира британският експерт по най-нова френска история Пол Смит от университета в Нотингам.\n\r\nТова обаче поставя днес в центъра на френските политически дебати имиграцията, светската държава и \"сблъсъка между цивилизациите\", което за жалост е добре дошло по-скоро за крайната десница, предупреждава аналитикът.\r\n \r\n/БТА/\r\n ", "date": "2019.11.16", "title": "\"Жълтите жилетки\" на 1 г.: Така и не се сдобиха с ореола на благородни борци"}
{"url": "https://www.dnes.bg/football/2019/11/16/stoichkov-v-interviu-bylgarite-ne-sme-rasisti.429863", "text": "Легендата на българския футбол Христо Стоичков даде интервю за британското издание \"Дейли Мейл\", в което отново коментира расистките прояви на българските фенове по време на евроквалификацията с Англия (0:6).\n\r\n\"Сега съм много щастлив, защото съм в моя Маями. Но в онази вечер се почувствах много зле. Плаках, защото трябваше. Моята страна е хубава. Играл съм на този стадион много пъти и никога не съм чувал расистки обиди. Никога. Този проблем не съществуваше. Всичко това стана заради една групичка тъпаци. Българите са скромни, отнасят се с уважение към другите нации. Гордея се с моята страна, горд съм, че съм играл за нея. Твърде много се говори за този инцидент, нужни са мерки\", коментира Стоичков пред изданието.\n\n\r\n                    \n                    \n                \n                \n                \n                \"Българският национален отбор сега не е добър. Тъжно е, но е истина. В миналото имахме играчи с характери, които играеха във водещи първенства като Бербатов в Англия, Балъков в Германия, Мартин Петров в Англия и Германия, Трифон Иванов в Испания и Австрия и Стилиян Петров в Шотландия и Англия. Сега националният ни отбор изживява труден период, но това важи за целия български футбол. Нямаме добри играчи. Клубните ни отбори също са слаби. Нямаме нито един футболист, който да играе в някое от водещите пет първенства в Европа. Спадът не е от вчера, но не знам точно каква е причината. В края на краищата, аз съм в Маями\", каза още Стоичков.\r\n \r\n/БТА/\r\n ", "date": "2019.11.16", "title": "Стоичков в интервю: Българите не сме расисти!"}
{"url": "https://www.dnes.bg/world/2019/11/16/strelba-v-istanbul-trima-dushi-sa-ubiti.429866", "text": "Трима души от едно семейство бяха убити и един бе ранен днес, след като въоръжен мъж откри стрелба в истанбулския квартал Пендик, съобщи турската телевизия НТВ.\r\n\r\nМъжът първоначално е нахлул в магазин на приземен етаж на жилищен блок в квартала и е открил огън с винтовка по хората в магазина. При стрелбата е бил ранен един човек. \r\n\r\nСлед това нападателят се е качил на първия етаж в блока, като е нахлул в един апартамент и открил стрелба по хората в жилището, при което са били убити трима души от едно семейство.\r\n\r\nСъседи и роднини, които са чули стрелбата, са се събрали пред блока и са опитали да линчуват нападателя. Той е бил задържан от силите за сигурност, предаде БТА.\r\n\r\nРаненият в магазина човек е приет в болница.\r\n ", "date": "2019.11.16", "title": "Стрелба в Истанбул, трима души са убити"}
{"url": "https://www.dnes.bg/obshtestvo/2019/11/16/karakachanov-bylgarskiiat-narod-e-oceliaval-kogato-e-bil-edinen.429859", "text": "\"Българският народ е оцелявал тогава, когато е бил единен. Ако ние успеем да бъдем единни като нация и като народ - имаме своите герои и своята славна история - имаме и своето бъдеще\" - това заяви вицепремиерът и министър на отбраната Красимир Каракачанов в словото си днес при откриване паметника на Девета пехотна Плевенска дивизия на площад \"Свободата\" в Плевен.\n\r\nВицепремиерът бе посрещнат с военни почести с участието на Националната гвардейска част. В празничното си слово той посочи, че \"паметникът е издигнат в прослава на българските войни от Девета пехотна Плевенска дивизия, които проливаха кръвта си за освобождението на останалите под турско робство български земи в Македония и Тракия, а след това в Първата световна война отдаваха живота си за обединена България и нейната независимост\".\n                    \n                    \n                \n                \n                \n                \r\n\"Този паметник е за съвременните поколения, увековечава силата на българския дух и храбростта на нашите деди. Българската държава има нужда от такива паметници. Ние сме длъжни да увековечаваме нашите герои, защото българският народ е оцелявал тогава, когато се е борил и когато е бил единен. Ако ние успеем да бъдем единни като нация и като народ - имаме своите герои и своята славна история - имаме и своето бъдеще. Нека това да бъде една от поуките на младото поколение, което ще идва пред този паметник\", изтъкна Красимир Каракачанов.\r\nПаметникът е едно възпоменание за всички онези наши прадеди, които загинаха за България - не само за нейното освобождение, но и за нейното обединение. Това заяви още Красимир Каракачанов в Плевен.\n\r\nПо време на Първата световна война Девета пехотна плевенска дивизия е първата военна част, която влезе в Ниш и след което в продължение на две години защитаваше фронта при Дойран, припомни той. \n\r\n\"Паметникът гледа на запад - към онези земи, за които е воювал генерал Владимир Вазов. Благодаря на общината, защото на много места подобни инициативи се спъват от безхаберието на администрацията. С решение на Общинския съвет тук в Плевен се добавиха 20 000 лева, когато бяхме привършили събраните от дарения средства. Благодарение на МО, на общината и на гражданите приключихме този прекрасен паметник. Важен е, защото трябва да бъдат увековечени подвизите на всички воини, които воюваха за България и останаха по бойните полета, за да се осъществи българският национален идел. Увековечаване нашите герои, от които трябва да се учим\", подчерта Красимир Каракачанов.\n\r\nТържествата започнаха в 10,45 ч. на площад \"Възраждане\" с изпълнения на военни духови оркестри и демонстрация на строеви хватки с оръжие.\r\nНа площад \"Свободата\" от 12.00 ч. беше официалният ритуал по откриване на паметника. На церемонията присъстваха и представители на ръководството на Щаба на отбраната, командири на видовете въоръжени сили, представители на местната власт, депутати, дарители, членове на инициативния комитет за издигане на паметника, предаде БТА.\r\nПроектът на новия внушителен мемориален комплекс, който със сигурност ще се превърне в още едно място за масово поклонение в Плевен, е дело на арх. Анатоли Христов и инж. Милчо Илиев, които също са дарители. Петте скулптури са създадени от Борис Борисов. Инициативата е осъществена с дарения за година и половина, подкрепена от община Плевен с 20 000 лева.\n\r\n ", "date": "2019.11.16", "title": " Каракачанов: Българският народ е оцелявал, когато е бил единен!"}
{"url": "https://www.dnes.bg/eu/2019/11/16/zashto-i-noviiat-ungarski-kandidat-komisar-ne-uspia.429860", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Оливер Вархей е много подготвен, защото е първият дипломат на страната, познава климата в ЕС, но това не бяха достатъчни аргументи той да бъде одобрен и причината според мен една - привързаността му през последните години към унгарския премиер Виктор Орбан. Затова Комисията по външна политика реши да му зададе 5 допълнителни въпроса,\" коментира за предаването \"Брюксел 1\" по телевизия  евродепутатът Илхан Кючук, член на ресорната Комисия по външна политика на ЕП.\n\r\nВ четвъртък тази седмица и втората номинация на Унгария за еврокомисар не получи доверието на евродепутатите. След като го изслуша, Комисията по външна политика не даде одобрението си за Оливер Вархей за комисар по разширяването. Това може да забави за втори път гласуването на цялата Европейска комисия. По същото време новите кандидатури на Румъния и Франция получиха одобрението на ресорните комисии.\n                    \n                    \n                \n                \n                \n                \r\nНовият унгарски кандидат е сегашният представител на Будапеща в ЕС, но това не попречи на евродепутатите да го върнат на поправителен в началото на следващата седмица.\n\r\nДали евродепутатите взимат предвид и факта, че правителството на премиера Виктор Орбан е приело Унгария да плати глоба от повече от 500 милиарда форинта (около милиард и половина евро), вместо да прави цялостно разследване за лошо управление на средствата, получавани от ЕС - вижте във видеото в аванс, а целия разговор на Милена Милотинова с евродепутата Илхан Кючук може да видите днес от 17.30 в предаването \"Брюксел 1\" по телевизия Bulgaria ON AIR. И още в предаването - коментарите на Лидия Шулева и Даниела Петкова за това колко ще получаваме като втора пенсия, както и разговор с проф. Иван Тодоров, Владислав Стоицов и Владимир Тодоров защо електрическите тротинетки разпалиха страстите у нас.\r\n ", "date": "2019.11.16", "title": "Защо и новият унгарски кандидат-комисар не успя?"}
{"url": "https://www.dnes.bg/index/2019/11/16/nova-taktika-v-honkong-poiaviavai-se-navsiakyde.429627", "text": "Протестиращите в Хонконг, които по-рано бяха навсякъде, разливаха се \"като вода\", тази седмица възприеха тактика, наречена \"Появявай се навсякъде\" - повече акции на малки групи, за да се затруднява максимално полицията, пише Франс прес.\n\r\nЗаради промяната в подхода на продемократичното движение от понеделник в бившата британска колония, която от пет месеца преживява най-тежката си политическа криза от през 1997 г., когато бе върната на Пекин, цари пълен хаос.\n\r\nОт понеделник малки групички предприемат едновременни действия в много квартали на южнокитайския мегаполис - издигат барикади, блокират кръстовища, вандалстват в станциите на метрото и нападат магазини на китайски марки, като в повечето случаи провокират полицията.\n                \n                \n                \r\nПо някои булеварди на жилищния комплекс Сеун Куан О вече не може да се мине с кола. По тях са издигнати прегради от метални заграждения, велосипеди и кофи за боклук, нахвърляни са тухли.\n\n\n\r\nБлокиран е и многоетажният паркинг в Шун Так, откъдето миналата седмица в петък падна 22-годишният студент Алек Чоу, чиято смърт отприщи новата вълна от насилие.\n\r\nВ понеделник вечерта там беше подпален един камион. Във вторник вечерта до късно през нощта мястото бе арена на сблъсъци между жителите на околните сгради и силите на реда, които използваха гранати със сълзотворен газ, и десетки гумени куршуми, за да разпръснат протестиращите.\r\n\n\r\nАтакувана няколко пъти от вандали, местната станция на метрото продължава да е затворена, изолиран е и целият жилищен квартал, издигнат върху отвоювана от морето площ и заобиколен от планини.\n\r\nРазпространяващата се в други райони тактика доведе до почти пълна парализа на града със 7,5 милиона жители.\n\r\n\"Трябва да започнем да се появяваме навсякъде, за да объркаме полицията\", гласеше послание, публикувано в сайт на протестиращите в социалните мрежи.\n\r\nА те не са спирали да усъвършенстват начините си на действие от началото на конфликта с властите през юни, започнал заради законопроект, разрешаващ екстрадиране в Китай, който бе по-късно оттеглен.\n\r\nПротестите обаче разшириха обхвата си и вече са срещу потъпкването на свободите в полуавтономната административна област и китайското правителство.\n\r\nМасовите протести от първите седмици малко по-малко затихнаха, от една страна, защото ръководителката на местната власт се отказа от законопроекта. От друга, полицията стана по-хладнокръвна в репресиите срещу демонстрантите и извърши хиляди арести, принуждавайки протестиращите да се адаптират към обстановката.\n\r\nСега демонстрантите предприемат една след друга акции в различни части на града, като блокират движението, влизат в кратки ръкопашни схватки с полицията, после бягат и се появят на друго отдалечено място.\n\r\nТази тактика може да бъде резюмирана с мотото на хонконгската филмова кунгфу звезда Брус Лий (1940-1973), превърнала се в лайтмотив на протестното движение - \"Бъди като водата\" - течен, непредвидим, неуловим, адаптивен.\n\r\n\n\r\nНо за да се реализира тази стратегия, трябва да се разчита на много ефикасното хонконгско метро, което превозва средно по 4 милиона души на ден и позволява бързо прехвърляне от един квартал в друг.\n\r\nПрез първите месеци на протестите компанията Ем Те Ер, оператор на метрополитена, продължи да работи, сякаш нищо не се случваше. Но под натиска на Пекин операторът затвори станциите, използвани от протестиращите.\n\r\nВ отговор на това метрото стана любима цел на демонстрантите. И се увеличи броят на станциите, станали обект на вандализъм и впоследствие затворени.\n\r\nСлед като вече не могат да се придвижват толкова лесно, изправени пред трудности, протестиращите възприеха мотото \"Появявай се навсякъде\", тактика включваща максимално действие и противодействие, за да се поставят на изпитание възможностите на силите на реда.\n\r\nИдеята е протестиращите да действат в собствения си квартал, без да отиват другаде.\n\r\n\"Не ходете в други квартали. Първо, не ги познавате добре. Второ, няма транспорт\", се казва в послание в социалните мрежи, разясняващо какво е \"появяване навсякъде\".\n\r\nПреди дните в Хонконг бяха относително спокойни, размириците имаше нощно време. Но с новата тактика сблъсъците от три дни не са спирали.\n\r\nИ ако протестите още не са повлияли по никакъв начин на управниците на Хонконг, тази тактика създаде тотален хаос в мегаполиса, известен със своята стабилност. А сега, както каза говорител на полицията, той е пред пълен колапс.\r\n/БТА/\r\n ", "date": "2019.11.16", "title": "Нова тактика в Хонконг: Появявай се навсякъде!"}
{"url": "https://www.dnes.bg/world/2019/11/16/snegove-i-dyjdove-syzdavat-problemi-v-italiia-i-franciia.429861", "text": "Най-малко 170 000 домове в Югоизточна Франция са останали без ток заради повредени от снеговалежите електропроводи, съобщи днес операторът на френските енергийни мрежи \"Енедис\", цитиран от ТАСС.\n\r\nДанните са от 9 ч. местно време тази сутрин. Най-засегнати от липсата на електричество са департаментите Дром, Изер, Ардеш, Рона и Лоара. Над 2200 служители на компанията работят в трудни условия за възстановяване на електроподаването, се казва в съобщението.\n\r\nСилните снеговалежи в югоизточните райони на Франция започнаха на 14 ноември и доведоха до сериозни трудности в транспорта, както и до скъсвания на далекопроводи. На 15 ноември без ток бяха 300 домакинства, което означава, че в момента положението все пак се е подобрило.\n\n\n\r\n                    \n                    \n                \n                \n                \n                Снеговалежите доведоха до тежки проблеми с електроснабдяването и транспорта и в Северна Италия. Според агенция АНСА, цитирана от ТАСС, 13 души са без ток в североизточната алпийска провинция Трентино Алто Адидже. През изминалата нощ заради лошото време без ток останаха 60 000 потребители. В района на алпийския град Болцано са затворени почти 70 пътя, прекъснати са регионални железопътни линии поради падане на лавини.\n\r\nПо на юг, над централната провинция Тоскана и в южните области Пулия и Калабрия се изсипаха проливни дъждове и възникна опасност от свличания на земни маси.\n\r\nОсобено тежко остава положението във Венеция заради продължаващата \"висока вода\" в резултат на рекордното от половин век повишение на нивото на Адриатическо море. След рекордния пик от 187 см във вторник нивото на водата вчера по обед достигна 154 сантиметра, но шест часа по-късно спадна с около 60 сантиметра. Прогнозите за близките часове и дни обаче все още са неясни.\n\r\nВ града затворени остават училищата, значително е ограничено движението на водните \"трамваи\" - единствения транспорт в централна Венеция. Под вода остава историческият площад \"Сан Марко\". Закрити са много ресторанти, барове и магазини.\n\r\nПо-рано правителството обяви извънредно положение и отпусна 20 млрд. евро за ликвидиране на последствията от наводнението, пише БТА. Щетите обаче още растат и по много изчисления вече надхвърлят 1 млрд. евро. Властите на града и различни учреждения започнаха да събират волни пожертвования.\r\n ", "date": "2019.11.16", "title": "Снегове и дъждове създават проблеми в Италия и Франция "}
{"url": "https://www.dnes.bg/snimka-na-denia/2019/11/16/nedelia-pochva-s-mygla-i-oblaci-prez-denia-do-18-gradusa.429868", "text": "През следващото денонощие в равнинната част от страната ще преобладава облачно и мъгливо време. Подобрение на видимостта ще настъпва около и след обяд. \n\r\nНад планините и планинските райони ще е предимно слънчево с разкъсана висока облачност. Ще духа слаб източен вятър. \n\r\nМинималните температури ще са предимно между 5 и 10 градуса, по морския бряг до 12-13 градуса. Максималните ще са между 13 и 18 градуса, по-ниски ще са в районите с трайна мъгла.\n\r\nНад Черноморието ще преобладава облачно и мъгливо време. Временни подобрения на видимостта и разкъсване на облачността ще има в часовете около и след обяд. Ще духа слаб до умерен източен вятър. Максималните температури на въздуха ще са между 14 и 17 градуса. Температурата на морската вода е около 17 градуса. Вълнението на морето ще е 2 бала, на места след обяд ще се усили до 3 бала.\n                \n                \n                \r\nНад планините ще преобладава слънчево време с висока облачност. Преди обяд на места в подножията ще е мъгливо. Ще духа слаб до умерен юг-югоизточен вятър. Максималната температура на 1200 метра ще е около 13 градуса, на 2000 метра - около 7 градуса.\n\r\nВ началото на следващата седмица вятърът ще се ориентира от юг-югозапад, в източната половина от страната и ще се усили. Ще се задържи по-топло от обичайното за сезона. Над Западна и Централна България облачността ще е значителна и на места ще превали дъжд, в понеделник - в западните и южните райони, във вторник - на отделни места в южните. В Североизточна България вероятността за валежи е малка, ще има и временни разкъсвания и намаления на облачността.", "date": "2019.11.16", "title": "Неделя почва с мъгла и облаци, през деня до 18 градуса"}
{"url": "https://www.dnes.bg/obshtestvo/2019/11/16/pametnikyt-na-kapitan-petko-voivoda-gleda-kym-dogan-hisar.429867", "text": "Всеки, който минава през граничния пункт, ще отправя взор към внушителната фигура на Капитан Петко войвода и ще се пита – достоен ли съм за този герой. Верният отговор ще бъде и отговорът за бъдещето ни. Това написа вицепрезидентът Илияна Йотова във Facebook.\n\r\nПо-рано днес Йотова откри тържествено паметник на Капитан Петко войвода на едноименния граничен пункт с Гърция при Свиленград. Областният управител на Хасково д-р Стефка Здравкова, депутати, кметове, ръководството на Съюза на тракийските дружества, стотици гости присъстваха на церемонията. Старозагорският митрополит Киприан отслужи водосвет след поетичен рецитал, изпълнението на тракийския химн \"Ясен месец\" и приветствията на официалните лица.\n                    \n                    \n                \n                \n                \n                \r\nИдеята за поставянето на 3-метровия каменен монумент в цял ръст на войводата и революционера е на Съюза на тракийските дружества и на община Свиленград по повод на 175-та годишнина от рождението на националния герой. Паметникът е дело на скулптора Стою Тодоров и е дарение от Столична голяма община. Фигурата на Капитан Петко войвода гледа на юг към родното му село Доган Хисар в днешна Гърция.\n\r\nТова е личност, която е наш патрон, основател на тракийската организация. Тя символизира всички най-силни и добри качества на българския революционер - алтруизъм, патриотизъм, любов към Родината и готовност да се жертваш за нея, каза председателят на Съюза на тракийските дружества Красимир Премянов.\n\r\nТой припомни, че идеята за именуването на граничния пункт на името на Капитан Петко войвода преди 16 години с президентски указ е била именно на Съюза на тракийските дружества. Премянов изтъкна приноса на революционера и поборник за тракийската кауза за освобождението на Беломорието и Родопите от турско робство.\n\r\nЧест е, че паметникът на големия революционер и боец за свободата на народите и защитник на българите от Македония, Източна и Западна Тракия е тук. Щастлив съм, че това се случва на входния пункт на България и сърцето на Тракия, посочи кметът на Свиленград арх. Анастас Карчев. Той поясни, че за жителите на общината монументът е от особена важност, тъй като 80 процента от населението са потомци на българи от Беломорска Тракия, а Свиленград е приютявал хиляди бежанци в продължение на десетилетие.\n\r\n\"На мен не ми трябва царство, още везирство. Аз имам царство. То ми стига, когато ме тачи народът, гладните селяни и вдовиците с малки деца“. С тези думи на Капитан Петко войвода се обърна вицепрезидентът Илияна Йотова. В тези няколко красиви български думи се съдържа духът на един голям българин, на един голям герой и на неговия светоглед, отбеляза Йотова.\n\r\nТой ни остави такъв завет, че да можем да бъдем достойни за делото му, за саможертвата и за живота му, добави вицепрезидентът. Капитан Петко войвода ще заслужи дори уважението на поробителя, защото е човек с планетарни възможности и освобождава не само българи, а отива чак до остров Крит с другата легенда - Гарибалди, да се бори за чуждата свобода, припомни Йотова, цитирана от БТА.\r\n ", "date": "2019.11.16", "title": "Паметникът на Капитан Петко войвода гледа към Доган Хисар"}
{"url": "https://www.dnes.bg/world/2019/11/16/protestna-nosht-razmirici-iz-iujna-amerika-i-aziia.429869", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Размирици и протести избухнаха тази нощ в  различни части на света. В Южна Америка се стигна до сблъсъци, демонстрации имаше в Азия. \n\r\nНай-малко петима души загинаха, а най-малко 50 бяха ранени при сблъсъци в покрайнините на боливийския град Кочабамба. Военнослужещи и полицейски служители не са пуснали в града привърженици на Ево Моралес, което е провокирало насилието, предава \n\r\nНе стихва напрежението и в Чили. Пореден протест в столицата Сантяго. Полицията използва водни оръдия, за да разпръсне гневната тълпа. Мрачната статистика сочи, че досега в антиправителствените демионстрации са убити повече от 20 души, а са 2000 ранени.\n\n\n                    \n                    \n                \n                \n                \n                \r\nПротести имаше и в няколко азиатски държави. Цената на горивата доведе до масово недоволство в Иран. В съседен Ирак продължава масовата гражданска можбилизация срещу ширещата се корупция и и масовата безработица.\n\r\nВ Хонконг разбунтували се студенти и протестиращи срещу правителството прекратиха окупацията си на един от големите университети след близо едноседмична блокада от полицията, но някои други учебни заведения в автономната китайска провинция все още остават под контрола на демонстрантите тази сутрин.", "date": "2019.11.16", "title": "Протестна нощ: Размирици из Южна Америка и Азия"}
{"url": "https://www.dnes.bg/politika/2019/11/16/energetikata-vyv-fokusa-na-sasht-i-bylgariia.429870", "text": "Министър-председателят Бойко Борисов се срещна с помощник държавния секретар в Бюрото по международна сигурност и неразпространение към Държавния департамент на САЩ Кристофър Форд. На срещата присъстваха вицепремиерът Томислав Дончев, министърът на енергетиката Теменужка Петкова и посланика на САЩ Херо Мустафа.\n\r\nСътрудничеството между България и САЩ и в областта на енергетиката беше сред акцентите на разговора в Министерския съвет, като помощник държавният секретар Кристофър Форд отбеляза, че тази област е жизненоважна за общите ни стратегически интереси и национална сигурност. \n\r\nПремиерът Борисов изтъкна потенциала на страната ни да осигури диверсификация на енергийните източници и маршрути не само на наша територия, но и в региона. Българският  министър-председател заяви, че за България е от стратегическо значение  да запази ключовата си роля на газовата карта на Европа и специално акцентира върху реализацията на газовата връзка с Гърция. Борисов напомни, че през настоящата година са реализирани и първите доставки на втечнен природен газ с произход САЩ за страната. \n                    \n                    \n                \n                \n                \n                \r\nПремиерът  Борисов подчерта, че като държава членка на ЕС България стриктно спазва изискванията за диверсификация на доставките на свежо ядрено гориво. В този контекст министър-председател отбеляза  успешното партньорство между българската страна и „Уестингхаус“  през последните 15 години, включително и в търсенето на възможност за изпълнение на европейските изисквания за диверсификация на свежото ядрено гориво. \n\r\nПотенциалната реализация на проекта АЕЦ „Белене“ също беше обсъдена в рамките на срещата. Премиерът Борисов посочи, че общо тринадесет компании са подали заявления в процедурата за избор на стратегически инвеститор. Сред тях е и американската компания \"Дженерал електрик\". Помощник държавният секретар Форд  изрази отново виждането на САЩ за този проект и двете страни се договориха за скорошно изпращане на екип от американски технически експерти до България, за да бъдат проучени възможностите за засилване на българо-американското стратегическо партньорство в енергийния сектор. Министър-председателят Борисов и Кристофър Форд дискутираха също българо-американските отношения в гражданската атомна енергетика, установени в споразумението САЩ – Евратом 123.\n\r\nВ рамките на срещата беше отбелязано доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.", "date": "2019.11.16", "title": "Енергетиката – във фокуса на САЩ и България"}
{"url": "https://www.dnes.bg/obrazovanie/2019/11/16/uchilishtni-smetki-chasovete-po-matematika-nedostatychni.429871", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Все по-малко часове по математика в училище и все по-лоши резултати на матурите. С 4 часа седмично математика в 5, 6 и 7 клас са недостатъчни, смятат преподавателите.\n\r\nНа фона на това, най-голям е недостигът на учители по математика, физика, химия и английски език, съобщиха от просветното министерство.\n\n\n\n\r\nТри години след въвеждане на новите учебни програми, се оказва, че седмокласниците се представят все по-слабо на външното оценяване по математика, става ясно в репортаж на .\n\r\nПричината според преподавателите  е намаляването на броя часове. За да наваксат със знанията, се налага да посещават допълнителни уроци преди матурите. \n                    \n                    \n                \n                \n                \n                \r\nЧасовете за упражнения не са достатъчни, твърдят учители. Програмата по математика в 4 клас е твърде олекотена, а в същото време в пети клас се въвеждат съвсем нови понятия, които изискват повече време за овладяване.\n\r\nМатематиката е свързана наука и всеки следващ клас разчита на предишния клас да бъде овладян материала. \n\r\nТрудността и липсата на време за разбиране води и до намалявена на интересът на петокласниците към предмета, категорични са учителите. ", "date": "2019.11.16", "title": "Училищни сметки: Часовете по математика – недостатъчни"}
{"url": "https://www.dnes.bg/index/2019/11/16/syboten-bis-nikoleta-vs-psiholojkite-i-moderno-li-e-da-si-prost.429862", "text": "\n\r\nОткакто се кротна повторно в чаршафите на вратаря на Левски Николай Михайлов, Николета Лозанова позагуби медийна популярност. Голите й снимки в Instagram едва ли провокират някого вече, тъй като феновете й познават всяка точка от нейното фотошопнато тяло.\n\r\nНо ето, че плеймейтката се завърна на бял кон в клюкарските рубрики с нестандартен ход. Тя нападна психоложките на националния отбор по футбол (Лили Стефанова и Кети Вандова - б.а.) с колаж, на който се мъдри абревиатурата за помощ SOS.\n\r\nНа него НиЛо прави сравнение между това какви спортни психолози работят с българския национален отбор и какви работят с английския тим Манчестър Юнайтед. \n                \n                \n                \r\nЕдна от психоложките - Лили Стефанова, не остана длъжна на силиконката.\n\r\n\"Защо тези нападки идват сега? Нашето желание е да продължим да работим с националите. Втрещена съм от тази публикация на Николета и не виждам какво точно иронизира. Психолозите трябва да са само мъже ли? По всички конвенции това е дискриминация и е подсъдно. На съобщения ми писа, че нашата визия не кореспондирала със заеманата длъжност. Като стайлинг и маниери, каквото и да значи това. Но всеки знае, че тя е жената с най-богат футболен опит в България. Само че за разлика от нея ние нямаме сексуален опит с играчите. Човек без никакво образование, който постоянно се снима гол, да коментира футбола, психологията и нас. Това е смешно\", контрира Стефанова.\n\r\nЦялата тази война кореспондира с част от споделените мисли на организаторката на конкурса Мис Силикон Мариана Маринова. След като напусна \"Фермата\", тя заяви в свое интервю, че \"няма лошо в това да си сложиш силикон, да си оперираш носа, да си сложиш ботокс, но преди това, за да имаш претенции, трябва да си някой. Циците не те правят някой!\".\n\r\nСпоред нея не е модерно да си прост. \"Не е модерно просто да имаш цици и джуки. Модерно е да си възпитан и интелигентен\".\n\r\nАлилуя! Дано всички, които се явяват на подобни конкурси и се смятат за звезди с няколко голи снимки в Instagram вникнат в тези думи. \n\r\nАко добавим и новия тренд, изречен от д-р Енчев, че модата на огромните джуки и гърди вече е в историята - току-виж след 10 години в родния шоубизнес излишеството от силикон и липсата на мозъчни гънки липсват. Няма как да изчезнат напълно, но ако бъдат пренебрежим процент може и да се доближим малко до световните стандарти. Където големите звезди не дрънчат на кухо и визията не е достатъчна да си известен.\n\r\nЕто един пример за безсмислена известност. Това е Кристин Каменова, която даже си има PR и информира медиите непрекъснато за всяко поклащане на силиконовата й гръд. С какво е известна Каменова? С това, че има по 1000 кубика във всяка гърда... С интелект не може да пробие, талант засега не се забелязва, но блондинката иска да е известна. И едната седмица бюстът е намазан с шоколад, другата е полят с мляко. Както е през тази. Ако някой може да обясни каква е тази надежда да е известна с известността си - да ни пише. \n\r\nДруг пример - плеймейтката Деси Фотосесията (какъв прякор само!) тръгнала гола по клубовете. Това гласи съобщение до медиите. Явно няма с какво друго да се похвали. Ето и инфо \"от извора\": \"Плеймейтката Деси Димитрова скандализира с аутфита си. Изкусителката тръгна буквално гола из столичните клубове. Посетителите на нощно заведение в София са били в пълен шок от появата на Деси, която е влязла в клуба с черна рокля с блестящи елементи, която покрива едва 20-ина процента от тялото й. Платът се оказа твърде къс, за да покрие гърдите и бедрата й, които се развяват в пълната си прелест\". Дали е Деси е модерна - всеки сам да прецени.\n\r\nДжулиана Гани пък навсякъде се представя за модел. Но това да рекламираш някакъв продукт в социалните мрежи не те прави модел. Тя също натрупа последователи със силиконовите си гърди. И стана голяма риалити звезда. Сякаш никой вече не си спомня как в ефир предлагаше \"предните си гърди\" на някоя бедна студентка. Но ние си искаме зрелище и бременната Джулката ни го дава. Още отсега може да прогнозираме, че когато стане майка ще просълзява Гала с грижите си за бебето, сякаш други майки на света няма. Но тази седмица акцентът е друг - феновете й се вгледаха в една от новите й татуировки - логото на Chanel. Дали татусът на ръката й означава, че е почитателка на скъпото? Или пък вкусът й се издигнал до френската марка? Иронията определено бе водеща при последователите й. \n\r\n\"Много смешна татуировка, развесели ме\", \"Който не може да си позволи истински \"Шанел\", си го татуира\", гласят част от коментарите. \n\r\nНо пък Малката Джулка има афинитет към странни татуировки. За да демонстрира любовта си към фитнес инструктура Илиян, тя изписа между гърдите си \"Принцесата на Найденов\". На английски, защото звучи по-авторитетно. Хубаво е тук пак да се върнем към сентенцията на Мариана Маринова...\n\r\nЧе има някакво израстване в родния шоубизнес личи и от следващата новина. Черната Златка се отказала от идеята си да пише книга. Мемоари, разбира се, не просто някакъв роман.\n\r\n\"Имам самооценка за себе си, но не съм пораснала достатъчно\", разкрива Златка Блек. С което ни заплашва, че някога все пак може и да се впусне в своето литературно приключение. Но дали ще ни разкрие истината или ще е поредната боза с претенция за биография? Всъщност, четящите хора спокойно могат да минат и без написаната история на плеймейтката. А и явно засега и тя го осъзнава. За което - истинско благодаря!\n\r\nФолкпевицата Андреа пък е живото доказателство, че фотошопът не винаги е добра идея. Защото фалшивият образ в социалните мрежи все някога бива разкрит. И тогава феновете се чувстват излъгани и атаките към любимката й са доста по-крайни. А визията на Андреа от рождения ден на гримьора Цецо Андреев е смущаваща. И защо тази форма на бюста й трябва да бъде подчертаван с прозрачен сутиен остава загадка. \n\r\nЗавършваме с една несподелена любов - между Луна и някой си Горан. Явно драмата между тях е голяма, след като застаряващата блондинка го изкара зависим от дрога и хазарт.\n\r\nТой пък реши да пропее и записа песен под псевдонима Горджано. Тя е кратка, хвалебствена и изпята фалшиво, в стил \"Джорджано\".\r\n\r\n\r\nСамата Луна също не се трогна.\n\r\n\"Горане, благодаря ти за тази серенада! За жеста много мило, но нещо не ти се е получило. Не разбрах целта ти - да ме впечатлиш или да ме изплашиш. Да не си станал талибан или си прекалил отново с дозата!? Моля те, върни се в комуната, защото следващата ти квартира ще е затворът!\", коментира Луна.", "date": "2019.11.16", "title": "Съботен бис: Николета vs. психоложките и модерно ли е да си прост?"}
{"url": "https://www.dnes.bg/index/2019/11/16/religiia-ili-diskriminaciia-slovashkite-cyrkvi-v-koito-ne-puskat-romi.429874", "text": "\r\nВ село Печовска нова вес, Източна Словакия на неделната служба църквата е препълнена. На службата обаче липсват роми.\n\r\nВ селото живеят стотици роми, но въпреки че са католици, те не се появяват в църквата. \n\r\n\"Никой никога не е казвал, че имаме право да влизаме в църквата. Винаги сме провеждали църковните си служби под открито небе. Но никога не са ни канили в църквата, обяснява Андрей Червеняк от ромския квартал в Печовска нова вес пред . \n                \n                \n                \r\nВ съседното село неотдавна пасторът поканил ромите на богослоужение. Те започнали да посещават неделните служби. \n\r\nНе за дълго обаче. Останалите започнали да негодуват. Някои от хората настояли, че ромите не са строили тази църква, затова не може да я посещават.\n\r\nВ Печовска нова вес с помощ от Германия ромския квартал има свой параклис. Службите там обаче се провеждат в събота, а не в неделя. Защо?\r\n   ", "date": "2019.11.16", "title": "Религия или дискриминация: Словашките църкви, в които не пускат роми"}
{"url": "https://www.dnes.bg/stranata/2019/11/16/zabraven-bagaj-blokira-pazara-v-tyrnovo-chakat-ekipi.429877", "text": "Полицията във Велико Търново блокира района около кооперативния пазар в града, съобщи БНР. \r\n\r\nПричината е подаден сигнал за изоставен малък куфар в междублоковото пространство на булевард \"България\" в близост до пазара.\r\n\r\nИзчаква се да пристигне специализиран екип от София или Варна, който да провери и обезвреди изоставения багаж.", "date": "2019.11.16", "title": "Забравен багаж блокира пазара в Търново, чакат екипи"}
{"url": "https://www.dnes.bg/world/2019/11/16/sylzotvoren-gaz-sreshtu-jyltite-jiletki-te-pyk-paliat-nared.429872", "text": "Френската полиция използва водно оръжие и сълзотворен газ в опит за разпръсне протестиращи от движението на \"жълтите жилетки\" на площад \"Италия\" в Париж, предаде ТАСС, като се позова на френската телевизия BFMTV.\n\r\nОбстановката на площада остава напрегната и властите решиха да анулират предвиденото протестно шествие, което трябваше да потегли оттам по-късно днес, съобщава телевизията. На площада има ожесточени сблъсъци между протестиращи и силите на реда, пише БТА.\n\n\r\nИндивиди с качулки и черни дрехи подпалват контейнери за боклук, тротинетки, рекламни пана, мотопеди и дори коли. Две от колите, една от които на парижката община, даже бяха преобърнати. Пожарникари се намесваха на няколко пъти, за да потушат пламъците.\n                    \n                    \n                \n                \n                \n                \r\nПротестиращите започнаха да замерят силите на реда с павета. Витрините на клон на банката HSBC пък бяха изпотрошени. Търговски център, намиращ се наблизо, затвори врати още при първите прояви на насилие. Неговите витрини, както и тези на съседен хотел бяха също изпотрошени.\n\r\nДо обяд силите на реда бяха задържали 41 души, като 11 от тях остават в предварителния арест. Според запознати източници след задържаните бил и Тиери Пол Валет, един от съоснователите на \"жълтите жилетки\".", "date": "2019.11.16", "title": "Сълзотворен газ срещу \"жълтите жилетки\", те пък палят наред"}
{"url": "https://www.dnes.bg/obshtestvo/2019/11/16/pochinaloto-3-godishno-momchence-e-bilo-zarazeno-s-rinovirus.429837", "text": "Починалото 3-годишно дете е било заразено с риновирус. Това каза проф. Тодор Кантарджиев, директор на Националния център по заразни и паразитни болести.\n\r\nМинистерството на здравеопазването проверява три столични болници заради смъртта на 3-годишно дете. То е починало, след като го лекуват в Педиатричната болница „Професор Иван Митев“, болница „Лозенец“ и накрая в \"Пирогов\".  \n\r\nПърво родителите завели момченцето си в Педиатричната болница, откъдето го изписали за домашно лечение. След това отишли и в болница „Лозенец“, където детето било прегледано и също освободено за домашно лечение, защото нямало температура. По-късно състоянието на момченцето се влошило и родителите го завели отново в Педиатрична болница, където го приели. Състоянието му обаче се влошило много бързо и го откарали в „Пирогов“, където в изключително тежко състояние и въпреки усилията на лекарите, то починало.\n                    \n                    \n                \n                \n                \n                \r\nРодителите са изразили съмнения, че цялото това прехвърляне от болница на болница е било фатално за живота на детето. Тази вечер станаха ясни и резултатите от Националната референтна лаборатория.\n\r\n„Днес, 15 ноември, в Националната референтна лаборатория се получи материал от 3-годишно дете от института „Пирогов“. Без генетични методи беше доказан риновирус. Не твърдим, че това е причината за смъртта, но риновирусът е една инфекция, която понякога може да протече много тежко“, каза проф. Тодор Кантарджиев пред БНТ.\n\r\nОт два месеца предупреждавам, че в нашата страна, особено в по-големите градове, се разпространяват риновируси, които преминават с кашлица, понякога висока температура, засяга се обикновено гърлото и долните дихателни пътища. Много рядко риновирусът може да причини и тежки усложнения на белия дроб, каза специалистът.\n\r\nСпоред родителите детето е имало остра вирусна инфекция, впоследствие и сепсис. По думите им чакането за прием в болница с часове се оказало фатално, съобщи bTV.\n\r\nВ четвъртък родители водят 3-годишното момченце първо в столичната педиатрична болница. По думите им лекарите не им обръщат внимание, а състоянието на детето се влошавало. \n\r\nРешават да отида в болница \"Лозенец\", където ги връщат за домашно лечение. Детето продължавало да се влошава, родителите се върнали отново в педиатричната болница и чакали няколко часа, преди детето да бъде хоспитализирано, тъй като нямало свободни легла.\n\r\nВ края на деня детето е преведено в \"Пирогов\", където почива.  \n\r\nОт педиатричната болница твърдят, че няма забавяне в лечението на детето. \n\r\nВ писмо до bTV родителите на починалото 3-годишно момченце описват случая.\n\r\n\"Пише Ви един съсипан родител, чието 3-годишно детенце бе убито от лекарска небрежност, егоцентризъм и високомериe”, се казва в писмото. \n\r\nПърво, в 9 сутринта отиват в столичната педиатрична болница. По думите на родители там не са им обърнали внимание, а състоянието на детето се влошило. След това решили да отидат в болница \"Лозенец\", където след преглед им е предписано домашно лечение.\n\r\nДва часа по-късно детето се влошава и семейството отново го води в педиатричната болница.\n\r\n\"Приеха ни в 15 ч. и два часа водихме административни спорове да го прегледат и приемат \", пишат родителите. \n\r\nЛекуващият лекар отказа коментар.\n\r\nСпоред управата на педиатричната болница след прегледа състоянието на детето било стабилно, а хоспитализацията била час и половина по-късно, тъй като нямало свободни легла.\n\r\n„Детето се е наложило да изчака, но то не е било тежко. През това време приемахме, търсехме възможност да настаним друго тежко дете и в два часа това дете е прието в сравнително задоволително състояние. Но много бързо за два часа настъпва тежко влошаване на състоянието му”, каза Димитър Калайков, зам.-директор на \"СБАЛ по детски болести проф. д-р Иван Митев\".\n\r\nДетето е изпратено с линейка към \"Пирогов\", където е починало.\n\r\n\"Установиха, че детето има сепсис в следствие ОВИ, след осмия час висене в болницата. При сепсиса всяка минута е от значение. Погубиха моя син \", обясняват родителите в писмото.\n\r\nСпоред  доц. Димитър Калайков, зам.-директор на \"СБАЛ по детски болести проф. д-р Иван Митев\", те са направили всичко и детето не е починало при тях. Според него категорично не е имало забавяне при тях.\n\r\nКой е прав ще установи проверка.\n\r\n„Съжалявам и изразявам съболезнование на родителите. Назначил съм незабавна проверка на трите болници. До сряда трябва да ми докладват, ако се установят нарушения, ще има наказания”, заяви министърът на здравеопазването Кирил Ананиев.\n\r\nОт \"Пирогов\" отказаха интервю, а директорът на болница \"Лозенец\" не беше открит за коментар.\r\n ", "date": "2019.11.16", "title": "Починалото 3-годишно момченце е било заразено с риновирус"}
{"url": "https://www.dnes.bg/obshtestvo/2019/11/16/helpbook-ulichni-kucheta-v-sofiia-zelena-vylna-v-stara-zagora-koga.429763", "text": "От изпратените сигнали в платформата на  ще започнем с такъв за липсата на зелена вълна в Стара Загора. Наш потребител описва как всяка сутрин пътуването му е повече от изнервящо. При положение, че се тръгва от един светофар на зелена светлина, на другия вече свети червено и това е през целия маршрут. Авторът на сигнала недоумява как до скоро е било възможно светофарните уредби да са регулирани и пита каква е причина това вече да не е така. \r\n по улица в район „Триадица“ изпитва друг наш потребител. Това е вторият му сигнал, в който се възмущава от организацията по преминаването през улица в квартала. С изненада установил, че отсечка е двупосочна, въпреки че на карата е означена като еднопосочна. „В този участък от едната страна на платното има обособени места за паркиране в Зелена зона и платното е с ширина за преминаване на една кола . Не виждам логика в такава организация на движението при положение, че ул. „Никола Славков“ е организирана в посока, така че да се осигури подходящо движение, без да се получават нелепи ситуации две коли една срещу друга, без място за маневри“, пише още той.\r\n                    \n                    \n                \n                \n                \n                Получихме оплакване от район „Красно село“ за . Нашият потребител споделя, че ежедневно се вдига шум от копаене, зачукване, тръмбоване и разговори на висок тон между строителите, в неподходящи часове- преди 8:00 ч. сутрин и между 14:00 и 16:00 ч. Молбата е за спешна проверка и взимане на съответните мерки, тъй като спокойствието и право за почивка на живущите в близост са нарушени.\n\r\nВ район „Люлин“ също не липсват вече до болка познати ни проблеми. Наш потребител е силно обезпокоен от  в последно време. Авторът на сигнала описва, че около блока, в който живее и където се предполага, че се намира детска площадка, се отглеждат няколко безстопанствени кучета. „Освен, че често са агресивни по между си, преди няколко дни започнаха да лаят и по детето на една от майките в градинката. Хората от заведението наблизо ги хранят и както бяха само две, сега вече са четири“, пише възмутеният гражданин. \n\r\nЗавършваме днешния обзор с пореден сигнал зав район „Витоша“. От изпратената снимка се вижда, че водачът е оставил превозното средство наполовина на булеварда, наполовина на тротоара, а още по-неприятното е, че това се случва в пиков час.\n\r\nАко видите нередност, проблем, с който се сблъсквате всеки ден и искате да подадете сигнал - направете го онлайн в . Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.", "date": "2019.11.16", "title": "Helpbook: Улични кучета в София, зелена вълна в Стара Загора кога?"}
{"url": "https://www.dnes.bg/world/2019/11/16/protesti-v-iran-zaradi-povishenie-na-cenite-na-benzina.429838", "text": "Протести избухнаха в няколко големи града в Иран, включително в консервативния бастион Машхад, заради намаляване на държавните субсидии за бензина и повишаване на цената му с 50 процента, предаде Асошиейтед прес.\n\r\nДържавната осведомителна агенция ИРНА съобщи, че в Машхад собственици на автомобили са блокирали пътища, като са изоставили автомобилите си посред трафика, за да протестират.\n\r\nИРНА допълва, че протестът приключил, след като се намесила полицията.\r\nОт Машхад в края на 2017 г. тръгнаха протести с икономически искания, обхванали цял Иран, припомня Асошиейтед прес.\n\r\nВ Сирджан, град на около 800 км югоизточно от Техеран, се е стигнало до насилие. Според ИРНА \"протестиращите са опитали да подпалят нефтохранилище, но били спрени от полицията\". \n                    \n                    \n                \n                \n                \n                \r\nИранската агенция не дава подробности, но в интернет се появиха видеозаписи, за които се твърди, че показват пожар в хранилището на фона на виещи сирени. \n\r\nНа друг видеозапис голяма тълпа скандира: \"Рохани, засрами се! Остави страната на мира!\" Тук се има предвид президентът Хасан Рохани.\n\r\nВ интернет циркулираха и видеозаписи, за които се твърдеше, че показват полицията да използва сълзотворен газ срещу тълпи в богатата на петрол провинция Хузестан.\n\r\nИранските власти обявиха орязването на субсидиите в полунощ вчера без никакво предупреждение. Това стана, след като месеци наред имаше спекулации за възможно въвеждане на бензинови дажби. Според иранските власти спестените средства от субсидиите ще бъдат използвани за финансово подпомагане на семействата с ниски доходи.\n\r\nЗа ден цените на литър бензин скочиха с 50 процента до минимум 15 000 риала за литър. Това се равнява на 13 щатски цента за литър.\n\r\nИранските власти са въвели ограничение от 60 л на месец за всеки личен автомобил, като до тази граница цената е около 13 цента за литър, а когато тази квота бъде надхвърлена, цената за литър вече става 26 цента, според иранските държавни медии.\n\r\nПреди на шофьорите се полагаха до 250 л за 8 цента на литър, което прави 10 000 риала.\n\r\nИран има четвъртите най-големи в света запаси на суров петрол. \r\n ", "date": "2019.11.16", "title": "Протести в Иран заради повишение на цените на бензина"}
{"url": "https://www.dnes.bg/football/2019/11/16/bylgariia-poluchava-shans-da-se-klasira-za-evro-2020.429839", "text": "Националният отбор на България получи шанс за класиране на Евро 2020 след победата на Финландия над Лихтенщайн с 3:0 и по този начин финландците се класираха на Евро 2020 следващото лято.\n\r\nТака те заеха второто място в група \"J\", взeмaйки виза за шампионата на Стария континент заедно с лидера Италия.\n\r\nПо този начин българският национален тим официално ще има шанс за класиране чрез плейофите в Лигата на нациите. Финландците заемаха четвъртата позиция в нашата Лига \"С\", но тъй като се класираха чрез квалификациите, петият отбор заема тяхното място, а това е България.\n\r\nНа този етап не е ясно кой ще бъде съперникът на България. Той ще бъде определен чрез жребий, след който ще се разбере, дали страната ни отива в Лига \"А\" или Лига \"С\". Ако останем в нашата Лига \"С\", то ни предстои мач с Шотладния в Глазгоу. Победителят от него пък ще срещне някой измежду Норвегия и Сърбия. Ако обаче попадне в Лига \"А\", то въпросителни към днешна дата са доста и няма яснота кои точно ще са четирите отбора в нея.\n                    \n                    \n                \n                \n                \n                \r\nЕдинственото ясно е, че България ще е гост на 26 март, като сблъсъкът ще се реши в един мач.\n\r\n\n\r\n ", "date": "2019.11.16", "title": "България получава шанс да се класира за Евро 2020"}
{"url": "https://www.dnes.bg/blizak-iztok/2019/11/16/izrael-nanasia-udari-po-obekti-na-hamas-v-gaza.429841", "text": "Израелската армия започна да нанася удари тази сутрин по обекти на палестинското движение Хамас в Ивицата Газа.\r\n\r\n\"В момента нанасяме удари по обекти от терористичната инфраструктура на Хамас в ивицата Газа\", се казва в съобщение на армейската пресслужба в Тwitter.\n\r\nДанни какво точно е подложено на атака, не се посочват.\r\n\r\nТази нощ от Газа към град Бер Шева в Южен Израел бяха изстреляни две ракети, прехванати от системата за противовъздушна отбрана \"Железен купол\", предаде БТА. \r\n\r\n ", "date": "2019.11.16", "title": "Израел нанася удари по обекти на Хамас в Газа"}
{"url": "https://www.dnes.bg/world/2019/11/16/desetki-gorski-pojari-bushuvat-v-avstraliia.429840", "text": "Десетки горски пожари горяха днес по източното крайбрежие на Австралия. Пожарникарите се опитаха да засилят мерките срещу разпространението на огъня поради очакваното горещо време през новата седмица, предаде Ройтерс.\n\r\nКъм тази сутрин на територията на щата Нов Южен Уелс е имало 59 пожара, като 13 все още не са овладени, заяви щатската пожарна.\n\r\nПрез нощта пожарникарите предприеха допълнителни мерки, за да предотвратят разпространението на пожар, горящ на площ от над 400 000 декара близо до северозападните покрайнини на Сидни. Те започнаха да палят така наречените насрещни огньове, тактика, целяща да обезсили пламъците на пожара, като предварително се изгори сухата растителност на пътя му.\n                    \n                    \n                \n                \n                \n                \r\nОт пожарната посочиха, че това е важна работа, която е свършена с оглед на предстоящото влошаване на условията през новата седмица.\n\r\nТогава се очаква температурите да се повишат и няма изгледи да завали дъжд.\n\r\nПрез последната седмица горски пожари в Австралия отнеха живота на няколко души, а близо 300 домове бяха унищожени, припомня БТА. \r\n ", "date": "2019.11.16", "title": "Десетки горски пожари бушуват в Австралия"}
{"url": "https://www.dnes.bg/tenis/2019/11/16/zverev-pobedi-medvedev-i-izhvyrli-nadal.429843", "text": "Александър Зверев стана последният полуфиналист в Лондон и продължава да защитава титлата си на финалния тенис-турнир за годината. \n\r\nВ решаващ сблъсък той победи Даниил Медведев с 6-4 и 7-6, за да завърши втори в групата след Стефанос Циципас. Рафа Надал също приключи с две победи, но заради поражението си от Зверев няма да продължи напред. \n\r\n„О2 Арина е много специално място за мен, тъй като тук играя най-добрия си тенис. Атмосферата е невероятна, но ще трябва да бъда на най-доброто си ниво, за да имам шанс до края“ коментира Зверев. \n\r\nТой проби подаването на съперника в първия гейм, което се оказа достатъчно за победата в сета. Във втората част се стигна до тайбрек, в който Медведев допусна ключова двойна грешка, след което Зверев затвори мача. Победителят бе много стабилен при свой начален удар, като спечели 88% от точките си на първи сервис. \n                    \n                    \n                \n                \n                \n                \r\nТака на полуфиналите утре Зверев ще се изправи срещу победителя от другата група – Доминик Тийм, като двубоят няма да започне преди 22:00 часа. В ранния мач не преди 16:00 часа, ще се срещнат Стефанос Циципас и Роджър Федерер.\n\r\n\r\n ", "date": "2019.11.16", "title": "Зверев победи Медведев и изхвърли Надал"}
{"url": "https://www.dnes.bg/stranata/2019/11/16/dvijenieto-e-v-edna-lenta-v-uchastyk-am-trakiia.429849", "text": "В една лента ще бъде движението по автомагистрала \"Тракия\" днес между 30-и и 28-и километър в посока София. Ограничението важи от 8:00 до 17:00 ч., съобщиха от пресцентъра на агенция \"Пътна инфрастурктура\" (АПИ).\r\n\r\nПоради ремонтни дейности на пътната настилка преминаването по активната лента ще бъде ограничено, а трафикът ще се пренасочва в скоростната.\r\n\r\nШофьорите е необходимо да карат с повишено внимание и съобразена скорост, като спазват стриктно поставената сигнализация.\r\n\r\nВсички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ.\r\n ", "date": "2019.11.16", "title": "Движението е в една лента в участък АМ \"Тракия\""}
{"url": "https://www.dnes.bg/stranata/2019/11/16/oblachno-i-myglivo-do-obiad-v-nizinite-slynce-v-planinite.429842", "text": "Днес до обяд в низините, равнините и котловините ще има ниска облачност или мъгла. След обяд ще има подобрение на видимостта и разкъсване на облачността. \n\r\nНад планинските райони ще преобладава слънчево време, с увеличаваща се от запад висока облачност, сочи прогнозата на НИМХ. \n\r\nЩе духа слаб южен, в Дунавската равнина – североизточен вятър. \n\r\nМаксималните температури ще са предимно между 13° и 18°, по-ниски в районите с целодневна мъгла.\n\r\nНад Черноморието ще преобладава слънчево време, в сутрешните часове и вечерта с ниска облачност или мъгла. Вятърът ще е слаб от изток-югоизток, който до вечерта ще се ориентира от изток. Максимални температури на въздуха 17-19°. Температурата на морската вода е 17-18°. Вълнението на морето ще е 1-2 бала.\n                    \n                    \n                \n                \n                \n                \r\nНад планините ще преобладава слънчево време с разкъсана висока облачност. В подножията до обяд ще бъде мъгливо. Ще духа слаб южен вятър. Максимална температура на 1200 метра – около 13°, на 2000 метра – около 8 .\n\r\nАтмосферното налягане още малко ще се повиши и ще е по-високо от средното за месеца.\r\n ", "date": "2019.11.16", "title": "Облачно и мъгливо до обяд в низините, слънце в планините "}
{"url": "https://www.dnes.bg/notifikacii/2019/11/16/ptp-syzdade-ogromno-zadrystvane-na-severnata-tangenta.429851", "text": "Пътнотранспортно произшествие блокира Северната скоростна тангента на София, съобщи bTV.\r\n\r\nВременно е ограничено движението при 14-ия км в посока Варна, информират от АПИ.\r\n\r\nХора, попаднали в задръстването, разказват, че придвижването става изключително трудно и призовават столичани да не минават от там.\r\n\r\nОбходният маршрут е през Околовръстния път на София\r\n ", "date": "2019.11.16", "title": "ПТП създаде огромно задръстване на Северната тангента "}
{"url": "https://www.dnes.bg/obshtestvo/2019/11/16/pri-jivkov-li-beshe-po-dobre-ili-sega-kakvo-kazva-statistikata.429844", "text": "Българите, които вярват, че при Живков е било по-добре, са двойно повече от отричащите това твърдение.  сравни живота тогава и сега. Без емоция, само чиста статистика.\n\r\nСамо 22 на сто от българите смятат, че твърдението \"При Живков беше по-добре\" не е вярно. Така поне излиза от изследване на „Галъп интернешънъл“, резултатите от което научихме тази седмица. Въпросното допитване тества отношението на българите към клишетата, загнездили се в колективното съзнание след 1989 година. От изследването научихме и това: 45 на сто от анкетираните българи смятат, че по време на дългогодишното управление на Тодор Живков в България се е живеело по-добре, а 33% казват, че нямат мнение по този въпрос. И още: 54% смятат, че демокрацията ни е отнела много.\n                    \n                    \n                \n                \n                \n                \r\nЗа целите на този текст нека да създадем един средностатистически хомункулус и да му вдъхнем живот с данните на Националния статистически институт и на Световната банка. Ще го наречем Стати. Той е едновременно дете, мъж и жена, учащ се, работещ и пенсионер. Тоест, неговият образ е представителен и за хората без собствени доходи.\n\r\n\n\r\nПрез 1960 година Стати е доживял 69,25 години, през 1980 - 71,16 години, през 2000-та - 71,66 години, а през 2016 - 74,61 години.\n\r\nТоест, днес Стати живее с 5 години повече, отколкото когато Живков започва да израства в кариерата си.\n\r\n\r\nПрез 1962 година Стати е имал годишен доход от 487 лева, от тях - 225 лева от заплата. На година е харчел 461 лева, от които 211 лева за храна. Статистиката не издава никакви детайли за доходите извън заплата и пенсия, но бързо става ясно, че нашият средностатистически българин едва ли е живял много добре, след като почти цялата му заплата отива за храна, за която е чакал на дълги опашки.\n\n\r\nКъм края на “зрелия социализъм” - през 1985 година, нашият герой вече се е позамогнал. Печели 1990 лева на година, от тях 1203 лева са от заплата. Харчи общо 1836 лева, а за да напълни хладилника си “Мраз”, са му необходими 752 лева. След хиперинфлацията по Виденово време и деноминацията на парите при Иван Костов, през 1999 година Стати прави чудеса: има доход от 1502 лева, 629 лева от тях са от заплата, харчи 1301 лева, от които 1112 лева отиват за храна. В наши дни, през 2018 година, общият годишен доход на Стати е 6013 лева. От тях той харчи 5772 лева, като за храна отиват 1714 лева.\n\r\nКазано иначе: от статистическите данни излиза, че българите, според които при Живков е било супер, не са съвсем прави. Даже хич. Разбира се, трябва да направим следното уточнение: както знаем от популярния виц, статистиката е наука, при която ако главата е във фурната, а краката във фризера, температурата на тялото се оказва съвсем нормална. И все пак - ето още интересни данни.\n\r\n\n\r\n1980-та е една от годините по време на соц-а, през които най-много българи са пътували извън страната - тогава цели 756 631 българи са били зад граница, като можем да се обзаложим, че повечето от тях са ходили в СССР. За сравнение - само през септември 2019 българите, пътували в чужбина по работа или като туристи, са били 653 570, като повече от половината са ходили в страни от ЕС.\r\n\n\r\nКазват, че по време на соц-а българинът се чувствал много по-сигурен - за работата си, за бъдещето си, за своя живот и живота на децата си. Но не е било точно така - просто властите са създали такова възприятие. Благодарение на мощната пропаганда и липсата на свободни медии. Едно време новините по единствената телевизия започваха с успехите на партията и на трудовите колективи, а днес слушаме и гледаме кървави подробности за инциденти с човешки жертви. Така се създава впечатление за все по-ожесточена война по пътищата на България. Но и това не е така.\n\r\nНай-черната година по българските пътища е 1990-та. Тогава са загинали 1567 души. Десет години по-рано, през 1970, загиналите на пътя са 1066. А през 2017 година, според официалната статистика на МВР, жертвите на пътя са 682. Като имаме предвид, че в наши дни регистрираните автомобили са около 3,5 милиона, а през 1973-та само 1 милион, можем да направим извода, че при соц-а смъртността на пътя е била в пъти по-голяма. И още един интересен извод от статистическите данни: със затварянето на индустриалните гиганти се е подобрило и качеството на въздуха.\r\n\n\r\nПреходът, който според усещането на мнозина сякаш никога няма да свърши, рязко разтвори ножицата на социалното неравенство. Особено, ако за база за сравнение служи еднаквата бедност по време на соц-а. По данни на Евростат пpeз 2008 гoдинa paзлиĸaтa мeждy дoxoдитe нa нaй-бoгaтитe и нaй-бeднитe 20% oт нaceлeниeтo e 6,5 пъти. Πpeз 2017 гoдинa тази paзлиĸa вeчe е 8,2 пъти. За сравнение: сpeднaтa paзлиĸa зa Eвpoпeйcĸия cъюз e 5,2 пъти.\n\r\nНакрая да кажем и това: за усещането, че днес сме много по-зле, вина носи същата тази пропаганда, която никога не си е тръгвала. Друга причина е липсата на знания за процесите и за истинските виновници. Да не забравяме и носталгията по отминалата младост. Според свидетели, дори Живков е казвал, че \"вече нищо не е като едно време, дори шоколадът”.\n\r\nЛошото е, че с тази своя носталгия възрастното поколение очевидно е създало сред младите погрешни представи за живота в НРБ. А тези погрешни представи по всяка вероятност ще окажат влияние върху решенията им в бъдеще. Като например за кого да гласуват, пише Дойче веле.\r\n \r\n   ", "date": "2019.11.16", "title": "При Живков ли беше по-добре или сега? Какво казва статистиката"}
{"url": "https://www.dnes.bg/obshtestvo/2019/11/16/bylgarinyt-jivee-s-572-lv-na-mesec-pesti-ot-drehi-i-mebeli.429845", "text": "Българите живеят средно с 572 лв. на месец, показват данните на НСИ. Сумата е доста малка, като се има предвид, че средната заплата за страната нарасна до 1266 лв. \n\r\nНо получаваните заплати, пенсии и социални помощи се разделят между всички членове на семейството. Затова, ако в домакинството има деца или безработен, доходът на човек пада значително, пише „Труд“.\n\r\nЗа година доходите на хората са нараснали с 11,3%, обявиха от НСИ. Това основно се дължи на ръст на доходите от заплати с 13,9% и от пенсии с 11,1%. В резултат заплатите формират 56,5% от семейния бюджет, а пенсиите осигуряват още 27,2%.\n\r\nДоходите на домакинствата от социални обезщетения и помощи бележат много сериозен ръст от 48,2%. В резултат 3% от доходите на българите се формират от социални помощи. Наред с това обаче намаляват парите, които хората изкарват с труд извън работната си заплата, както и доходите от самостоятелна заетост. \n                    \n                    \n                \n                \n                \n                \r\nЛюбопитно е, че над три пъти се увеличават доходите на домакинствата от собственост. За това може би допринася ръстът на жилищата, които се дават под наем. Все повече хора инвестират спестяванията си в имоти и ги дават под наем, като по този начин си осигуряват доходност, по-висока от почти нулевите лихви по банковите депозити. Въпреки това доходите от наеми формират само 0,7% от бюджета на домакинствата.\n\r\nПо отношение на разходите на семействата много голям ръст от 16% на годишна база имат средствата, които харчат за здравеопазване. Оказва се, че всяко домакинство дава средно малко над 60 лв. на месец за лекарства и лекарски грижи извън здравните вноски, които влизат в държавния бюджет. Като наред с това разходите за данъци са нараснали с 10%, а за социални осигуровки с 12% спрямо миналата година.\n\r\nРазходите за алкохол и цигари на българите също сериозно нарастват – с 13,3%. Но най-голям ръст от над 26% има на разходите за образование и свободно време. Тук влизат сумите, които домакинствата дават за частни уроци по математика, чужди езици, както и за частни детски градини поради липса на места в държавните. \n\r\nРазходите за плащане на наеми и битови сметки за ток, вода и парно се увеличават със 7,6%.\n\r\nЗа да имат пари за всички тези разходи, гражданите пестят от дрехи и обзавеждане за дома. Разходите на домакинствата да дрехи и обувки се свиват с 3%, а за жилищно обзавеждане и поддържане на дома – с 15,7%.\n\r\nС увеличението на доходите хората се стремят да спестяват повече. През третото тримесечие внесените суми на депозит от домакинствата са нараснали с 87% на годишна база. Всяко семейство е спестило средно по 85 лв. на месец. Същевременно при взетите от гражданите заеми има спад с 40%, отчитат от НСИ.\n\r\nЗа храна отиват 30,1% от разходите на домакинствата, като в това отношение няма почти никаква разлика спрямо миналата година. \n\r\nСъщевременно се променя храната на трапезата ни. При повечето храни нараства потреблението на човек от домакинството. По-съществено се увеличава потреблението на плодове – от 5,9 кг на 6,5 кг на човек за месец, и на зеленчуци – от 8,6 кг на 9 кг. Намаление се отчита при потреблението на хляб и тестени изделия – от 7,1 кг на 6,8 кг на човек, както и на кисело мляко. Без промяна е потреблението на месни продукти, сирене и захар.\n\r\n\r\n ", "date": "2019.11.16", "title": "Българинът живее с 572 лв. на месец, пести от дрехи и мебели"}
{"url": "https://www.dnes.bg/obshtestvo/2019/11/16/ekologichno-no-skypo-minuta-s-trotinetka-struva-30-st.429834", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Електрическите тротинетки подпалиха страстите у нас. Без електрически тротинетки на тротоарите, а само по велоалеите, ограничения на скоростта, задължителни каски и светлоотразителни жилетки - това са част от предложенията за нови правила, които да залегнат в пътния закон. Защо обаче разпалиха страстите у нас и само у нас ли?\r\nСпоред проф. Иван Тодоров, професор по административно право, самата тротинетка е създадена за градска мобилност. \"Трябва да се качиш на нея по всяко време от друго превозно средство, да се предвижиш донякъде и да я оставиш. Няма логика да нарамиш светлоотразителна жилетка, каска и да тръгнеш с метрото, след това на автобуса, след това да вземеш пак тротинетка“.\r\n                    \n                    \n                \n                \n                \n                Проф. Иван Тодоров даде пример с Виена. \"Да, има някои хора, които карат собствени тротинетки с каска по своя инициатива, подчертавам, по своя инициатива. Но тези, които се качват на масовите тротинетки на фирмите за мобилност, те не ползват такива неща. И това е идеята“, обясни той.\r\nТодоров е категоричен, че не може да се осигури мобилност на хората, ако се задължат да карат с каски и светлоотразителни жилетки. Според него гаранцията за безопасността е ограничението до 25 км/час. „Всички тротинетки – това е масова регулация, са ограничени до тази скорост. Имайте предвид, че колоездачите, като засилят, карат с 40-50 км/час. Няма никаква логика да ограничиш тротинетката до 25 км в час и да им сложиш каски“, коментира проф. Тодоров.\r\nВладислав Стоицов, председател на Българска асоциация за електромобилност, обобщи данните. 7600 тротинетки са внесени у нас, спестени са 12 хил. тона въглеродни емисии, годишно тротинетката изминава 1200 км, като това е най-достъпното електрическо превозно средство. В същото време, цената е висока. Първоначалната такса е 1.50 лв., а всяка минута се заплаща по 30 ст. Владимир Тодоров, председател на Асоциация на пострадалите при катастрофи, допълни, че в момента се обсъжда и създаването на нови пътни знаци за тротинетките.\r\nЦелия разговор по темата гледайте в предаването \"Брюксел 1“, днес от 17.30 часа, по \n\r\n ", "date": "2019.11.16", "title": "Екологично, но скъпо: Минута с тротинетка струва 30 ст."}
{"url": "https://www.dnes.bg/index/2019/11/16/britanci-obikoliha-sveta-s-dvoino-kolelo-za-218-dni-i-22-ch.429847", "text": "Двама британски лекари поставиха нов Гинес рекорд, като с велосипед тандем изминаха над 28 000 км за 218 дни и 22 часа, съобщи ЮПИ.\r\n\r\nОт Книгата на рекордите Гинес отбелязват, че Лойд Колиър и Луис Снелгроув са подобрили с 9 дни предишното постижение за най-бърза околосветска обиколка с велосипед тандем за мъже.\r\n\r\nКолиър и Снелгроув, които работят като лекари в Австралия, поели от Аделаида на 7 август м.г. и приключили пътешествието си на 16 май 2019 г.\r\n\r\nТе прекосили Австралия, Азия, Европа и Северна Америка, за да се съберат средства за изследвания на гръбначния и главния мозък.\r\n\r\n\"Пътешествието ни бе белязано от много повреди на велосипеда\", поясни Колиър. \r\n \r\n/БТА/\r\n\r\n ", "date": "2019.11.16", "title": "Британци обиколиха света с двойно колело за 218 дни и 22 ч."}
{"url": "https://www.dnes.bg/obshtestvo/2019/11/16/1200-lv-za-bylgari-da-se-vyrnat-ot-chujbina-da-rabotiat-tuk.429850", "text": "Общо 10 милиона лева или с 5 милиона повече ще отдели социалното министерство по програма EURES, като целта е да се стимулира завръщането на българи от чужбина. Идеята е да се изработи нов стимулиращ пакет за завръщане на мигрирали българи.\n\r\nПакетите от услуги ще включват поемане на разходите за наем, за детегледачи до записване на децата в ясла или градина, както и финансови стимули за работа в области с ниско възнаграждение, като държавата ще отпуска на семействата за тези услуги до 1200 лв. месечно в рамките на една година, пише „Монитор“.\n\r\nНяма да има ограничение по отношение на това дали нашенците сами са намерили работа или чрез програма на МТСП, необходимо е само да покажат документ-трудов договор, както и да докажат, че се завръщат от чужбина и да не са на повече от 54 години. \n                    \n                    \n                \n                \n                \n                \r\nОт януари 2020 година младите семейства ще могат да се възползват от този пакет, като първият кариерен форум ще е във Виена на 27 февруари. Програмата ще обхване общо около 350 семейства.\n\r\n15 милиона лева от Оперативна програма развитие на човешките ресурси пък ще насочи държавата от началото на 2020 година за „Детски кътове“. Това е допълнителна социална придобивка за работещи семейства с пари от държавата, заяви също така зам.-министърът на труда и социалната политика Зорница Русинова по време на семинар в Боровец. Услугата ще е почасова, до 4 часа, не целодневна. \n\r\nНовата схема за семейства с малки деца е предвидена за големите градове, където има недостиг на детски ясли и градини и това пречи на пълноценнатта реализация на член от семейството. За детските градини на работното място-работодателите ще кандидатстват по проект за финансиране от 50 до 150 хиляди лева. Изискване е детегледачките да се наемат от бюрата по труда, разясни Русинова. „Ще дадем възможност на един работодател да обособи средства, да се обособи помещение и да се организира кът за гледане на децата на служители“, добави тя. \n\r\nСредствата са предвидени да стигнат за около 200 предприятия-фирми, без значение дали са частни или държавни. Около 2000 души пък ще намерят работа като детегледачи. Държавата ще поеме заплатите на детегледачите (средна брутна за сектор социални дейности работна заплата), като няма да има ограничение във възрастта, разясниха още от социалното министерство. Ако са в близост, ще могат да се обединят няколко фирми и да наемат помещение, което да ползват заедно, разясниха още експертите.\r\n ", "date": "2019.11.16", "title": "1200 лв. за българи да се върнат от чужбина да работят тук"}
{"url": "https://www.dnes.bg/index/2019/11/16/digitalnata-moda-nastypva-9500-za-izobrajenie-na-roklia.429848", "text": "Ричард Ма, главният изпълнителен директор на базираната в Сан Франциско охранителна компания Quantstamp, похарчи по-рано тзи година 9500 долара за рокля за жена си. Това са много пари за дреха, която практически не съществува или поне не във физическа форма.\n\r\nСтава дума за дигитална рокля, проектирана от модна къща The Fabricant, предоставена като изображение на съпругата на Ричард, Мери Рен, което след това може да се използва в социалните медии, съобщават от ВВС.\n\r\n\"Определено е много скъпа, но също така е нещо като инвестиция\", казва г-н Ма, обяснявайки че той и съпругата му обикновено не купуват скъпи дрехи, но този артикул според него има дългосрочна стойност.\n                \n                \n                \r\n\"След 10 години всички ще бъдат \"облечени\" в дигитална мода. Това е уникалeн спомен. Това е знак на нашето време\", добавя още той.\n\r\nГ-жа Рен сподели изображението на личната си страница във Facebook и чрез WeChat, но с опцията да не се публикува в други публични платформи.\n\r\nДруга модна къща, проектираща дигиталното пространство, е Carlings. През октомври скандинавската компания пусна дигитална колекция улично облекло на цени, започващи от около 11 долара, която беше разпродадена за месец.\n\r\n„Изглежда някак глупаво да кажем, че сме „разпродадени“, което е теоретически невъзможно, когато работим с дигитална колекция, защото можем да създаваме толкова, колкото искаме“, обяснява Рони Микалсен, директор на Carlings.\n\r\n„Бяхме поставили лимит за количеството продукти, които да произвеждаме, за да ги направим малко по-специални\", поясни той.\n\r\nДа творят само в дигитална форма позволява на дизайнерите да създават елементи, с които могат да прекрачат границите на екстравагантността и възможностите.\n\r\n\"Не бихте закупили бяла дигитална тениска, нали? Защото няма смисъл да я показвате. Така че трябва да бъде нещо, което наистина искате да покажете - предмет, който не бихте се осмелили или не бихте могли да си позволите да купите физически \", поясняват от компанията.\n\r\nДигиталната колекция на Carlings е произведена като част от маркетингова кампания за техните истински, физически продукти. От фирмата обаче смятат, че концепцията има потенциал - в края на 2019 г. е планирана втора линия дигитални облекла.\n\r\nFabricant пуска нови, безплатни цифрови дрехи на своя уебсайт всеки месец, но потребителите се нуждаят от умения и софтуер, за да съчетаят артикулите със собствените си снимки.\n\r\nТова означава, че компанията трябва да намери друг начин да печели пари, докато дигиталната мода не стане по-популярна.\n\r\n\"Ние печелим парите си, като обслужваме модни марки и търговци на дребно и техните маркетингови нужди, продаваме инструменти и създаваме съдържание, използващо естетичния език на дигиталната мода \", казва основателят на Fabricant Кери Мърфи.\n\r\nНе е напълно ясно кой купува дигиталните дрехи от Carlings, нито кой тегли безплатно дрехи от The Fabricant.\n\r\nГ-н Микалсен казва, че Carlings са продали между 200-250 дигитални бройки, но търсенето в Instagram показва само до четирима души, които са закупили от колекцията и не са свързани с компанията, по данни на BBC. Някои от тези дрехи обаче може просто да са не са споделени публично, а в пуликации с ограничена видимост.\n\r\nАмбър Слутен, съосновател и дизайнер в The Fabricant, признава, че теглят дрехите си главно професионалисти от бранша, които използват софтуера CLO 3D.\n\r\nМаршал Коен, главен анализатор на дребно в компанията за пазарни проучвания NPD Group, нарича появата на дигитална мода „невероятно явление“, като тепърва ще бъдем убедени в дългосрочното му въздействие.\n\r\nТой казва, че технологията работи за хора, които искат перфектния образ, за да изглеждат така, сякаш „носят най-новото и най-доброто“.\n\r\nИграчите на компютърни игри отдавна са готови да харчат пари за облекла или кожи за своите герои в игрите. Това отчасти вдъхновява The Fabricant да работят в дигиталното пространство.\n\r\n\"Когато става въпрос за технологиите и начина, по който хората живеят живота си, ние трябва да сме наясно, че светът се променя\", обобщават от компанията.\n\r\n\r\n ", "date": "2019.11.16", "title": "Дигиталната мода настъпва, $9500 за изображение на рокля"}
{"url": "https://www.dnes.bg/notifikacii/2019/11/16/sedem-postradali-pri-katastrofa-mejdu-mikrobus-i-kon.429852", "text": "Седем души са пострадали при катастрофа между микробус и кон край котленското село Градец, съобщиха от пресцентъра на ГДПБЗН.\r\n\r\nИнцидентът е станал снощи около 20.30 часа на пътя от \"Петолъчката\" в посока Котел на разклона за село Градец. \r\n\r\nМикробус \"Фолксваген Транспортер\" е блъснал свободно движещ се кон и е паднал от мост.\r\n\r\nНа мястото на произшествието са изпратени два пожарни автомобила с шестима пожарникари от РСПБЗН-Котел и РСПБЗН-Сливен и екипи на РУ МВР и ЦСМП. \r\n\r\nСедмина ранени от микробуса са транспортирани в МБАЛ Сливен.\r\n ", "date": "2019.11.16", "title": "Седем пострадали при катастрофа между микробус и кон "}
{"url": "https://www.dnes.bg/zvezdi/2019/11/16/bivshata-na-chaning-teitym-progovori.429821", "text": "Раздялата между Чанинг Тейтъм и Джена Дюан дойде като шок за техните фенове. Двамата бяха като пример за истинска любов, след като се запознават по време на снимките на филма „Step Up“ през 2006-а и са заедно цели 12 години.\r\nПрез април 2018-а обаче двойката обяви, че се разделя след девет години брак, от който се роди и дъщеря им Евърли, която в момента е на 6 години. В молбата за развод, Тейтъм и Дюан казват, че неразрешими различия са причина за раздялата.\r\nОттогава и двамата са продължили напред, като дори Дюан чака дете от приятеля си Стив Кази. Чанинг, от своя страна, се среща с изпълнителката Джеси Джей, с която се хвана само няколко месеца след официалното съобщение за развод.\r\n                    \n                    \n                \n                \n                \n                И докато бившите съпрузи заявяват пред света, че всичко между тях е добре и те си остават приятели, явно не си казват абсолютно всичко. В новата си книга „Gracefully You: How to Live Your Best Life Every Day“, Дюан твърди, че е разбрала за връзката на Тейтъм от интернет.\r\n„Бях в самолета, сама, когато научих за новата му връзка. Чувствах се предадена. Научавах неща за бившия ми чрез интернет“, пише актрисата. Тя допълва, че ѝ е било много трудно да разбира неща за личния си живот в едно и също време като всички останали. \r\n\r\n ", "date": "2019.11.16", "title": "Бившата на Чанинг Тейтъм проговори"}
{"url": "https://www.dnes.bg/kino/2019/11/16/muzikalno-nastroenie-s-nie-ot-djaza.429625", "text": "Макар и родината на джаза да е САЩ, той носи своето влияние и в Одеса.20-те години на отминалия век там ще ни заведе режисьорът Карен Шахназаров с комедията си, създадена през 1983 г. \"Ние от джаза\".\r\nИсторията разказва за живота на трима музиканти Костя, Степа и Жора, които създават свой джаз-бенд. След поредица комични и понякога тъжни произшествия към тях се присъединява саксофонистът Иван Бавурин.\r\nГрупата се отправя към Москва с големи надежди да намери фенове в очите на истинските ценители на джаза. Но в големия град трудностите се оказват в повече. Шахназаров проследява пречките, които се изправят пред музикантите и дали те са достатъчно основание да бъде спрян  към джаза.\r\n\r\nВ ролите ще видим Игор Скляр, Александър Панкратов - Чьорний, Николай Аверюшкин. Гледайте класиката на Карен Шахназаров \"Ние от джаза\" на 16 ноември от 23.00 часа по телевизия .\r\n\r\n ", "date": "2019.11.16", "title": "Музикално настроение с \"Ние от джаза\" "}
{"url": "https://www.dnes.bg/obshtestvo/2019/11/16/spreli-detskite-nadbavki-na-24-000-semeistva-28-000-deca-s-neizvineni-otsystviia.429853", "text": "От януари до края на септември санкционираните семейства заради деца в училищна възраст, допуснали пет неизвинения отсъствия месечно, са 24 000, като децата в тези семейства са 28 000. \n\r\nПомощта е спирана за месеца, в който са допуснати отсъствията, а от тази учебна година санкциите ще са по-строги - помощта ще се спира за една година. \n\r\nСанкционираните деца в предучилищна възраст са 3200, сочат данните на Агенцията за социално подпомагане. Те бяха оповестени на семинар за журналисти в Боровец.\n\r\nС детски добавки са подпомогнати 685 000 деца в 659 000 семейства.\n\r\nОдобрените целеви помощи за отопление са за 245 000 души, начислената сума за тях е около 115 милиона лева. Увеличението спрямо миналата година е с близо около 60 000 души, заради разширения обхват и повишената сума с 40 милиона лева допълнително.\n                    \n                    \n                \n                \n                \n                \r\nНа 15 октомври 2019 г. приключи приемането на заявления - декларации за отпускане на еднократната помощ от 250 лева за ученици в първи клас за учебната 2019/2020 година.\n\r\nПоследните данни от Агенцията за социално подпомагане сочат, че са подадени 33 122 заявления - декларации, а издадените заповеди за отпускане на помощта са 31 202 и те се отнасят за 31 844 деца-първокласници.\n\r\nЗа миналата учебна 2018/2019 година подадените заявления-декларации за отпускане на тази помощ бяха общо 36 100, а издадените заповеди за отпускане на помощта бяха 34 842 и се отнасяха за 35 550 деца.\n\r\nБългария ще предложи на ЕК за следващия програмен период разширяване на типа подпомагане по Оперативната програма за храни и/или основно материално подпомагане, както и увеличаване на броя на хората, които се подпомагат. Това каза заместник-министърът на труда и социалната политика Зорница Русинова на семинара за журналисти в Боровец.\n\r\nБюджетът на Оперативната програма в момента е около 241 милиона лева. Като усвояване и управление програмата е на първо място в ЕС. Няма риск от загуба на средства. Прогнозата е около 500 милиона лева да е програма за следващия програмен период.\n\r\nИндивидуални хранителни пакети ще могат да получават хората, които са в пенсионна възраст и над 70 години, с доходи под прага на бедност. \n\r\nВ момента са подпомагани хората, които са обект на социално подпомагане, с предложението групата ще се разшири и ще стигне 600 000 души. В момента се подпомагат 500 000 души с хранителни пакети.\n\r\nЩе има и по-силен акцент и в дистрибуцията на храна по домовете. Услугата топла храна отново ще се предоставя на хора, обект на социално подпомагане, хора с увреждания, с ниски доходи, бездомни.\n\r\nПредвижда се да се раздават допълнителни пакети от хигиенни материали - прах за пране, почистващи препарати, превързочни материали, които ще са за хората, които получават топъл обяд, защото по думите на Зорница Русинова, те имат нужда и от такъв тип подкрепа. \n\r\nНие не можем сериозно да увеличим пенсиите с ежегодното актуализиране, но този вид подпомагане ще бъдат в полза на възрастните, допълни заместник -министърът.\n\r\nЩе има индивидуална подкрепа и за самотните майки и майки от семейства с доходи под прага на бедност. На тях ще се предоставя допълнителен пакет памперси, стоки от първа необходимост, козметични продукти, мъничка кошарка. Според Русинова това ще е допълнителен демографски стимул за повече деца в семействата.\n\r\nОбщините са предложили да се подпомагат семейства с деца до три години с ниски доходи да получават храна от млечна кухня. Около 19 процента от децата в България не могат да се хранят ежедневно с месо и пресни плодове, сочат анализите. Топлият обяд в момента не е профилиран да осигурява и детско хранене.\n\r\nВ началото за топлия обяд са се доверили само 86 общини за около 6000 потребители, но след това са се облекчили условията за проекти и в момента 211 общини предоставят топъл обяд в 278 трапезарии за повече от 50 000 човека. Те ежедневно получават супа, основно ястие, хляб и десерт. \n\r\nВ момента е определена ценова ставка от 2,50 лева на човек за обяд. В зависимост от цената в следващия програмен период ще се определя бройката на подпомаганите, но във всички случаи поне 50 000 ще е минималния индикатор на хора, които да са обхванати с топлия обяд.\n\r\nПакети храни се раздават едновременно на територията на цялата страна в еднакво количество и в еднакъв обем за всички подпомагани. БЧК партнира при доставката им, доброволците достигат и до най-отдалечените места.\n\r\nДо 18 месеца ще се покрива субсидирана заетост на младежи, завършили \"Социални дейности\", ако започнат работа в социални услуги. Възнаграждението ще е средна брутна работна заплата по икономическа дейност \"Хуманно здравеопазване и социална работа\" - 1200 лева. Това съобщи още Зорница Русинова.\n\r\n ", "date": "2019.11.16", "title": "Спрели детските надбавки на 24 000 семейства, 28 000 деца с неизвинени отсъствия"}
{"url": "https://www.dnes.bg/balkani/2019/11/16/srybskiiat-prezident-vuchich-priet-v-bolnica.429855", "text": "Сръбският президент Александър Вучич е бил приет във Военномедицинската академия в Белград снощи заради сърдечно-съдови проблеми, съобщи неговата пресслужба, цитирана от Асошиейтед прес.\r\n\r\nСъстоянието на Вучич е стабилно, но той остава в болницата като предпазна мярка. Това съобщи днес съветничката на сръбския президент Сузана Василевич. \r\nПо-рано сръбски медии са съобщавали, че 49-годишният Вучич страда от високо кръвно налягане, пише БТА.\r\n\r\n ", "date": "2019.11.16", "title": "Сръбският президент Вучич приет в болница"}
{"url": "https://www.dnes.bg/notifikacii/2019/11/16/bil-geits-izprevari-djef-bezos-po-bogatstvo.429858", "text": "Съоснователят на Майкрософт Бил Гейтс за първи път от над две години оглави индекса на Блумбърг на милиардерите, изпреварвайки ръководителя на най-голямата компания за онлайн търговия Амазон Джеф Безос, съобщи агенция Блумбърг.\n\r\nСъстоянието на Гейтс се оценява на около 110 милиарда долара, а на Безос - на 109 милиарда долара. \n\r\nТройката на най-богатите хора в индекса на милиардерите на Блумбърг оформя ръководителят на френския гигант за луксозните стоки Луи Вюитон Моет Хенеси - Бернар Арно с богатство на стойност 102,7 милиарда долара.\n\r\nБлумбърг отбелязва, че за растежа на доходите на Гейтс може да е повлияло решението на министерството на отбраната на САЩ да даде на Майкрософт, а не на Амазон, договор на стойност 10 милиарда долара за облачни услуги. След обявяването на решението на Пентагона на 25 октомври акциите на компанията на Безос поевтиняха с 2 процента, а на Майкрософт поскъпнаха с 4 на сто.\n                \n                \n                \r\nИндексът на милиардерите на Блумбърг е рейтинг, който се обновява всеки ден от агенция Блумбърг. Той прави оценка на личното състояние на 500-те най-богати хора в света по няколко показателя, включително пазарни котировки на активите, които притежават.\n\r\nАкциите на Майкрософт поскъпнаха с 48 процента тази година, увеличавайки стойността на 1 процент, който притежава Гейтс. Останалата част от богатството му идва от продажба на акции и инвестиции.\n\r\nДжеф Безос щеше да е много по-богат, ако не се беше развел със съпругата си Макензи Безос. Двойката обяви, че се разделя през януари, като Макензи получи една четвърт от общата им собственост в Амазон през юли. Нейното чисто богатство спадна до 35 милиарда долара в петък.\n\r\nГейтс пък можеше никога да не отстъпи първото място в класацията на най-богатите, ако не беше неговата филантропска дейност. Той е дарил над 35 милиарда долара на фондацията \"Бил и Мелинда Гейтс\" от 1994 година. \r\n \r\n/БТА/\n\r\n ", "date": "2019.11.16", "title": "Бил Гейтс изпревари Джеф Безос по богатство"}
{"url": "https://www.dnes.bg/index/2019/11/16/skandal-v-holandiia-stana-li-edna-stara-kolednata-tradiciia-rasistka.429846", "text": "Това е стара традиция в Нидерландия. Дядо Коледа обикаля с Черният Пит из страната, за да раздава на децата лакомства. Тази година обаче \"Черния Пит\" няма да е изцяло черен. Скандалът тече с пълна сила.\n\r\nКогато холандският Дядо Коледа (Sinterklaas) дойде при децата тази събота (в някои страни на Северна Европа той идва в средата на ноември), на много места в страната със сигурност ще има протести, пише . Но не заради самата християнска традиция, нито пък заради благия старец с бялата брада, а заради неговите слуги, които в Нидерландия се наричат „Zwarte Piet\" - Черния Пит. Тази роля се изпълнява от хора, които си боядисват лицата в черно или кафяво и следват Дядо Коледа с начервени усти, къдрави перуки, пъстри шапки, широки панталони и големи златни обеци на ушите. Именно тъмното оцветяване на кожата е това, което нажежава страстите сега.\n                \n                \n                \r\nЕдни виждат в това расизъм спрямо тъмнокожите хора и настояват да се промени фигурата на „Черния Пит“, други искат тя съвсем да изчезне, а трети се борят за това всичко да си остане, както си е било. Темата е заредена с много емоции. Традицията с Черния пит е много стара и за холандците е по-важна, отколкото самата Коледа. Според легендата любимецът на децата пристига с кораб от Испания и до 5 декември обикаля из цяла Нидерландия, раздавайки им лакомства.\n\r\nНо тази година ще има нововъведение: за първи път в предаванията по телевизията Черният Пит ще бъде придружаван от слуги, чиито лица няма да са изцяло тъмни – вместо това ще имат само отделни тъмни петна от саждите на комина, през който помощниците на добрия старец спускат подаръците на децата. Няколко града експериментират с тази нова версия на традицията, но на традиционалистите това им идва малко в повече. \r\n\n\r\nНе е изяснено дали изобразяването на Черния Пит води началото си от робството в някогашните холандски колонии. То обаче е пример за т. нар. Blackfacing.\n\r\nС този термин се означава почернянето на лицето със сажди или грим, когато бели хора имитират тъмнокожи, обслужвайки по този начин определени стереотипи. Blackfacing идва на мода през 19 век в САЩ. В различни забавни шоу програми белокожи актьори тогава изпълняват ролята на тъмнокожите роби, показвайки ги по особено клиширан и унизителен начин: като глуповато-наивни същества, които нерядко са злобни и отмъстителни.\n\r\nТъмнокожите често стават обект на дискриминация – заради цвета на кожата си. А Blackfacing се смята за расистка традиция, защото „разглежда идентичността на тъмнокожите хора като маска или костюм, които белите хора могат да навличат или събличат в зависимост от настроенията си“, казва езиковедът Анатол Стефанович. \n\r\nА това, че Черният Пит вече няма да бъде изцяло черен, а на петна, не решава проблема, защото другите белези - облеклото, перуката и поведението на героя - се запазват. „По своята същност историята си остава непроменена“, казва за Дойче веле Тахир Дела от организацията ISD – „Инициатива за тъмнокожите хора в Германия\".\n\r\nBlackfacing обаче далеч не е проблем само за Нидерландия: всяка година на карнавалните шествия в Германия могат да се видят „африканските варвари\" с поли от трева и затъкнати в косите кости. В белгийския град Ат пък на „Празника на великаните“ се появява и традиционната фигура на „дивака“ – боядисан в черно мъж с дебела обеца на носа и корона от птичи пера на главата, който плаши децата. Критици виждат в това символ, че се омаловажава бруталното колониално минало на Белгия.\n\r\n\n\r\nКанадският премиер Джъстин Трюдо едва не загуби поста си, след като се появиха снимки от младежките му години, на които се вижда, че си е боядисвал лицето в черно за различни прояви. Трюдо се извини с уточнението, че тогава той изобщо не знаел, че това може да бъде изтълкувано като расистка проява.\n\r\nДискусията обаче съвсем не се изчерпва само с Blackfacing. Също толкова проблематично е имитирането на хора от Южна Америка, Близкия изток или Индия (Brownfacing), на азиатци (Yellowfacing) или на представители на индианското коренно население в Северна Америка (Redfacing). Ако хората се чувстват засегнати от определени костюми, маскировка или поведение, трябва да се съобразим с техните възражения, казват противниците на подобни маскаради. „Трябва да се запитаме дали бихме искали да живеем в общество, което допуска хора да се чувстват дискриминирани и унизени, само защото мнозинството не вижда в това никакъв проблем“, казва Тахир Дела от инициативата ISD.\r\n \r\n   ", "date": "2019.11.16", "title": "Скандал в Холандия: Стана ли една стара коледната традиция расистка?"}
{"url": "https://www.dnes.bg/notifikacii/2019/11/16/pochina-momche-na-18-g-prebito-pred-diskoteka-v-plovdiv.429854", "text": "Окръжната прокуратура в Пловдив пое делото за бой при пловдивска дискотека, станал на Хелоуин, след като миналия ден жертвата - 18-годишен асеновградчанин, е издъхнал в болница.\n\r\nБлизо 13 дни Георги е бил в кома.\n\r\nНа фаталната дата той и приятелката му били на дискотека в Пловдив. Вътре Георги се скарал за нещо с друг младеж. Излезли навън да се разправят, като опонентът на Георги го ударил в лицето. Асеновградчанинът е паднал и си е ударил главата в тротоара, пише \n\r\n\"Не става въпрос за някакъв тежък побой. Нанесени са няколко удара, но падането и удрянето на главата се оказва фатално\", обясниха от окръжна прокуратура. \n                \n                \n                \r\nПървоначално, докато Георги е бил в болница, делото се е водело в районна прокуратура за причиняване на средна телесна повреда. Биячът първо е бил на свобода, а след това - задържан под стража.\n\r\n\"След смъртта на пострадалия ще преценяваме как да бъде преквалифицирано обвинението\", коментира зам.-окръжният прокурор на Пловдив Галин Гавраилов.\r\n ", "date": "2019.11.16", "title": "Почина момче на 18 г., пребито пред дискотека в Пловдив"}
{"url": "https://www.dnes.bg/mish-mash/2019/11/16/poveche-uiut-v-doma-prez-zimata-kak-da-go-postignete.429795", "text": "През лятото, когато навън е горещо, искаме обстановката в дома ни да е минимално претрупана с предмети и аранжировка. Много хора дори вдигат килимите си, за да намалят горещината в жилището си и да го направят по-прохладно. През зимата обаче е обратното – търсим уюта, усещането за топлина, водени от желанието си да се сгушим на топло.\r\nКак да направите дома си по-уютен и приветлив през зимата с няколко прости промени?\r\n\r\nПамукът, ленът, коприната и сатенът са чудесни материи за лятото, но за зимата бархетът е просто идеален. Той ще ви създаде необходимия комфорт и ще ви накара да се чувствате меко, удобно и топло, когато се сгушите в леглото.\r\n                    \n                    \n                \n                \n                \n                \r\nКупете по един нов чифт топли пантофи за всички от семейството и ги подредете до входната врата. Така всеки, който се прибира вкъщи, ще може да обуе домашната топлина на краката си, да се усмихне и да се сгуши в домашния уют, който сте създали в студените зимни дни и вечери.\r\n\r\nПухкавите, мъхести и меки декоративни възглавници създават много уют вкъщи. Ако имате мека мебел и в кухнята или трапезарията, можете да ги добавите и там за повече настроение и комфорт.\r\n", "date": "2019.11.16", "title": "Повече уют в дома през зимата - как да го постигнете? "}
{"url": "https://www.dnes.bg/politika/2019/11/16/socialisti-otrichat-da-sa-podpisvali-iskane-za-ostavki.429864", "text": "Социалисти отричат да са подписвали искане за оставки на ръководството на БСП. Това съобщиха от пресцентъра на партията.\n\r\n\"Във връзка с медийни публикации, съдържащи доклад и подписка с искане за оставки на ръководството на БСП, членове на левицата сигнализираха в централата на партията, че нито са полагали подписа си под такъв текст, нито са дали устно съгласие името им да присъства сред изброените. Нещо повече - разбрали са за текста и присъствието им в списъка от имена от медиите\", се казва в съобщението на БСП.\r\nСпоред информацията от вчера вътрешната опозиция е поискала оставката на Корнелия Нинова и ръководството на БСП в писмо до Пленума на партията. Причината - провал на местния вот, след който соцпартията отсъства от управлението на общините в половин България, според техния анализ на изборите.\r\n\r\n\r\n ", "date": "2019.11.16", "title": "Социалисти отричат да са подписвали искане за оставки"}
{"url": "https://www.dnes.bg/obshtestvo/2019/11/16/dimov-nad-700-mln-za-reshavane-na-problema-s-mrysniia-vyzduh.429856", "text": "Министърът на околната среда и водите Нено Димов заяви, че има над 700 млн. лева за решаване на проблема с мръсния въздух в текущата оперативна програма на министерството.\n\r\nМинистърът коментира пред БНТ темата с мръсния въздух. Според него тя е станала актуална, когато е била определена като приоритет на министерството през 2017-та година. \n\r\nФокусът за справяне с мръсния въздух трябва да е насочен към транспорта и битовото отопление, коментира той.\n\r\nМинистърът заяви, че основният замърсител е битовото отопление, на второ място транспортът и едва на трето място с малък процент – промишленото замърсяване. \n\r\n„Ние успяхме да осигурим около 500 млн. лв. за българските общини, които да кандидатстват за електрифициране на градския транспорт. Един от проблемите в Европа са азотните окиси. Автобусите, които са на газ, генерират азотни окиси“, каза той и посочи, че електротранспортът не го създава.\n                    \n                    \n                \n                \n                \n                \r\n„Когато се задават въпроси към местната власт, трябва съответно местната власт да отговори на това, което направихме и което според мен беше много сериозен пробив за пръв път в екологично законодателство, в закона ние променихме в момента стимулите и респективно санкциите към местната власт, не те да изпълняват програмите си. Досега беше санкционирано, ако не се изпълняват програмите, сега ние санкционираме, ако няма резултат, т.е. за първи път фокусът е насочен към постигане на резултат, което в края на краищата е важно, защото ако вие изпълнявате една програма без резултат, значи тази програма не е добра“, коментира Димов.\n\r\nМного е ранен етапът за цените на самолетните билети във връзка с декларацията на холандското правителство за авиацията, каза той във връзка с декларацията на холандското правителство за авиацията.\n\r\n„Това по принцип много на ранен етап е. Тук се повдига много сериозен въпрос и в ЕС не трябва да има теми табу. Това е въпрос в общия контекст на мобилността. Българското правителство в мое лице предложи да бъде направен специален фонд за електрификация на транспорта в Европа. Това е пореден разговор в посока чистата мобилност, тук тепърва ще предстои да се правят анализи и да се взимат решения“, каза още Димов.\n\r\nСпоред него този проблем има няколко аспекта: икономически, екологичен и социален. „България се присъедини към повдигането на дебат. Този дебат трябва да се проведе, този анализ трябва да се случи. Когато той се случи и видим не само единият елемент, ЕК ще вземе решение дали изобщо да стартира такъв процес и като го стартира всяка държава членка ще може да вземе отношение по него“, допълни още Димов.\r\n ", "date": "2019.11.16", "title": "Димов: Над 700 млн. за решаване на проблема с мръсния въздух"}
{"url": "https://www.dnes.bg/sport/2019/11/16/shampionyt-po-vdigane-na-tejesti-mincho-pashov-pochina-vnezapno.429865", "text": "На 58-годишна възраст вчера внезапно почина изтъкнатият български състезател по вдигане на тежести Минчо Пашов, пише Пловдив прес. \n\r\nРоден е на 7 ноември 1961 година в село Шишманци, Пловдивско. На олимпийските игри в Москва извоюва бронзов медал в категория 67.5 кг. Това е и неговото първото участие при мъжете.\n\r\nМинчо Пашов започва да тренира през 1972 г. при големия специалист Ганчо Карушков. Завършва ССУ „Васил Левски“ в Пловдив. Дебютира в националния отбор на световното първенство за юноши в София през 1977 г., където се класира на трето място. Това е първото му голямо официално състезание в кариерата.\n\r\nСъстезава се за „Марица“ (1972­1981), ЦСКА (1981­1982) и „Левски“ (1982­1986). Дипломира се и в НСА. \n                    \n                    \n                \n                \n                \n                \r\nПрез 1980 и 1981 г. е световен шампион за младежите. \n\r\nТрикратен световен и европейски шампион за мъже в категория 75 кг за 1981, 1982 и 1985 г. На турнира „Черно море“ във Варна (алтернативен на олимпиадата) през 1984 г. поставя световен рекорд от 212,5 кг в изтласкването. На шампионата на света през 1982 г. в Любляна двамата с Янко Русев събарят 4 световни рекорда в категория 75 кг.\n\r\nПогребението на Минчо Пашов е утре, неделя, 17 ноември 2019 г. Поклонението е от 11.00 часа на Централни гробища в Пловдив, пише \n\r\n ", "date": "2019.11.16", "title": "Шампионът по вдигане на тежести Минчо Пашов почина внезапно"}
{"url": "https://www.dnes.bg/notifikacii/2019/11/16/ankara-turciia-kupi-sistemi-s-400-za-da-gi-izpolzva.429857", "text": "Турция е купила от Русия противоракетни системи С-400, за да ги използва, а не да ги \"държи настрани\", заяви Исмаил Демир, ръководителят на Агенцията за отбранителна промишленост, в интервю за Си Ен Ен, цитирано от агенция Ройтерс.\r\n\r\n\"Не е логично която и да е страна да купува такива системи, само за да ги държи настрани\", каза Демир и добави, че турски и американски представители ще работят за решаването на този проблем.\n\r\nТой каза също, че в Турция няма да идва руски персонал, за да управлява системите С-400.\r\n\r\nПрезидентите Реджеп Тайип Ердоган и Доналд Тръмп разговаряха в сряда във Вашингтон за преодоляване на все по-големите разногласия между съюзниците в НАТО във връзка с купуването на руско оръжие, както и за политиката по отношение на Сирия, припомня БТА.\r\n\r\n ", "date": "2019.11.16", "title": "Анкара: Турция купи системи С-400, за да ги използва"}
{"url": "https://www.dnes.bg/cars/2019/11/16/novi-horizonti-vw-smiata-da-uvelichi-razhodite-za-e-koli-s-36.429875", "text": "Volkswagen планира да увеличи разходите за електрически автомобили, технологии за автономно управление и други иновации с 36% на фона на увеличената конкуренция в сектора при замяната на двигателите с вътрешно горене, съобщава .\n\r\nНовият 5-годишен бюджет на компанията възлиза на 60 млрд. евро (66 млрд. долара), като по-ранните планове бяха той да е в размер на 44 млрд. евро. Разходите възлизат на 12 млрд. евро годишно.\n\n\n\n\r\n\"Решително продължаваме напред с трансформацията на Volkswagen Group и съсредоточаваме инвестициите си върху бъдещето на мобилността\", заяви главният финансов директор на концерна Ханс Дитер Пош.\n                    \n                    \n                \n                \n                \n                \r\nРязкото увеличение на разходите отразява нарастващия натиск върху автомобилните производители на фона на технологичните трансформации и все по-строгите регулации за вредните емисии. Забавящите се пазари правят финансирането на инвестицията по-трудно.\n\r\nVolkswagen понижи прогнозата си за глобални доставки на превозни средства миналия месец, когато търсенето спадна на ключови пазари, включително в  Китай. Производителят намали производствените си планове с 900 хил. автомобила, за да избегне презапасяване.\n\r\n\"2020 г. се очертава като изключително предизвикателна, но финансовите цели на Volkswagen могат да бъдат постигнати”, заяви още Дитер Пош.", "date": "2019.11.16", "title": "Нови хоризонти: VW смята да увеличи разходите за е-коли с 36%"}
{"url": "https://www.dnes.bg/stranata/2019/11/16/edin-ot-reaktorite-na-aec-kozlodui-na-50.429876", "text": "С 50 на сто е била намалена мощността на единия реактор на АЕЦ \"Козлодуй\" заради авария, съобщи Bulgaria ON AIR.\r\n\r\nОт атомната централна съобщиха, че малко след 9 часа тази сутрин системата за автоматично разтоварване на пети блок автоматично е понижила мощността след изключване на главна циркулационна помпа. \r\n\r\nЕкипите на атомната централа извършват необходимите проверки на оборудването, другият блок продължава да работи на пълна мощност, съобщи .\r\n\r\nШести блок на АЕЦ “Козлодуй” работи с пълно натоварване на мощността.", "date": "2019.11.16", "title": "Един от реакторите на АЕЦ \"Козлодуй\" – на 50%"}
{"url": "https://www.dnes.bg/football/2019/11/16/stoichkov-bil-mnogo-zle-sled-macha-s-angliia-plakal-vecherta.429873", "text": "Легендата на българския футбол Христо Стоичков даде интервю за британското издание \"Дейли Мейл\", в което отново коментира расистките прояви на българските фенове по време на евроквалификацията с Англия (0:6).\n\r\n\"Сега съм много щастлив, защото съм в моя Маями. Но в онази вечер се почувствах много зле. Плаках, защото трябваше. Моята страна е хубава. Играл съм на този стадион много пъти и никога не съм чувал расистки обиди. Никога. Този проблем не съществуваше. Всичко това стана заради една групичка тъпаци. Българите са скромни, отнасят се с уважение към другите нации. Гордея се с моята страна, горд съм, че съм играл за нея. Твърде много се говори за този инцидент, нужни са мерки\", коментира Стоичков пред изданието.\n                    \n                    \n                \n                \n                \n                \r\nБългарският национален отбор сега не е добър. Тъжно е, но е истина. В миналото имахме играчи с характери, които играеха във водещи първенства като Бербатов в Англия, Балъков в Германия, Мартин Петров в Англия и Германия, Трифон Иванов в Испания и Австрия и Стилиян Петров в Шотландия и Англия, казва Стоичков.\r\n\"Сега националният ни отбор изживява труден период, но това важи за целия български футбол. Нямаме добри играчи. Клубните ни отбори също са слаби. Нямаме нито един футболист, който да играе в някое от водещите пет първенства в Европа. Спадът не е от вчера, но не знам точно каква е причината. В края на краищата, аз съм в Маями\", каза още Стоичков.\r\n", "date": "2019.11.16", "title": "Стоичков бил много зле след мача с Англия, плакал вечерта"}
{"url": "https://www.dnes.bg/world/2019/11/16/veneciia-shte-izpluva-dnes-san-marko-beshe-otvoren.429878", "text": "Туристите и жителите на Венеция днес получиха отново разрешение да обикалят централния площад Сан Марко, ден след като той отново беше затворен заради ново покачване на водното равнище, предаде Асошиейтед прес, цитирана от БТА.\n\r\nДнес по обед нивото на водата във Венеция се покачи до 110 сантиметра, като площад Сан Марко се оказа под 20 сантиметра вода. Това не попречи на туристите да джапат във водата из него със специални ботуши. Вчера водното ниво беше 154 сантиметра, а във вторник вечерта в пика на наводненията беше 187 сантиметра.\n\n\n\n\r\nКметът на Венеция Луиджи Бруняро каза, че щетите от наводненията ще достигнат най-малко 1 милиарда евро, но финалната оценка за сумата ще бъде направена едва след като Венеция \"се изсъхне от високата вода\".\n                    \n                    \n                \n                \n                \n                \r\nБруняро съобщи, че градът поставя началото на програми, които да помогнат на физически лица и на магазините и предприятията да се съвземат от случилото се. Физическите лица могат да получат 5000 евро помощ, а магазините и предприятията на 20 000 евро. Най-пострадалите физически и юридически лица могат дори да бъдат одобрени за помощ, която да покрие 70 процента от понесените от тях щети.\n\r\nВ четвъртък италианското правителство обяви извънредно положение и одобри 20 милиона евро първоначална спешна помощ за подпомагане на възстановяването на Венеция.\n\r\nВчера кметът на Венеция обяви, че се открива специална банкова сметка за всички, в Италия и чужбина, които искат да дарят суми за възстановяването на града. \"Благодарение на вашата помощ, Венеция, която е едно уникално място и наследство на целия свят, ще блесне отново\", каза Бруняро.\r\n/БТА/\r\n ", "date": "2019.11.16", "title": "Венеция ще изплува: Днес Сан Марко беше отворен"}
{"url": "https://www.dnes.bg/index/2019/11/16/suhi-i-napukani-ustni-kak-da-izberete-balsam.429817", "text": "Освен заради сезонните промени, сухите устни може да са страничен ефект от използването на някои лекарства, например антихистамини, които се пият при алергии или изотретиноин (при акне), обяснява от своя страна дерматологът Меган Фели.\r\n\r\nЗа да защитите добре устните си през есента и зимата, първото нещо, което трябва да направите, е да изхвърлите старите балсами, чийто срок на годност е изтекъл. Също така, добре е да не ползвате такива, които сте нанасяли през лятото, защото тяхната формула е по-различна и няма да ви донесе кой знае какъв ефект.\r\n\r\nЧетете добре етикетите и си изберете балсам, който съдържа съставки, създаващи защитна бариера по кожата. Тя ще държи влажността в устните за по-дълго време. Вазелин, силикон, сквален, ланолин, масло от ший и пчелен восък, са нещата, които трябва да търсите. Глицеринът и хиалуроновата киселина също са предпочитани, защото предотвратяват изсушаване. Някои продукти са направени и с хидрокортизон, който може да намали възпалението при вече сухи и болезнени устни.\r\n                \n                \n                \r\nМного балсами съдържат охлаждащи агенти като камфор и ментол. Те ухаят приятно, но при контакта с кожата може да я раздразнят.\r\n", "date": "2019.11.16", "title": "Сухи и напукани устни - как да изберете балсам?"}
{"url": "https://www.dnes.bg/football/2019/11/16/kapitanyt-ivelin-popov-si-trygva-ot-nacionalniia-otbor.429882", "text": "Капитанът на националния отбор на България по футбол Ивелин Попов обяви, че утре ще изиграе последния си мач за националния отбор на България в европейската квалификация срещу Чехия в София.\n\r\n\"Днес заявявам, че утре за последен път ще играя за националния отбор. На 32 години съм, надявам се утре да запиша 90-и мач. 12 години бил ли съм здрав, съм бил в националния отбор. След като стана ясно, че се класираме за баражите за Европейско първенство, искам да предам щафетата на младите, те са отидат да играят там. Време е за смяна на поколенията. Моят път съм го извървял. Всичко съм постигнал с много труд и много работа\", заяви Попов.\n\r\n\"Бил съм капитан при осем треньора. Винаги съм бил избиран или от старши треньора, или от футболистите. Никой не може да ми подсказва на мен дали да спирам, или не. Така съм го почувствал. Пътят ми е бил трънлив, извървял съм го, за нищо не съжалявам. Имало е много победи над именити, големи отбори, но е имало и много загуби. Тежи от тях, но винаги съм намирал сили да се изправя и да продължа напред.\n                    \n                    \n                \n                \n                \n                \r\nТака го чувствам. Ще се концентрирам върху клубния ми отбор и ще съм най-големия фен на националния отбор. Обмислях го след Англия, но изчаквах да минат мачовете и отборът да е класиран за бараж, за да го обявя\", каза още той.\n\r\n\r\n ", "date": "2019.11.16", "title": "Капитанът Ивелин Попов си тръгва от националния отбор "}
{"url": "https://www.dnes.bg/art/2019/11/16/170-predstavleniia-v-nosht-na-teatrite-tazi-vecher.429879", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nПловдив е един от 18-те града, които тази вечер се включват в седмата нощ на театрите в България. В над 90 места ще има повече от 170 представления и срещи зад кулисите. В тях ще вземат участие над 1500 творци. \r\n\r\nВ инициативата се включват едни от най-големите ни и известни театри - Народният \"Иван Вазов\" в столицата, Софийската опера и балет, Драматичния театър в Пловдив, Операта в Стара Загора, предава Bulgaria ON AIR.\r\n\r\nТази година посланието на инициативата е \"Ти променяш играта. Играта променя теб\".", "date": "2019.11.16", "title": "170 представления в \"Нощ на театрите\" тази вечер"}
{"url": "https://www.dnes.bg/eu/2019/11/16/plakat-s-nadpis-edinstvoto-glupako-v-kabineta-na-tusk.429622", "text": "Преди да защити границите си, Европа трябва да опази същността си - ценностите си за единство, съпричастност и законност. Това заяви председателят на Европейския съвет Доналд Туск в реч за откриването на учебната година в Колежа на Европа в Брюж.\n\r\nТуск говори за отношенията с Москва, за кризата с Гърция, за оттеглянето на Великобритания, за миграцията и за бъдещето на ЕС. В кабинета ми е окачен плакат с надпис \"Единството, глупако!\" и ще го оставя там за всеки случай, каза той.\n\r\nРусия не е наш стратегически партньор, а стратегическият ни проблем. Санкциите срещу Москва бяха удължавани при целия ми мандат, посочи Туск. \n\r\nЕвропа няма да бъде суверенна без приобщаването на Балканите и без независима Украйна, добави той.\n                    \n                    \n                \n                \n                \n                \r\nТуск отбеляза, че неведнъж в изтичащия си мандат се е налагало да убеждава държавите от ЕС да запазят единство при продължаването на санкциите срещу Москва, както и при преговорите с Лондон и за оставането на Гърция в еврозоната. Той съобщи, че при преговорите по гръцката криза е оставало много малко до взимането на крайно решение, предложено от Германия и Нидерландия.\n\r\nПо думите на Туск при споровете около въвеждането на задължителни квоти за разпределянето на мигрантите в ЕС се е стигнало до силни спорове. Беше по-лесно да се въведат квоти, отколкото да се защитят границите. Разбра се, че защитата на бежанците не трябва да бъде в противоречие със задължението към собствената ни гранична сигурност, посочи той.\n\r\nТуск за пореден път изрази надеждата, че с поредната отсрочка за оттеглянето на Великобритания от ЕС, освен до \"продължения\", \"мачът\" може да стигне и до \"дузпи\". По неговите думи всичко това дава възможност британците да преосмислят желанието си да напуснат. \n\r\nТуск каза, че при много от своите срещи е чул мнението, че с напускането си британската страна ще стане \"второразреден играч\". Направих всичко по силите си Лондон да получи повече време, добави той.\n\r\nТуск призова Европа да не преминава на различни скорости на развитие, защото това вече се е случвало след Втората световна война. По неговите думи не може да се поставя избор между бързото разширяване или разпада на ЕС. Той порица президента на Франция Еманюел Макрон заради скорошното противопоставяне на Париж на предложението за даване на начало на присъединителни преговори със Скопие и Атина. Туск определи Макрон като \"безспорен водач\" и надежда за бъдещето. \r\n \r\n/БТА/", "date": "2019.11.16", "title": "Плакат с надпис \"Единството, глупако!\" в кабинета на Туск"}
{"url": "https://www.dnes.bg/index/2019/11/16/noemvri-2019-g-kak-blade-runner-formira-syvremennoto-obshtestvo.429361", "text": "Ноември 2019 г.\r\nГрадът се простира до където погледът ни стига. Светлините на всяка една от сградите светят ярко, за разлика от звездите, които не се виждат от изпълненото с мъгла небе. Летяща кола се появява, после изчезва преди да се насочи към две огромни пирамиди.\r\nНервен мъж преминава през разпит от своя супервайзор в компанията Tyrell Corporation. Той не приключва добре. Виждаме друга летяща кола, която се носи над тесните улици, с неонови реклами. Гърмящ глас весело казва, че вероятно многобройните жители на този интересен свят от бъдещето ги очаква в колониите.\r\nВсъщност това не е бъдещето. Вече не. Това е Blade Runner, филмът от 1982 година, който Ридли Скот режисира, използвайки за вдъхновение романа на Филип Дик \"Сънуват ли андроидите електрически овце“. Той ни разказва историята на ченгето Рек Декарт, който преследва пенсионирани репликанти, чието присъствие на Земята е нелегално.\r\n                \n                \n                Това може да ни звучи много далечно от нашата реалност, но както ни съобщават надписите в началото на филма, действието се развива в Лос Анджелис през ноември 2019 година.\r\nТака погледнато Blade Runner вече не е научна фантастика, а плашещ трилър... Въпросът е през тези 37 години от излизането на филма до днес, колко близо сме стигнали до бъдещето, представено в лентата?\r\nНякои от представите на Скот за бъдещето са много старомодни – когато за първи път виждаме Декарт, той чете истински вестник. Интернет все още няма, в магазините продават огромни телевизори, като кутиите, които имахме преди 15 години, а Рейчъл, асистентка на Елдън Тайръл, шефът на компанията, която произвежда репликанти, пуши цигара вътре в офиса си.\r\nСветът на  Blade Runner е място, където измислената неонова реклама на Tyrell Corporation свети заедно с такива на истински компании. Скот залага на сигурност с Coca-Cola, но не познава за друга корпорация – PanAm. Авиокомпанията фалира през 1991 година.\r\nОт друга страна, нашият свят все още се опитва да догони технологията в измислената реалност на Blade Runner.\r\nМиналият месец германската компания Lilium обяви, че летящата кола, която произвеждат, ще може да бъде използвана като такси до 2025 година. Все още нямаме изкуствени хора, но правим големи стъпки в манипулацията на гени, причинявайки известна доза притеснение в някои сектори. Все още не ни се налага да преминаваме през тест, за да докажем, че не сме репликанти, но колко пъти ви се е налагало да отбелязвате светофарите на снимка, за да докажете на дадена интернет страница, че не сте робот?\r\nНо някои неща Blade Runner пресъздава доста добре.\r\n\"Разочароващо е, че това, което филмът е познал напълно е дестопичната обстановка, формирана от корпоративните намеси и влияние, масовата индустриализация, унищожителния ефект върху околната среда, полицейската държава, капризите на богатите, които причиняват хаос и насилие, от които страдат най-вече социално слабите“, казва пред BBC медийният критик Мичи Трота.\r\nВ Blade Runner репликантите имат продължителност на живота едва 4 години, за да се предотвратят бъдещи бунтове. Според Трота има нещо общо между гнева на роботите, предизвикан от съкращението на живота им заради корпоративната алчност и безразличие и съвременният провал на американското здравеопазване и глобализираната експлоатация на работниците.\r\n\"Със сигурност предпочитам летящите коли пред това“, казва тя.\r\nBlade Runner от 1982 година и неговото продължение от 2017 година познават още нещо – състоянието на околната среда.\r\n\"Екологичният срив, който филмът толкова ярко изобразява, не е много далеч от обстановката в наши дни“, посочва писателят на научнофантастични книги Матю Кресел. То припомня известният кадър на смога над Пекин, който прилича като кадър от лентата на Скот.\r\n\"В момента светът претърпява най-голямото масово измиране след това на динозаврите преди 65 милиона години“, добавя той.\r\nНо адекватен ли е въпросът, какво е успял да предскаже Blade Runner? Работа ли е на научната фантастика да се опитва да познае какво ще се случи в бъдещето?\r\nСпоред писателката Мери Робинет Ковал това, което е интересно в научната фантастика е философските въпроси, които подтиква. В Blade Runner това е въпросът за смъртността. За нея не е толкова важно дали те предсказват бъдещето, а със своите идеи да подтикнат развитието на човечеството.\r\nТрота се съгласява с твърдението на Ковал, но добавя, че \"работата на научната фантастика е да ни накара да си представим изцяло нови светове“.\r\nПо думите на Ковал научната фантастика служи и като вдъхновение за много инженери, които се допитват до книгите и филмите за бъдещите си изобретения. \"Може би Star Trek подтикна създаването на телефона с капаче, а 1984 – появата на Big Brother”, казва тя.\r\nСъщо така, може да служи и като предупреждение. Все пак едва ли някой иска да живее в света на Blade Runner от ноември 2019 година.", "date": "2019.11.16", "title": "Ноември 2019 г. – как Blade Runner формира съвременното общество"}
