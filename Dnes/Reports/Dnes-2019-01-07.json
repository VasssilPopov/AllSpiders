{"url": "https://www.dnes.bg/science/2019/01/07/otkritieto-na-titanik-paravan-za-sekretna-iadrena-misiia-na-sasht.396535", "text": "15 април 1912 г. Титаник, един от трите лайнера от типа \"Олимпик\", се блъска в айсберг. Два часа и 40 муниту по-късно плавателният съд е на дъното на океана, разцепен на две. Загиват 1500 души.\r\n73 години по-късно изследователят Робърт Балард намира останките на Титаник, на дъното на морето.\r\nРеволюционното откритие попада на заглавните страници на всички вестници. Информацията за цялата операция остава строго класифицирана в продължение на години, но днес тя вече е наяве.\r\nВсички мислят, че открието на потъналия кораб е абсолютно безкористен научен опит. Операцията по намирането на Титаник обаче се оказва нещо съвсем различно - оказва се тайна мисия на САЩ по време на Студената война.\r\n                    \n                    \n                Откритието е било направено по време на операция на военоморските сили на Съединените щати, които искали да намерят и възстановят две потънали на дъното на океана ядрени подводници. \n\n\n\r\n\"Не искаха светът да знае за операцията. Затова трябваше да имам прикритие\", споделя самият Робърт Балард в интервю за CNN.\r\nПо онова време Балард е командир и учен в Института по океанография на Уудс Хол (Woods Hole Oceanographic Institution) - частна неправителствена институция за изучаване на подводния свят. Срещнал се с военоморските сили през 1982 г., за да помоли за финансиране на нова технология, която да му помогне да открие Титаник. Била му предложена помощ, но военните се интересували от технологията за съвсем друга цел.\r\nБалард щял да получи възможността да направи проучване за Титаник, но само ако се съгласи да участва в експедиция за намирането и изучаването на двете американски ядрени подводници - USS Thresher и USS Scorpion, потънали през 60-те години на миналия век.\r\nПодводните камери щели да му помогнат не само да достигне, но и да заснеме потъналия на дъното на океана Титаник. Затова се съгласил.\r\n\"Знаехме много добре какво представляваха тези подводници. Това, което се искаше от мен, е да се върна там и да внимавам руснаците да не ме проследят, защото САЩ силно се интересуваше от оръжията, които се намираха на тях. Историята за намирането на Титаник беше един прекрасен параван, който очевидно успя прекрасно да замаже очите на медиите за онова, което правих\", разказва още Балард.\r\nКогато свършват своята работа по ядрените подводници, на изследователския екип му остават само 12 дни, за да открие всъщност Титаник. И успяват - плавателният съд е намерен на повече от 3600 метра дълбочина. Самите откриватели са откровено развълнувани от своята находка, а медиите - още повече.\r\nОткритието на Титаник изглежда получава огромно медийно внимание, но целта на самата експедиция била съвсем друга и била държана в пълна тайна. Дори след статия на Ню Йорк Таймс, написана няколко дни след намирането на потъналия кораб, официални лица напълно отричат за подобна мисия.\r\nГоворител на военоморските сили на САЩ по онова време е капитан Брент Бейкър, който обяснил, че проектът бил просто тест, който целял да провери единствено дали океанографската система работи. Нищо повече. Учените пък от друга страна открекли всякакво участие на военните.", "date": "2019.01.07", "title": "Откритието на Титаник – параван за секретна ядрена мисия на САЩ "}
{"url": "https://www.dnes.bg/akoshtete-vqrvaite/2019/01/07/horata-s-kafiavi-ochi-po-podatlivi-na-depresiia.398464", "text": "Да се чувствате потиснати по това време на годината е нещо типично - празниците минаха, подаръците бяха раздадени, навън е студено, мрачно, не е подходящо за дълги разходки и т.н.\r\nНо някои хора не само са в лошо настроение, а са направо депресирани през януари и февруари и страдат от т.нар. сезонно афективно разстройство.\r\nВярва се, че то е предизвикано от по-късия ден, по-малкото светлина и слънце и тоест - по-малко поемане на витамин D. Но се оказва, че има някои хора, които са по-податливи на това състояние и това зависи от цвета на очите им.\r\n \r\nЛанс Уъркман, професор по психология в Унивреситета на Южен Уелс, е провел проучване, което установило тази зависимост. Изследването показало, че хората с кафяви очи по-често страдат от сезонно афективно разстройство, от тези с по-светли очи, пишат от британския Cosmopolitan.\r\n \r\nБили са изследвани 175 студенти от два университета (този в Южен Уелс и друг - в Кипър). Те са отговаряли на въпроси, свързани с навиците им през сезона. Такъв въпросник се използва за диагностициране на сезонно афективно разстройство при оплаквания на пациенти.\r\n \r\nРезултатите показват, че хората със сини или пъстри очи не се влияят толкова от промяната на времето, за разлика от тези с тъмокафяви или черни очи.\r\n \r\n", "date": "2019.01.07", "title": "Хората с кафяви очи: По-податливи на депресия"}
{"url": "https://www.dnes.bg/eu/2019/01/07/zashto-chlenstvoto-v-evrosyiuza-e-vajno-za-vas.398495", "text": "Имайки предвид предстоящите европейски избори, важно е мобилизирането на голямо гражданско участие в тях. Гласуването е едно от основните права на демократичното общество, а най-важното послание е, че ако човек не даде вота си, то някой друг ще го направи вместо него. Това каза ,, в ефира на .\r\nСтойчев отбеляза, че Информационното бюро на Европейския парламент в България вече е дало начало на кампания, в която гражданите да могат да изразят мнението си защо членството на страната ни в Европейския съюз (ЕС) е важно, като основната ѝ идея е именно да увеличи гражданското участие на европейските избори.\r\n                    \n                    \n                Гостът коментира и борбата с дезинформацията, на която Европейската комисия (ЕК) обръща специално внимание в контекста на изборите.\r\n„“.\r\nСтойчев коментира и нарастващата популистка вълна в Европа.\r\n„“.\r\n", "date": "2019.01.07", "title": "Защо членството в Евросъюза е важно за Вас?"}
{"url": "https://www.dnes.bg/notifikacii/2019/01/07/ludogorec-se-uredi-s-trima-nacionali.398498", "text": "Лудогорец продължава с мащабната си селекция. Разградчани обявиха имената на 3 нови попълнения.\r\nЕдин от най-перспективните български футболисти - Серкан Юсеин, вече е играч на \"орлите\", съобщи директорът на спортната администрация в клуба Георги Караманджуков.\n\r\n22-годишният халф на Ботев Пловдив вече има предварителен договор с \"орлите\" и най-късно от юни ще се присъедини към тях. Същото е положението и с националния страж на България - Пламен Илиев.\n\r\nВратарят е парафирал с разградчани, но до юни месец е футболист на Астра и е въпрос на преговори дали ще се озове в Разград сега или през лятото. Единственият сигурен нов през зимата е румънският национал Адриан Попа, който е привлечен под наем с опция за закупуване от Рединг.\n                \n                \r\n\"Попа има разрешение от Рединг да тренира с нас. След месец май можем да го закупим. Също така имаме предварителни договори с Пламен Илиев и Серкан Юсеин. Брандао е преотстъпен, а Цветомир Панов вече няма да е част от първия отбор\", обяви Караманджуков.\n\r\n\r\n ", "date": "2019.01.07", "title": "Лудогорец се уреди с трима национали"}
{"url": "https://www.dnes.bg/obrazovanie/2019/01/07/ombudsmaia-taksite-za-detski-gradini-da-otpadnat.398482", "text": "Според омбудсмана Мая Манолова отпадането на таксите за детски градини и ясли е реална и положителна стъпка за справяне с демографската криза.\r\n\"Отпадането на таксите е най-важното средство за осигуряване на достъп на всички деца до предучилищно образование, до детска ясла и детска градина, защото 50-60 лева са непосилни за родители да пращат своите деца в детски заведения\", каза Манолова при посещение си в Ловеч.\n\r\nТя се е срещнала с родители по повод решението на общинския съвет в града от края на миналата година, според което родителите няма да плащат такси за детските градини и ясли. То обаче беше оспорено от кмета на Ловеч Корнелия Маринова, която поиска извънредна сесия по темата.\r\n                    \n                    \n                По думите на Манолова инвестицията, която Общината би направила, е високо възвръщаема, защото децата които са били в детски заведения, в предучилищна подготовка, много по-малко отпадат от училище.\r\n\"От друга страна, самата идея да направиш предучилищната подготовка задължителна за 5 и 6-годишните и в същото време тя да е платена е нечестна спрямо родителите в България\", каза още омбудсманът.\r\nТя добави, че в 25 по-малки общини тези такси вече са премахнати и Ловеч би бил първият областен център, който да даде пример и на останалите.\r\nОмбудсманът опроверга твърдението на кмета на община Ловеч Корнелия Маринова, че това решение противоречи на Закона за местните данъци и такси. \"Чл. 298 в Закона за училищното и предучилищното образование регламентира въвеждането на таксите за хранене в предучилищната забавачка за 5 и 6-годишните. Там се препраща към Закона за местните данъци и такси по отношение на размера и начина на тяхното администриране. Същият този чл. 298 в ал. 4 казва, че родителите могат да бъдат освободени от плащането на тази такса, като това се случва с нормативен акт, какъвто е Наредбата на Общинския съвет. По силата на Наредбата и в момента определени групи деца са освободени от такси\", посочи Манолова.\n\r\nТя отправи призив към общинските съветници да препотвърдят това решение и предложи да се организира обществено обсъждане, да се прецени какъв финансов ресурс ще струва на Общината и какви ще бъдат ефектите - ранното детско развитие, неотпадането на децата от училище, решаването на демографските проблеми.\n\r\nОмбудсманът каза още, че има отговор от Министерството на образованието и науката и от Националното сдружение на общините в Република България, според които неплащането на такси не е противозаконно, пише \"\".\n\r\nМая Манолова, заедно със своя екип, се срещна с Ловчанския митрополит Гавриил и посети Центъра за настаняване от семеен тип - 5 в Ловеч, в който е настанено дете, за което има решение на съда, че то трябва да бъде изведено от там и настанено в подходяща за него среда, но вече месеци това не се случва.\n\r\nПо думите на Ева Жечева, директор на дирекция \"Права на детето\" към Омбудсмана, която бе на посещение в Центъра през октомври, детето е с поведенчески проблеми, с изключително тежка медикаментозна терапия, сред деца, с които не може да комуникира.\n\r\n\"Това дете е пример как държавата може да съсипе и да осакати едно дете. Очевидно неговото място не е тук и институциите си прехвърлят отговорността\", каза Манолова.\n\r\nТя добави, че има предложение до Държавната агенция за закрила на детето заедно да организират среща с всички институции, които имат отношение и да намерят решение. \"Това не е честно, не е нормално, не е адекватно да има центрове, които да отказват да приемат едно такова дете. Това означава, че цялата ни система за закрила е пародия\", коментира още омбудсмана.", "date": "2019.01.07", "title": "ОмбудсМая: Таксите за детски градини да отпаднат!"}
{"url": "https://www.dnes.bg/zvezdi/2019/01/07/bliznaci-vezni-i-vodolei-po-kakvo-se-razlichavat.398491", "text": "Много хора възприемат представителите на въздушните зодии Близнаци, Везни и Водолей за безотговорни, вятърничави и лишени от дълбоки емоции личности.\r\nИстината е, че между качествата на тези знаци има доста прилики, но има и фундаментални разлики. \r\nИ трите зодии са отлични комуникатори, но Близнаците са най-добри в общуването. Този знак е подвижен и е управляван от планетата Меркурий.\r\n \r\nВезни е кардинален знак, управляван от Венера, а Водолей е фиксиран знак, управляван от Уран.\r\n \r\nВече казахме, че и трите въздушни знака имат вродена способност да разговарят. При Близнаците обаче, любопитството, въображението, склонността към скука, безпокойство и непостоянство са най-характерни.\r\n \r\nБлизнаците често са привлечени от работа, където могат да използват ръцете си, като фризьор, учител по пиано и т.н. Те се нуждаят от постоянно разнообразие на работното място, така че някои от тях се справят отлично като търговци, особено ако продажбите им позволяват да пътуват.\r\n \r\nУправителят на зодията Меркурий, прави Близнаците умели в професии като учител, преподавател, писател. журналист и др.\r\n \r\nТяхната непостоянна природа не им позволява да се задържат дълго време на едно място, затова и представителите на тази зодия често сменят работата си, партньорите си, жилището си, приятелския си кръг и др.\r\n \r\nХората от зодия Везни също обичат да общуват, но това при тях е по-скоро от вътрешната им нужда да бъдат приети от другите. Везните имат нужда да бъдат във връзка и рядко остават за дълго време без постоянен партньор.\r\n \r\nВезни е кардинален знак и представителите на тази зодия често имат силна управленска енергия и рано или късно стават шефове. \r\n \r\n", "date": "2019.01.07", "title": "Близнаци, Везни и Водолей: По какво се различават?"}
{"url": "https://www.dnes.bg/notifikacii/2019/01/07/kristalina-georgieva-shte-oglavi-svetovnata-banka.398513", "text": "Кристалина Георгиева застава начело на Световната банка от 1 февруари. \r\nБившият български еврокомисар временно ще изпълнява длъжността президент на една от най-влиятелните международни финансови организации, предаде bTV.\r\nПричината е обявената днес изненадваща оставка на президента Джим Йон Ким, който е с мандат до 2022 г.  \r\nВ кратко съобщение Йон Ким обяви, че незабавно започва работа за компания и ще се занимава с инфраструктурни проекти в развиващите се страни.", "date": "2019.01.07", "title": "Кристалина Георгиева ще оглави Световната банка "}
{"url": "https://www.dnes.bg/obshtestvo/2019/01/07/2018-a-protesti-malki-v-bylgariia-revoliucionni-vyv-franciia.398421", "text": "Още една година мина под знака на протестите. Но колкото и да мислим, че нашите каузи са най-важните, общият поглед на картината показва, че това далеч не е така.\n\r\nСтотици или хиляди скандиращи с най-разнородни искания на столичните жълти павета може и да изглеждат като голям протест, но са далеч от мащаба на събралата се тълпа от недоволни пред парламента в Румъния, автопохода на \"жълтите жилетки\" във Франция и Белгия, парализиращите стачки в Гърция или масовия протест на лондончани, които блокираха мостовете над Темза с искане за повторен референдум за Brexit.\r\n \r\nА иначе недоволството в нашата страна започна още на 1 март с протест на джипитата, които настояваха за подобряване на условията им на труд.\n                    \n                    \n                \r\nПоследва акция пред Министерството на енергетиката заради високите сметки за парно за месец март. Тогава се събраха десетки софиянци, на които им беше дотегнало от хомота на ТЕЦ-а.\n\r\nПрез юни дисидентът Николай Колев-Босия пък хвърляше домати по сградата на парламента, а след това обяви и гладна стачка. Причината - възстановяването на корупционната схема за продажба на шофьорски книжки от служителите на Изпълнителна агенция \"Автомобилна администрация\" към Министерството на транспорта.\n\r\nКолев искаше незабавната оставка на транспортния министър Ивайло Московски и разпускане на настоящия парламент. Московски наистина подаде оставка, но поради съвсем друга причина, а и чак през есента. Главата му взе лично премиерът Бойко Борисов заради пътния ад с падналия в дерето автобус край Своге, който отне живота на 21 души.\n\r\nНай-сериозният протест през отиващата си 2018 г. обаче беше този на майките на децата с увреждания.\n\r\nПрез април те излязоха на улицата, за да покажат своето отчаяние. Под лозунга: \"Системата ни убива\" те искаха нов Закон за личната помощ.\n\r\nЕдна от най-активните организаторки на протеста беше Красимира Обретенова, която в средата на годината вдигна ръце и емигрира в Холандия. Обяснението й беше, че е принудена да стане здравен емигрант, защото не успява да се пребори с неуредиците у нас.\n\r\nНейната история за първи път трогна и премиера Бойко Борисов.След като разбра за намеренията ѝ да емигрира той каза на министрите си: \"Искам да видите какъв е случаят с тази жена с това дете, която сутринта гледах по телевизията. Кой е тоя ненормален администратор, който може да кара тия хора да ходят непрекъснато напред-назад, просто това, ако е истина, не само трябва да се уволни, трябва просто всичко там да го изчистите. Лично министърът да се занимае, кой е тоя администратор, така ли е, както е, ако е така - не знам какво трябва да направят. Малко човечност няма ли бе, какви са тия хора, държавни пари заплати взимат?\".\n\r\nКрасимира все пак остана в Холандия, но майките успяха да извоюват допълнително 150 милиона лева за хората с увреждания.\n\r\nВъпреки това през юни те направиха палатков лагер пред парламента и се заканиха, че няма да мръднат оттам докато не бъдат приети законови поправки.\n\r\nВ последния работен ден на парламента те изпратиха законотворците на ваканця по екзотични места с надуваеми плажни играчки. Посрещнаха ги на 5 септември, първият работен ден на народните избраници, с черни знамена и мълчание.\n\r\nИ докато социалното министерство, омбудсманът Мая Манолова и депутатите от ресорната комисия, работиха по текстовете, за да изпълнят исканията им, вицето Валери Симеонов в тв интервю пред партийната му телевизия обяви майките за кресливи, а децата им за уж болни.\n\r\nТова вече наистина ги ядоса и в продължение на седмици те блокираха Орлов мост, докато накрая Симеонов не се видя принуден да напусне поста. Майките обаче не се отказаха и чак след среща с премиера в края на годината се успокоиха, че законът, за който се бориха, ще стане факт. А палатковия им лагер пред НС изчезна, след като законотворците приеха окончателно новата нормативна уредба за хората с увреждания.\n\r\nВсъщност през месеците на недоволство на майките се породиха и съмнения, че зад тях стои левицата. От БСП  официално заявиха, че подкрепят протестиращите, защото исканията им са справедливи, но отрекоха да ги организират.\n\r\nДоста странна беше сбирката пред НС през септември. Беше обявено, че организаторите са българи, живеещи в чужбина, но сред демонстрантите не липсват познати и живеещи у нас лица от други протести. Имаше и опити за провокации, но полицията реагира на време и не се стигна до сблъсъци.\n\r\nСъщите протестиращи отново надодаха глас през ноември. Акцията, която не изведе много поддръжници на улицата, се организираше в социалните мрежи и беше обявена като недоволство на българи в страната и чужбина.\n\r\nПротести с искане за оставка на кабинета имаше и в Румъния, но мащабите им бяха съвсем различни.\n\r\nДесетки хиляди румънци, живеещи в чужбина, се събраха в Букурещ, за да протестират срещу правителството. Стигна се до сблъсъци, имаше пострадали. Исканията на близо 60-те хиляди протестиращи, голяма част от които са диаспора, бяха за разпускане на парламента, предсрочни избори, правителство на технократи, независимост на правосъдието, а също създаване на еднокамерен парламент, в който да влизат 300 сенатори, от които 100 да бъдат представители на диаспората.\n\r\nПолитическа жега имаше и в центъра на Атина. Само че там причината беше споразумението на Гърция с Македония, което изкара на улицата хиляди гърци в Атина, а и хиляди македонци в Скопие.\n\r\nГневът отново споходи света през ноември, а причините тогава бяха чисто икономически.\n\r\nУ нас хиляди хора от цялата страна излязоха на протест, като недоволството им беше заради непрекъснато растящата цена на живота у нас и ниските доходи. В над 30 града бяха организирани протестни автошествия, събрали стотици, на много места и хиляди автомобили, продължили повече от предвидено и небивали по масовост през последните години.\n\r\nСкъпите горива изкараха на улиците и шофьорите във Франция и Белгия.\n\r\nФренските власти съобщиха, че от 1 януари 2019 година цената на бензина ще се повиши с 3 евроцента, а на дизеловото гориво - с 6.5 евроцента. Един от компонентите на по-високите цени е въвежданият от правителството екологичен данък за отделяните газове с парников ефект. В Белгия политиците също се загрижиха за околната среда.\n\r\nТ. нар. протест на \"жълтите жилетки\" доведе до масови безредици в Париж, а началото на демонстрациите във Франция бе белязано от трагичен инцидент, след като участничка в един от протестите беше блъсната от кола и почина. Стотици бяха ранените, а след една от демонстрациите картината в Париж беше като след война. В крайна сметка френските власти се принудиха да отменят повишението на данъците за горивата.\n\r\nПротестите в Белгия също не минаха без напрежение и ранени.\n\r\nВ Лондон пък хиляди демонстранти се събраха в центъра на града, за да призоват за втори референдум за излизането на Великобритания от Европейския съюз. Само че според премиерката Тереза Май такава възможност няма и съдбата на Англия е решена.\n\r\nЗа разлика от този протест, който премина мирно, на 17 ноември 70 души бяха задържани заради блокирането на мостовете над река Темза като част от демонстрация срещу лисата на мерки за защита на околната среда.\n\r\nПрез същия ден в Холандия се проведе най-абсурдният протест. Стигна се до конфронтация на привърженици и противници на персонаж, известен като Черен Пит и представляващ помощник на холандския вариант на Дядо Коледа.\n\r\nБели хора често намазват лицата си с черна боя, когато изпълняват ролята на този персонаж. Противници казват, че подобно изобразяване на Черния Пит насърчава расистки стереотипи. Поддръжници защитават помощника на Синтерклас - холандския вариант на Св. Николай, протитипа на Дядо Коледа, като настояват, че той е традиционен детски персонаж.\n\r\nПолицията в Ротердам заяви, че е арестувала трима души, след като поддръжници на Черния Пит са влезли в сблъсък с демонстранти, протестиращи против персонажа.\n\r\nВ Леуварден органите на реда са предотвратили сбиване между две групи. В Гронинген полицията е разделила две групи демонстранти, за да не допусне конфронтация.\n\r\nТози бърз поглед на събитията през годината показва,че протести има и ще има, само че едва ли е нужно да си мислим, че нашите са уникални.", "date": "2019.01.07", "title": "2018-а: Протести – малки в България, революционни във Франция"}
{"url": "https://www.dnes.bg/notifikacii/2019/01/07/nai-visokata-prazna-sgrada-v-sveta-105-etajen-hotel-v-phenian.398473", "text": "Сто и пет етажният хотел \"Рюгьон\" отдавна загрозява гледката в Пхенян. Най-високата празна сграда в света се издига над севернокорейската столица от 1987 г. - голяма, но празна пирамида, която цялата е тъмна с изключение на самотния авиомаяк на върха й.\n\r\nЧужденците виждаха в недовършената сграда въплъщение на провала, докато хората в страната внимаваха да не я споменават често.\n\r\nТова беше така, докато светлинния дизайнер Ким Йон Ир не превърна отново небостъргача във водеща тема на разговор за местните жители.\n\r\nВ поразителен обрат на съдбата \"Рюгьон\" се прероди като символ на на гордост и на севернокорейската изобретателност, пише  Ерик Талмидж* от Асошиейтед прес.\n                \n                \r\nНяколко часа всяка нощ сградата, в която няма електричество, става екран на грандиозно светлинно шоу, при което повече от 100 000 LED светлини изобразяват известни статуи и паметници, залпове на заря, партийни символи и политически лозунги.\n\r\n\"Рюгьон\" все още е недовършен. Няма определен срок кога и дали изобщо хотелът ще посрещне евентуалния си първи гост. Остават въпроси дали структурата на хотела от стъкло и бетон е стабилна. А и електроснабдяването в Северна Корея е ограничено.\n\r\nВсичко това обаче няма значение.\n\r\n\"Чувствам се много горд\", каза наскоро в интервю, което даде за Асошиейтед прес пред хотела Ким, заместник-директор на отдел в Корейския център за светлинна декорация, и добави: \"Направих този великолепен дизайн за тази гигантска сграда и когато хората го видят, това ги кара да се почувстват добре. Това ме прави горд да работя като дизайнер\".\n\r\nШоуто бе представено за първи път през април, за да отбележи рождения ден на \"вечния президент\" на страната Ким Ир Сен.\n\r\nДизайнерът Ким каза, че подготовката е отнела близо пет месеца. Той отговарял за създаването и програмирането на светлинното шоу, което му отнело два месеца. Друг специалист отговарял за монтажа и електрозахранването.\n\r\nГрандиозни спектакли с LED светлини се правят по света от много години, при това дори върху по-големи сгради. Японският дизайнер Юсуке Мураками и базирана в Лондон компания създадоха съвместно през 2016 г. LED представление на най-голямата кула в света - \"Бурдж Халифа\" в Дубай.\n\r\n330-метровата кула \"Рюгьон\" има три отделни страни. Главното шоу е показвано на предната, а по-скромни светлинни ефекти осветяват останалите две. За най-горната островърха част на хотела Ким е създал изображение на севернокорейския флаг в червено, бяло и синьо, развяван от вятъра. Той е с височина 40 метра и се вижда от всяка посока.\n\r\nЧетириминутната основна програма започва със спектакъл, показващ историята на страната, последван от отдаване на почит към идеали като уповаване в собствените сили и революционния дух, и поредица от 17 политически лозунга като \"праволинейно единство\", \"хармонично цяло\" и \"100 битки, 100 победи\".\r\nСветлините са свързани с компютъризирана система за контрол с размерите на домашно DVD устройство.\n\r\n\"Цялата програма може да бъде съхранявана на карта памет и качена на контролния уред\", каза Ким и добави: \"Можем да правим диагностиката с лаптоп\".\n\r\n\"Рюгьон\" е значима част от наследството на севернокорейския ръководител второ поколение Ким Чен Ир - покойния баща на сегашния лидер Ким Чен Ун.\r\nТой заповяда хотелът да бъде построен като част от подготовката на Пхенян за 13-ия световен фестивал на младежта и студентите, на който градът бе домакин през 1989 г. - нещо като контрапункт на Олимпийските игри в Сеул през 1988 г., пише БТА\n\r\n\"Рюгьон\" се предполагаше да бъде най-високият хотел в света и да изпревари друг в Сингапур, който бе построен от южнокорейска компания, но сградата остана недовършена, когато Северна Корея преживя тежък икономически срив и глад през 90-те години на миналия век след разпада на Съветския съюз.\n\r\nХотелът тънеше в забрава, докато египетската компания \"Ораском груп\", която изгради мобилната телефонна мрежа на Северна Корея, не помогна с финансиране за довършването на стъклената му фасада през 2011 г.\n\r\nСъщо като баща си Ким Чен Ун има склонност към амбициозни строителни проекти, включително 82- и 70-етажните жилищни сгради в столичния квартал \"Рьомьон\" (\"Зора\"), които бяха открити миналата година, и грандиозния научно-технически комплекс с основна сграда във формата на гигантски атом.\n\r\n\"Целта на създаването на този светлинен екран е да се даде увереност и надежда за бъдещето на нашия народ\", каза дизайнерът Ким, като гледаше минувачите под светлините на грандиозното си шоу, и добави: \"Отзвукът е изключително голям. Националното знаме на върха на сградата е на височина стотици метри и всеки може да го види. Това изпълва хората с гордост и увереност, че са граждани, подтиква ги да работят много усилено\".\n\r\nТой отказа да направи прогноза кога самият хотел ще отвори врати. \"Това не е от моите компетенции\", пошегува се той.\n\r\nДизайнерът обаче уточни, че не се планира светлинното шоу на \"Рюгьон\" да бъде спряно, въпреки че може да претърпи някои промени.\n\r\n\"Бихме могли да променим съдържанието\", каза той и допълни: \"Изискванията и стремежите на народа, както и времената, се променят, така че можем да променим програмата, за да отразява това\".   ", "date": "2019.01.07", "title": "Най-високата празна сграда в света – 105-етажен хотел в Пхенян"}
{"url": "https://www.dnes.bg/notifikacii/2019/01/07/diado-ostavi-12-700-lv-pred-pametnik-vyv-vidin.398483", "text": "81-годишен видинчанин е станал жертва на телефонна измама, съобщиха от МВР.\r\nНа 5 януари възрастният мъж дошъл в районното управление и разказал за случилото се. Часове по-рано, около 11:30, той получил обаждане на стационарния си телефон.\r\nПлачеща жена обяснила, че трябва да предаде наличните си пари за операция. Разговорът продължил с мъж, който отправил заплахи и уверил стареца, че е наясно с какви средства разполага, тъй като жилището му било \"сканирано\".\r\nПо същото време пенсионерът получил обаждане и на мобилния си телефон – мъжки глас го уверил, че цивилни полицаи под прикритие охраняват дома му, за да не бъде нападнат от група лица.\r\nНепознатият продължил с указания за предаване на наличните пари. Малко след проведените разговори 81-годишният оставил сумата от 12 700 лева в плик пред паметник в града.\r\n                \n                Работата по случая продължава, в РУ-Видин е образувано досъдебно производство.\r\nЗа пореден път служителите на реда напомнят на жителите на града и региона: Никога не давайте парични суми и ценности на непознати. Искането на пари в телефонни разговори, под какъвто и да било предлог, е сигурен маркер за телефонна измама. Незабавно прекъснете разговорите и сигнализирайте в полицията – на място или чрез тел.112.", "date": "2019.01.07", "title": "Дядо остави 12 700 лв. пред паметник във Видин"}
{"url": "https://www.dnes.bg/zvezdi/2019/01/07/iskat-megan-otnovo-na-ekran-shte-prieme-li-hercoginiata.398486", "text": "Меган Маркъл се превърна в звезда на екрана с ролята си на Рейчъл Зейн в сериала \"Костюмари\". След като тя стана годеница на принц Хари обаче стана ясно, че бъдещето ѝ във филмовата индустрия приключва. В момента брюнетката е съпруга на кралската особа и очаква първото им дете. И ето, че тя отново има шанс да блесне на малкия екран и то срещу милиони долари.\r\nПродуцентите от NBC Universal са готови да предложат огромна сума на дукесата, за да се включи в един последен епизод. Те дори са предложили да дарят седемцифрения ѝ хонорар за благотворителност по неин избор.\r\nГовори се, че става въпрос за сума между 2 и 6 милиона долара, а самата Меган ще трябва да се появи за две минути като Рейчъл, а бременността ѝ ще влезе в сюжета. \r\n\"Снимките ще отнемат половин ден. Сумата на хонорара още не е категоризирана, предстоят преговори съвсем скоро\", разкри източник пред Daily Star.\r\n \r\nДукесата на Съсекс блесна на екрана през 2010 като дръзката Рейчъл Зейн. След като се обвърза с принц Хари, тя напусна шоуто, за да се фокусира върху предстоящите си ангажименти като кралска особа.\r\n \r\nПоследният епизод с нейно участие в „Костюмари“ излезе през април, месец преди да се венчае за своя любим. По сюжет героинята ѝ също намери щастие в обятията на екранната си половинка Майк Рос.\r\n\r\n\r\n ", "date": "2019.01.07", "title": "Искат Меган отново на екран. Ще приеме ли херцогинята?"}
{"url": "https://www.dnes.bg/stranata/2019/01/07/jandarmeriia-vyv-voivodinovo-zaradi-bitiia-komandos.398511", "text": "Пловдивското село Войводиново е блокирано от полиция и жандармерия, след като там се създаде напрежение заради пребития на Богоявление Валентин Димов, който служи в Бригада специални сили.\nТой бил нападнат от двама местни роми за това, че им направил забележка да не вървят по пътното платно, тъй като създават опасност за движението.\r\nДвамата братя Асен и Борис, на 17 и 21 г., започнали да обиждат командоса и се нахвърлили върху него, предаде .\n\r\nТой е получил комоцио и множество наранявания по главата и лицето. След инцидента в социалните мрежи се появиха призиви да се изселят ромите от Войводиново, които обитават там незаконно построени къщи.\n                    \n                    \n                \r\nТази вечер в селото се провежда протест.\r\n\"Няма опасност от ескалация на напрежението и безредици, взели сме всички необходими мерки, за да осигурим реда\", увери директорът на пловдивската полиция Атанас Илков. До безредици не се стигна.\n\r\nПострадалият военнослужещ е бил е прегледан в УМБАЛ \"Св. Георги\" и освободен за домашно лечение.\n\r\n\"В момента отново е в болница, тъй като състоянието му се е влошило. Може да се наложи и операция\", заяви кметът на Войводиново Димитър Тосев.\n\r\n \r\n ", "date": "2019.01.07", "title": "Жандармерия във Войводиново заради бития командос"}
{"url": "https://www.dnes.bg/zvezdi/2019/01/07/novata-na-bruklin-bekym-syshtata-kato-maika-mu.398461", "text": " Бруклин Бекъм показа колко е горд с новото си гадже - манекенката Хана Крос. Синът на Дейвид и Виктория публикува снимки в собствения си профил в Instagram на 21-годишната красавица, които самият той е направил.\r\nБруклин е запален фотограф, като дори беше започнал да учи фотография в американски колеж, но прекъсна образованието си.\r\n \r\nФотосите на Хана са черно-бели, но предизвикаха еуфория, защото много фенове установиха, че моделката прилича на... майката на Бруклин - Виктория Бекъм. Почитателите твърдят, че Хана Крос изглежда точно като Вики през 90-те години, когато тя беше част от момичешката група Spice Girls.\r\n \r\n\"За минута наистина си помслих, че това е Виктория\", пише потребител.\r\n \r\nХана и Бруклин са заедно само от около месец.\r\n \r\n", "date": "2019.01.07", "title": "Новата на Бруклин Бекъм – същата като майка му?"}
{"url": "https://www.dnes.bg/notifikacii/2019/01/07/smartfonite-jertvi-na-uspeha-si-prodajbite-nadolu.398480", "text": "В средата на миналата седмица изпълнителния директор на технологичния гигант Apple уповести, че компанията очаква огромни загуби. Причината за това е спад в продажбите на смартфоните с марка Apple, които някак бяха детронирани от все по-бързо набиращите скорост продукти на Huaweii. \n\r\nЗад смущаващата новина за слабите продажби на iPhone се крие една по-отрезвяваща истина: технологичният сектор достигна пика на смартфоните - границата, при която всеки, който може да си позволи устройството, вече го има и няма такива нововъведения, които да са достатъчно решаващи, че да карат собствениците да заменят апаратите си с по-нови, както са правели преди, пишат от БТА. \n\r\nАкциите на Apple поевтиняха с 10 % в четвъртък, когато бе съобщена новината, и това е най-големият спад от 2013 година. Компанията изгуби 74,6 милиарда долара от пазарната си капитализация на фона на една по-мащабна разпродажба сред технологичните компании, които отчетоха най-голямата си загуба от седем години.\n                \n                \r\nНовината на Apple е тревожен сигнал за сектора, казва анализаторът Дан Айвс от компанията за проучвания Wedbush Securities.\r\nА не е само Apple. Търсенето навсякъде е вяло, казва Айвс. Samsung, който отдавна е лидер в продажбите на смартфони, понесе дори още по-тежък удар, като неговите доставки на смартфони спаднаха с 8 % през 12-те месеца до края на септември.\n\r\nТова накара червената лампа да светне за компании в сектора. Как могат да привлекат обратно интереса на потребителите върху продуктите си и възможно ли е всъщност смартфоните отново да станат максимално релевантни на пазара? \n\r\nСекторът на смартфоните преминава през значителни препятствия, допълва Айвс. Производителите на смартфони бяха като тийнейджъри и секторът бе превъзбуден. Сега сякаш повече напомнят на възрастни граждани, допълва той.\n\r\nТехнологичните иновации при телефоните се развиват стремително през периода след 2010 година, когато постоянно се случваха нововъведения и подобрения - размери на екрана, резолюция, по-продължителен живот на батерията, все по-добри камери, по-бърза скорост на процесора... Сега, обаче, изглежда, че няма кой знае накъде повече да се тръгне. \n\r\nСекторът обаче е жертва на собствения си успех. Иновациите започнаха да се забавят около 2014 година, след като Apple вдигна нивото с размера на екрана при моделите iPhone 6 и 6 Plus. Макар телефоните да продължават да се подобряват, нововъведенията по-скоро са частични, като новите техники при светкавиците за и без това отличните камери на телефоните. Това са нещата, които потребителите обикновено не биха забелязали или за които не биха искали да харчат.\n\r\nСлед iPhone 6 е трудно да се измислят нови неща, за да продължи вдигането на летвата, казва Айвс. \n\r\nПонижените очаквани продажби на Епъл, главно заради спада на търсенето в Китай, засилиха опасенията, че втората по големина икономика в света губи набраната инерция. iPhone на цена 1000 долара трудно се продава на китайските потребители, които се притесняват от икономически спад и търговската война със САЩ. \n\r\nНе помага и четирицифрената цена на луксозните смартфони - 1100 долара за iPhone XS Max и 1000 долара за Galaxy Note 9 на Samsung. Най-луксозният модел Max се продава за 1450 долара в САЩ. Цената расте обратно пропорционално на предлаганите функции - все по-скъпи продукти с все по-малко нововъведения. Повечето потребители твърдят, че ще си купятг телефон едва тогава, когато техният спре да работи напълно. \n\r\nАнализаторът от IDC Рамон Ламас казва, че цикълът може да удари дъното и отново да има растеж през 2021 или 2022 година, когато започва да приключва животът на телефоните, които хората ползват в момента.\n\r\nСгъваеми телефони, малки екрани, които се разгъват като портфейл, за да увеличат размера на дисплея - такива неща може да предизвикат оживление, но те са скъпи и не се очакват по-рано от края на годината. \n\r\nНещо друго, което може да насърчи растежа: следващото поколение мрежа - 5G, която телекомуникационните компании в момента изграждат. Очаква се да бъде по-бърза и по-надеждна от сегашната 4G. Първите смартфони, съвместими с 5G мрежата, трябва да се появят тази година.\r\n ", "date": "2019.01.07", "title": "Смартфоните жертви на успеха си? Продажбите – надолу!"}
{"url": "https://www.dnes.bg/temida/2019/01/07/malkiiat-arabadjiev-si-ostava-v-aresta.398503", "text": "Съдия Антон Урумов отказа да пусне на свобода 21-годишния Вълчо Арабаджиев, който е син на хотелиерите Ветко и Маринела Арабаджиеви.\r\nАргумените за решението са два - според съда от доказателствата по делото може да се направи обосновано предположение, че младежът е участвал в пране на пари.\n\n\r\nНяма опасност той да се укрие, но има риск да извърши ново престъпление, пише в. \"\". \n\r\n\"Няма да влизам в дълги полемики, след 72-часовия арест бяха на свобода 9 или 10 дни, но и през ум не ми е минало да се укривам\", каза минута преди решението Вълчо Арабаджиев.\r\n                    \n                    \n                \"Предният път се явих сам в съда, който отмени гаранцията и полицаите ми сложиха белезници\", добави той.\r\nВълчо Арабаджиев и двете счетоводителки Ромелия Кирилова и Елена Караянева бяха задържани при акция в хотелите на Арабаджиеви и обвинени, че са част от престъпна група, занимавала се с укриване на данъци и пране на пари.\r\n ", "date": "2019.01.07", "title": "Малкият Арабаджиев си остава в ареста"}
{"url": "https://www.dnes.bg/rusia/2019/01/07/tendencii-v-evrosyiuza-bunt-na-kolene-sreshtu-amerika.398422", "text": "Въпрос на време е произведени в САЩ ракети със среден и малък обсег да бъдат разположени в Европа. Това пише в \"Известия\" авторът на коментар за обявеното от президента Доналд Тръмп излизане от руско-американския договор за ликвидиране на този вид оръжия.\n\r\n\"Повод за разполагане на такива ракети, което ще предизвика неизбежни ответни мерки от страна на Русия, може да стане всяко, включително изкуствено изостряне на отношенията между Вашингтон и Москва\", предупреждава наблюдателят.\n\r\nВъпросът за разполагане на американски РСМО в страни от ЕС може да бъде повдигнат след 2020 г., а \"въпросът дали Европа ще може да се противопостави засега е по-скоро риторичен\", заявява той.\n                    \n                    \n                \r\nНаистина в ЕС има тенденции, определени доста точно от един аналитик като \"бунт на колене\". Това е, когато лидерът на Франция може да постави въпроса за създаване на европейски въоръжени сили, а лидерът на Германия да заяви, че стратегическите виждания на САЩ и на Европа се разминават, отбелязва авторът на \"Известия\". Според него обаче не е сигурно, че развитието на тези тенденции ще направи Европа по-самостоятелна и ЕС ще може да отклони евентуалното \"ракетно\" предложение на САЩ.\n\n\n\n\r\nПечатът в Русия цитира германския външен министър Хайко Маас, заявил тези дни пред в. \"Велт ам зонтаг\", че \"ключът към запазване на договора е в Москва. Ако Русия иска да съхрани договора, тя трябва да извършва разоръжаване, което може да бъде проверявано\", каза Маас. Същевременно той предложи да се обмислят \"нови правила за прозрачност и контрол на въоръженията\" с участието на Китай и Индия.\n\r\n\"Това не е самостоятелна позиция на Германия. Това е позицията на НАТО, която се съгласи с аргументите на Вашингтон, че Русия нарушава договора. По-специално, като използва конкретен вид ракета\", коментира политологът Фьодор Лукянов, цитиран във \"Взгляд\".\n\r\nЕкспертът припомня изявления по въпроса на държавния секретар на САЩ Майк Помпео и бившия шеф на Пентагона Джим Матис, още докато бе министър. \"Европейците препредават същата позиция\", заключава анализаторът.\n\r\nМоже да се предлагат различни хипотези какъв смисъл виждат САЩ в скъсването на договора, отбелязва Лукянов. Според една от версиите основната задача на Вашингтон изобщо няма връзка с Европа и е само косвено свързана с Русия, защото е насочена предимно към азиатския театър на военни действия: САЩ ще се нуждаят от ракети със среден и по-малък обсег в бъдеще, за да възпират военната мощ на Китай.\n\r\n\"Сигурно е така, но това не променя много нещата. А Германия, по принцип, както и другите европейски страни, не е загрижена заради Азия, а от възможността в Европа да бъде съживена ядрената оръжейна надпревара . . . В този смисъл Хайко Маас е искрен в желанието си да бъде запазен договорът, но както често се е случвало, Европа няма единна позиция\", резюмира руският експерт.\n\r\nЗам.-председателят на комисията по отбрана в Държавната дума Юрий Швиткин заплаши Германия с \"твърд отговор\" в случай на военна агресия срещу Русия, пише \"Економика сегодня\", цитирана от БТА.\n\r\nВ интервю за онлайн изданието \"ФАН\" Швиткин приканва Берлин \"да вразуми Вашингтон\", като се опита да накара САЩ да не излизат от Договора за ликвидиране на ракетите със среден и малък обсег. В последно време Германия често води недружелюбна политика спрямо Русия и тъй като Германия е в НАТО, това \"не може да не ни тревожи\", добавя руският депутат.\n\r\n\"Ще подчертая, че връзката ключове е в ръцете на Европа\", заявява парламентаристът. И обяснява: Европа трябва да разбира, че при нарушаване на договора и агресия срещу Руската федерация европейските страни ще станат полигон за нанасяне на следващия удар.\n\r\nВ случая няма да има никакви \"избраници\", тъй като ще става дума за масиран удар, уточнява Швиткин. Това трябва да бъде осъзнато от всички страни-членки на ЕС, по-специално от Германия, изтъква той.\r\n ", "date": "2019.01.07", "title": "Тенденции в Евросъюза: Бунт на колене срещу Америка"}
{"url": "https://www.dnes.bg/stranata/2019/01/07/dishai-film-bez-krai-chakasht-final-veche-30-g-v-ruse.398472", "text": "Това е една история на 30 години. История, която така и не вижда своя край. История, която започва през 1987 г. и е запечатана в документалния филм \"Дишай\" на режисьора Юри Жиров.  \n\r\nГодината е 1987 г. На 23 септември в Русе пред Паметника на свободата се връзват червените връзки на новоприетите пионери. Градът за пореден път е обгазен от завода в Гюргево (Румъния), който замърсява въздуха предимно с хлор и хлорни съединения.\r\nЦеремонията не е спряна, въпреки че децата не могат да дишат, някои припадат, а други използват червените си връзки като защита пред лицето. Това провокира шест майки да излязат на мирен протест, за да привлекат вниманието на местната и централната власт.  Те повеждат още 500 русенци пред сградата на Окръжния комитет на Комунистическата партия.\n\r\n                    \n                    \n                30 години по-късно историята е почти същата, а героите в нея - малко сменени. Проблемът с мръсния въздух в Русе, обаче, все така си стои, а протести имаше и към края на 2018 година.\r\nСпоред европейския индекс за качеството на въздуха, в Русе само 30 от последните 100 дни са били с приемливо качество на въздуха, пишат от .\r\nСамо преди месец близо 800 недоволни граждани излязоха на протест, за да се борят срещу качеството на въздуха, който дишат.\r\nЕдин от основните замърсители в града днес е френският завод за производство на автомобилни части. Заради газовете, които отделя, предприятието е било гробявано многократно и то за суми от над 800 000 лева.\r\nСпоред експертите на РИОСВ, той не е единственият виновник за лошото качество на въздуха в Русе, а данните са потвърдени и от Общината. След направен подробен анализ става ясно, че 67% от замърсяването с фини прахови частици се дължи на битовото отопление, около 30% на транспорта в града и останалите 3% - на промишлени замърсители.\r\nПрез пролетта на 2019 година жителите на Русе отново ще излязат на протест.\r\n\r\n  \r\n ", "date": "2019.01.07", "title": "\"Дишай\" – филм без край, чакащ финал вече 30 г. в Русе"}
{"url": "https://www.dnes.bg/zvezdi/2019/01/07/kardi-bi-i-ofset-se-sybraha.398492", "text": "Карди Би и Офсет решиха да оставят цялата драма зад гърба си и да дадат нов шанс на брака си. Двойката е подновила комуникацията помежду си и техни близки са убедени, че съвсем скоро ще се съберат, както бяха преди. \r\nПриятели на звездите разкриха пред TMZ, че двамата се чуват постоянно и се опитват да изгладят разногласията помежду си. Макар че бяха разделени по празниците и Карди Би сподели в началото на декември, че помежду им всичко е приключило, звездите не са загубили страстта си един към друг и в момента работят върху оправянето на брака си.\r\n \r\nОфсет е обещал да бъде по-честен и верен, защото певицата много му липсвала. Карди все още не е сложила отново халката си, но не защото се чувства необвързана, а защото все още била емоционално предпазлива и искала да изчака, твърди медията.\r\n \r\nОт обкръжението на певците разкриха, че те са били заедно в Пуерто Рико малко преди Коледа и са открили, че доста си липсват… най-малкото сексуално. Двойката се венча тайно през септември 2017, а на 10 юли се роди дъщеря им Кълчър.\r\n\r\n \r\n \r\n ", "date": "2019.01.07", "title": "Карди Би и Офсет се събраха"}
{"url": "https://www.dnes.bg/art/2019/01/07/terziiski-za-laskin-artistite-umirat-chesto-nai-dobrite.398481", "text": "Навръх Богоявление - ден преди своя имен ден - Иван Ласкин загуби битката с болестта. Актьорът почина във ВМА на 48-годишна възраст, а в социалните мрежи мнозина негови колеги и приятели се сбогуваха като споделиха личните си спомени с него.\r\nКъм тях се присъедини и Калин Терзийски, който проследи смъртта на актьора от гледната точка на проблемите му с алкохола и озаглави поста си \"За пиенето\".\r\n\"От пиене се умира, това е ясно. Пиенето на алкохол обаче е едно от малкото достъпни за всички средства за премахване на ужаса от живота и постоянното чувство за безсмислие, които мнозинството понасят, просто защото нямат достатъчно голям размах на душите, за да ги осъзнаят. Да си позволят да осъзнаят. Артистите умират от пиене. Често - най-добрите.  А някои и остават живи, поне засега. Аз останах жив. Случайно. Благодаря, Господи! Иван Ласкин умря. Господ да го прости. \n\n\n\n\r\n                    \n                    \n                Мнозина страхливци цъкат с език и някак не смеят открито да изхрачат злобата си срещу него и неговото пиене. Защото освен всичко друго, тия, които не пият (благоприличните, нормални хора), са и суеверни страхливци. Те обаче не си дават сметка за ужаса, за борбата, за страданието, за смелостта. Които ги има в живота на тия, които не живеят нормалния, сух, трезв и фалшив живот\".\r\nТерзийски коментира, че според него алкохолът е бич е предимно за хората, имащи проблем с него, а не толкова за близките им.\r\n\"Ще кажа като алкохолик - алкохолизма Не е бич за другите, за тия, около пиещия, или ако е и за тях, то за тях е несравнимо малък. Защото за пиещите тяхното пиене е повече от чудовищно наказание. Едва ли има нещо на света, толкова коварно, ужасно и мъчително като това - да пиеш и да не можеш да спреш. \r\nЗащо? Защо не можеш да спреш? Защото си станал - по един болезнен и уж ненормален начин - именно Нормален човек. Оголен, като нерв, гол и одран...и осъзнат - осъзнаващ колко всъщност ужасен, кошмарен и безсмислен е животът.  И си отказал да го живееш без упойка. Вероятно има непиещи, които са също така смели - осъзнали и те това, което са осъзнали пиещите...всъщност - не става въпрос и за осъзнаване...става въпрос може би за това, което Хайдегер нарича \"наличност\" - да видиш Нещата в тяхната \"наличност\" - не като подръчни и полезни вещи, а оголени от смисъл, празни, никакви, ужасяващи, нелепи. Тия, ако има такива, които виждат Голият обяд (по Бъроуз), които виждат живота оголен, страшен, неозначаващ нищо и ясен и пак не пият - те са някакви чутовни титани. Обаче аз не се сещам за такива.\r\nТа за тия, които цъкат с езици и не си позволяват даже да плюят, от суеверен страх, по умрелия артист, ще кажа: Майната ви! Живеете в заслепение, не смеете да видите света и живота. В истинския им вид. Такива, каквито са.  Ако ги видите - не ще пиете, ами ще заревете и завиете от ужас и няма да има по страшен от вашия вой. Слепци\".\r\nВ поста си Калин Терзийски припомни за онези, които не са могли да се примирят, а  са видели живота в \"истинския му вид\": \"Бог да прости всички живеещи оголени, одрани, открити и осъзнати, ужасени, пиещи, за да забравят, че са живи. Бродягите на Дхарма. Бог да прости Керуак, Фицджералд, Буковски, Хемингуей, Лотрек, Лермонтов, Висоцки, Ласкин и други\".", "date": "2019.01.07", "title": "Терзийски за Ласкин: Артистите умират... Често – най-добрите!"}
{"url": "https://www.dnes.bg/technology/2019/01/07/noviiat-fond-za-dialovo-finansirane-se-nasochva-kym-izkustveniia-intelekt.398497", "text": "Изкуственият интелект, блокчейн и финтех технологиите, както и платформите за споделена икономика, са трите основни направления, на които се е спрял новият фонд за дялово финансиране у нас. Това каза , , в ефира на .\r\nКонвергенцията между различните технологии, която наблюдаваме през последните години, до голяма степен е свързана именно с изкуствения интелект, посочи гостът.\r\n„“.\r\n                    \n                    \n                Блокчейн и финтех технологиите, както и платформите за споделена икономика, също имат в основата си изкуствен интелект, отбеляза Петров. Те обаче са със съответните по-практично таргетирани насоки на развитие, добави той.\r\nИнвестициите на фонда в една компания ще бъдат от 200 хил. евро до 1 млн. евро, посочи гостът.\r\n„“.\r\nКлючови при избора на компания за фонда са екипът, бизнес моделът, продуктът или услугата, нивото на конкуренция, начинът на навлизане на пазара и др., отбеляза Петров. Общият брой на критериите е повече от 15, поясни той. \r\n", "date": "2019.01.07", "title": "Новият фонд за дялово финансиране се насочва към изкуствения интелект "}
{"url": "https://www.dnes.bg/obshtestvo/2019/01/07/ravenstvo-mejdu-polovete-a-razlikite-v-zaplatata.398476", "text": "\nМомичета от цялата страна отново ще имат възможност да изразят вижданията си по общественозначими теми в рамките на инициативата \"Посланик за един ден\", която беше представена днес от вицепрезидента Илияна Йотова и посланика на Великобритания Ема Хопкинс в библиотеката на президентската институция.\n\r\nОсъществяващата се за втора година инициатива е свързана с Международния ден на жената - 8 март, и има за цел да окуражи момичета от цяла България да изразят своите възгледи по значими социални въпроси. \n\r\nИнициативата е в партньорство с вицепрезидента, жени посланици в София, както и жени лидери в обществото, посочи посланик Хопкинс. Състезанието е национално, насочено към момичета от 15 до 19 години, и цели да ги насърчи да мислят амбициозно за бъдещето си и да спомагат за социална отговорност сред младите. Конкурсът се популяризира на страницата на британското посолство във Фейсбук. Момичетата трябва да напишат в съчинения от около 250 думи на български или на английски език отговорите си на въпроса как биха използвали своята собствена сила и влиянието си като евентуален посланик за осъществяването на положителни промени в обществото. Победителките ще имат възможност да работят с една посланичка в продължение на ден, но тази година ще има и нов елемент - те ще могат да работят и с жена ръководител на гражданска организация.\n                    \n                    \n                \r\nФиналът ще бъде в София на 7 март, когато победителките, заедно с посланичките и жените ръководители от гражданския сектор, ще участват в заключително събитие, на което ще говори и вицепрезидентът Илияна Йотова. \n\r\n\"Искаме да насърчим амбиция и възможности за момичета от различни места в България, от малки населени места. Вярваме, че амбицията и потенциалът нямат ограничения и искаме състезанието да е приобщаващо\", каза посланик Хопкинс.\n\r\nВицепрезидентът Илияна Йотова разказа за включването си в инициативата миналата година, като посочи, че при разговорите й със спечелилите състезанието е била впечатлена от техните виждания върху проблеми като равенството между половете, за това как младите момичета търсят мястото си в живота и кариера, особено в по-отдалечените краища на страната.\n\r\nЙотова обясни и желанието си да се включи тази година още от самото начало на инициативата. Тя постави реторичен въпрос - дали характерната за времето ни обща несигурност, свързана с различни проблеми като престъпност, миграция, липса на достатъчно и сигурни работни места, е достатъчно основание, за да се отказваме сами от защитата на собствените си човешки права, да се примиряваме със суспендиране на права, когато това става пред очите ни. \n\r\n\"Днес като излишен лукс се смята дори дискусията на тема човешки права\", посочи Йотова, която засегна редица проблеми, свързани и с възможностите за равен старт и добро образование, домашното насилие. \n\r\n\"Темата за равенството между половете ще продължи в месеците на инициативата, както беше и миналата година\", добави вицепрезидентът. \n\r\n\"За съжаление тази тема липсва изцяло в публичното пространство, институциите мълчат, а трябва да признаем, че \"стъкленият таван\" го има, било по отношение на кариера, на доходи, на възможности за участие в ръководни институции, в политиката. Като основен акцент в тазгодишната кампания разчитам на темата за лидерството\", каза още вицепрезидентът Илияна Йотова.", "date": "2019.01.07", "title": "Равенство между половете! А разликите в заплатата?"}
{"url": "https://www.dnes.bg/akoshtete-vqrvaite/2019/01/07/ot-koi-dumi-ne-se-nujdaete-za-da-bydete-shtastlivi.398261", "text": "Знаете ли какво е общото между думите никога, нещастен, глупав, невъзможно, трябваше да...? Ако искаме да бъдем по-щастливи, трябва да ги премахнем от речника си. Вероятно не се замисляте, но думите, които изричаме имат голямо влияние върху нас.\r\nВъпреки че те не могат да променят реалността, могат да променят начина, по който възприемаме реалността. Те създават нещо като филтри, чрез които гледаме на света край нас.\r\nПсихолозите го наричат „илюзията на истината“. Това означава, че ако сме изложени на нещо достатъчно често, то става нашата реалност. Ето защо е много важно какви думи използваме в ежедневието. Вижте още няколко, които е добре да премахнете от речника си, ако искате да бъдете щастливи.\r\n                    \n                    \n                \r\nКогато си казвате, че не може да направите нещо, наистина ли е така или просто страхът да опитате надделява? Отричането ви разделя от възможността да видите на какво сте способни. Повишете вашата увереност и бъдете смели.\r\n\r\nНикой не харесва неуспехите, но те са неизбежна част от нашето израстване, а понякога са и източник на идеи и положителна промяна. Често мислим за неуспехите си твърде дълго време, вместо да се фокусираме върху това, което сме научили, върху положителните си качества, постиженията. Променете нагласата си и с лекота ще елиминирате думата „неуспех“. Не забравяйте, че много велики личности са се проваляли неведнъж.\r\n", "date": "2019.01.07", "title": "От кои думи не се нуждаете, за да бъдете щастливи?"}
{"url": "https://www.dnes.bg/stranata/2019/01/07/obir-za-200-000-lv-otkradnaha-lekarstva-na-onkobolni.398487", "text": "Крадци задигнали лекарствата на онкоболни, след като проникнали в аптеката на комплексния център във Враца. \r\nОбирът бил извършен в нощта срещу събота, а шефът на онкодиспансера д-р Григор Томов е установил липсата на скъпоструващите лекарства в понеделник сутринта, съобщи \"\".\r\nПредварителната информация сочи, че са задигнати медикаменти за близо 200 000 лв., но тепърва назначената ревизия ще установява точната сума он нанесената щета. \r\nАптеката и онкодиспансера се охранява от частна врачанска фирма и на този етап не е ясно дали алармата се е включила.\r\nСпоред направилите първоначален оглед полицаи крадците вероятно са проникнали през незатворен прозорец и са разбили външна решетка. \r\nЗасега не се коментира и предварителната информация дали в кражбата е замесен вътрешен човек, тъй като охранителите не са докладвали за какъвто и да било инцидент.", "date": "2019.01.07", "title": "Обир за 200 000 лв.! Откраднаха лекарства на онкоболни"}
{"url": "https://www.dnes.bg/obshtestvo/2019/01/07/nad-30-000-gosti-chaka-plovdiv-dres-kodyt-odeialo-i-shal.398496", "text": "\n\r\nКметът на Пловдив Иван Тотев показа, че е помислил за всичко около организацията на събитията от календара на Европейската столица на културата, дори и за студеното време.\r\nНа 12 януари вечерта, когато ще е официалната церемония за откриването, той очаква над 30 000 гости на бул. \"Цар Борис Трети Обединител\", а част от тях ще получат одеяло и шал с логото на \"Пловдив ЕСК\".\r\nТой посъветва хората да отидат малко по-рано на мястото, за да могат да си получат подаръците – шалче или одеялце, с които да се загърнат. Имало само 15 000 от тях.\n\r\n                    \n                    \n                \"Те са поларени и за тях са броени общо около 25 000 лева. Те ще бъдат раздавани, докато свършат и всички, които ги получат, няма да ги връщат обратно. Подаръците са в различни цветове – за момичетата има розови шалчета, за момчетата – сини. Има и червени, както и сиви одеяла\",  уточни градоначалникът.\r\nА иначе той съобщи, че центърът на Пловдив на 12 януари, когато ще се проведе мащабната церемония за откриването на Европейската столица на културата, ще бъде проходим само за пешеходци.\r\nЦялото каре между булевардите \"Шести септември\", \"Източен\", \"Христо Ботев\" и \"Руски\" ще бъде затворено за движение на автомобили.\r\n\"Имаме специална организация на движението и места за паркиране. Тъй като цялата централна градска част няма да бъде достъпна за паркиране вечерта\", обясни Тотев. Режимът в карето на четирите булеварда ще е пропускателен.\r\nНа 12 януари ще се движат 7 автобусни линии, които ще са с делнично разписание до полунощ.\r\nПо думите на зам.-кмета по транспорта Златин Велев с  тези линии се обхващат всички части на града.\r\nТе са съобразени и с трите буферни зони за паркиране за гостите, които не са от града. Буферният паркинг в район \"Северен\" ще е в Панаира, където има два безплатни паркинга. Вторият ще бъде паркинга на Колодрума, а третият – около стадион \"Пловдив\". Многоетажният паркинг на Панаира ще бъде платен и денонощен.\r\nВелев призова хората да паркират на обозначените за това места, защото неправилно паркираните автомобили ще бъдат вдигани.\r\nПетте паяка в Пловдив ще работят без прекъсване, включително и на 12 януари вечерта. \n\r\nНа критиките за слабата организация Иван Тотев отговори задочно: \"Всичко, което се изговори в последните няколко седмици, ще отиде в канала на историята, ще останат хубавите емоции, моменти, събития и хубавите сгради и зони на града, които са реализирани в рамките на програмата и на обновлението на града\".\r\n", "date": "2019.01.07", "title": "Над 30 000 гости чака Пловдив, дрес кодът – одеяло и шал!?"}
{"url": "https://www.dnes.bg/usa/2019/01/07/poamerikanchen-iordanovden-nashenci-v-ezeroto-michigan.398489", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЙордановден стигна и до Чикаго. \r\nГрупа българи спазиха традицията и влязоха в ледените води на езерото Мичиган, за да изтанцуват мъжкото хоро и да се преборят за кръста. \r\nВсичко това под звуците на български тъпан и гайди, съобщи \r\n ", "date": "2019.01.07", "title": "Поамериканчен Йордановден – нашенци в езерото Мичиган"}
{"url": "https://www.dnes.bg/stranata/2019/01/07/dva-tir-a-se-udariha-na-pytia-ruse-biala-ima-zaginal.398507", "text": "Тежка катастрофа между два тежкотоварни камиона блокира този следобед движението по пътя Русе - Бяла.\r\nСлед челен удар на превозните средства единият  от водачите е загинал, а другият е сериозно пострадал. Пожарникари са  помогнали за изваждането им.\r\nСигнал за инцидента, станал между двата разклона за Две могили, е подаден в 16.05 часа.\r\nНа място са изпратени екипи на полицията, на Спешна помощ и на противопожарната служба.\r\nОрганизира се обходен маршрут за леките автомобили.\r\n\r\n ", "date": "2019.01.07", "title": "Два ТИР-а се удариха на пътя Русе - Бяла, има загинал"}
{"url": "https://www.dnes.bg/cars/2019/01/07/bmw-gotvi-unikalna-hibridna-superkola.398475", "text": "Ръководството на BMW разглежда възможността за включването нов модел в М-гамата на марката. Това ще бъде хибрид, който да се конкурира с McLaren 570S и който ще се превърне в наследник на сегашния i8. Машината ще трябва да демонстрира последните постижения на компания в областта на електрификацията и в създаването на на ултра-леки материали, твърди Autocar.\n\r\nПрез изданието шефът на отдела за разработки в BMW – Крас Фрьолих, дава подробности за проекта. В основата на суперкола ще бъде платформата на сегашното i8, но тя ще бъде модернизирана. Силовият агрегат на модела ще включва бензинов мотор и няколко електрически двигателя.\n\r\nЗа разлика от BMW i8, където се залага на 3-цилиндров двигател с вътрешно горене, в новия хибрид ще бъде използван 6-цилиндров. Това ще позволи на автомобила да развива около 700 к.с.\n                    \n                    \n                \r\nСуперколата е излезе на пазара около 2023 г., като н BMW се надяват към този момент да разполагат с по-мощни и по-ефективни електромотори и акумулатори. По това време разработеният от марката блок еDrive, който сега развива 100 к.с. и 250 Нм, ще трябва да разполага с 200 к.с. и 500 Нм.\n\r\nЦената на хибрида ще бъде около 180 000 евро, което ще го изправи като директен конкурент както на McLaren 570S, така и на Honda NSX.\r\n", "date": "2019.01.07", "title": "BMW готви уникална хибридна суперкола"}
{"url": "https://www.dnes.bg/obshtestvo/2019/01/07/stachka-narushi-vyzdushniia-trafik-na-germaniia.398510", "text": "Двете берлински летища работят нормално след стачката на служителите по сигурността тази сутрин. Бяха отменени над 40 полета, но пътниците на \"България Еър\" не са засегнати, предаде БНТ.\r\nНад 300 служители по сигурността спряха работа на летищата \"Тегел\" и \"Шьонефелд\" заради продължаващ спор за възнагражденията от 5 до 8:45 часа местно време (6 до 9:45 часа българско време), според синдиката Ферди (Verdi).\r\nЗаради протеста са били отменени полети на няколко авиокомпани включително Луфтханза (Lufthansa), изиДжет (easyJet), Райънеър (Ryanair) и Аерофлот, а по няколко полета има големи закъснения.\r\nСпоред профсъюза работодателите са провокирали стачката, предлагайки повишаване на възнагражденията с 2 процента за две години, уточнява АП.\r\n                    \n                    \n                Синдикатът настоява почасовото заплащане на всички служители, включително работещите на проверките за сигурност, да нарасне до 20 евро. Според работодателска организация в някои случаи това може да се равнява на до 30-процентово увеличение.\r\nСледващият кръг преговори е планиран за 23 януари, допълва БТА.\r\nНа двете летища за частни охранителни компании работят около 3000 души, според Ферди.\r\n ", "date": "2019.01.07", "title": "Стачка наруши въздушния трафик на Германия"}
{"url": "https://www.dnes.bg/zvezdi/2019/01/07/zlaten-globus-koi-zvezdni-dvoiki-se-poiaviha-na-kilima.398494", "text": "Едно от най-бляскавите киносъбития – раздаването на Златните глобуси, събра звездите на едно място. Ослепителни в тоалетите си, знаменитостите минаха по червения килим, а някои от тях се появиха под ръка с любимите си хора. Ето и кои от тях се осмелиха. \r\n\r\n \r\nВъпреки че двамата не афишират връзката си, Брадли Купър и Ирина Шейк застанаха един до друг на бляскавата 76-а церемония в Бевърли Хилс. Купър този път избра да не е до екранната си партньорка Лейди Гага, а застана именно до своята половинка в живота, от която има и дете.\r\n \r\n\r\n \r\nДжеф Бриджис се появи на червения килим в компанията на своята съпруга Сюзан Джестън. Двамата са заедно от 1977 г., което ги прави една от най-устойчивите двойки не само в Холивуд. Актьорът получи и Златен глобус за цялостно творчество на името на Сесил Демил. Звездата се сдоби с приза за работата си по филми като „Непреклонните“ и „Големият Лебовски“.\r\n \r\n\r\n \r\nТопмоделът Хайди Клум се появи в компанията на своя млад партньор – Том Каулиц. Двамата не спират да показват колко много се обичат. \r\n\r\n", "date": "2019.01.07", "title": "Златен Глобус: Кои звездни двойки се появиха на килима?"}
{"url": "https://www.dnes.bg/obshtestvo/2019/01/07/obshtinari-iskat-detskite-gradini-v-lovech-bezplatni.398460", "text": "Ползването на детски ясли и градини в община Ловеч да е безплатно, реши на последното си заседание Общинският съвет на града.\r\nКметът Корнелия Маринова обаче оспорва това решение като противозаконно, съобщи БНР.\r\nПредложението на кмета Маринова беше да отпадне постоянната месечна такса от 10 лева заради протест на прокуратурата, но и да се увеличи таксата за храна, която се плаща само за присъствени дни.\r\nОбщинарят от БСП и бивш кмет на Ловеч Минчо Казанджиев обаче предложи таксите въобще да отпаднат и това беше прието.\r\n\"Ние всъщност изпълняваме едно предизборно обещание на сегашния кмет на община Ловеч\".\r\nКметът Маринова каза, че решението все още не е влязло в сила.\r\n                    \n                    \n                \"Едно решение на Общински съвет и промяна в наредба не може да е в противоречие с нормативен документ от по-висок ред, в случая закона. А законът казва: \"Заплащат месечна такса\", смята тя.\r\nАко таксите за детски ясли и градини отпаднат, Общината ще трябва да осигури още около 900 хиляди лева по прогнозни разчети.\r\n\"За привличане младите хора да се върнат в нашия град мисля, че парите не са най-важното нещо“, коментира Казанджиев.\r\nРешение на казуса ще се търси на извънредно заседание на Общинския съвет, което се свиква на 9 януари.", "date": "2019.01.07", "title": "Общинари искат: Детските градини в Ловеч – безплатни!"}
{"url": "https://www.dnes.bg/cars/2019/01/07/novata-s-class-na-mercedes-izcialo-hibridna.398453", "text": "Новото поколение на Mercedes-Benz S-Class би трябвало да дебютира през настоящата година, като това ще бъде изцяло хибриден модел. Освен това лимузината ще се предлага и в електрическа версия EQ S, съобщава Carscoops.\n\r\nВ компанията смятат да използват редови 6-цилиндрови мотори с обем 3,0 и и 2,9 литра в бензинови и дизелови варианти за своите хибридни агрегати. Ще има и модификация AMG с преработен 4,0-литров V8. Всички двигатели ще бъдат построени на обновена платформа MRA и ще се използват само за удължена версия на модела.\n\r\nФлагманът на компанията от Щутгарт ще може да изминава до 100 км само на електричество. Той ще бъде оборудван с нова система за задвижване на четирите колела 4Matic с по-голям въртящ момент, разпределен между двете оси.\n                    \n                    \n                \r\nЕдновременно с това се работи и над електрически EQ S, който ще стане първият модел на компанията, изграден на новата платформа MEА. Тя е създадена от инженерите на Mercedes от нулата, като използва всички предимства на шаси, предназначено за модели с електромотори и големи батерии.\n\r\nЕлектрическият флагман на марката ще получи два електромотора – по един на всяка ос, като съвкупната им мощност ще превишава 400 к.с. Освен това, Mercedes планира високопроизводителна версия на модела, разработена съвместно с АMG.Тя ще развива над 600 к.с. и ще може да измине повече от 500 км с едно зареждане на батериите.\n\r\n", "date": "2019.01.07", "title": "Новата S-Class на Mercedes – изцяло хибридна"}
{"url": "https://www.dnes.bg/notifikacii/2019/01/07/bum-na-alo-izmamite-v-triavna-za-2-dni-3-jeni.398444", "text": "Ало измамниците атакуваха Трявна на 3 и 4 януари и успяха да оплетат в мрежите си три наивни жени от града. \r\nИзмамените са на възраст от 69 и 75 години и общо са се простили с над 4500 лева. \r\nИ трите са били подведени чрез обаждания на стационарните им телефони по един и същ сценарий - да освободят чрез заплащане куриерски пратки, уж адресирани до техни роднини. \r\nНай-голяма сума - 2950 лева, е заплатила 70-годишна тревненка, а другите поискани суми са били 1000 и 700 лева, допълват от полицията.", "date": "2019.01.07", "title": "Бум на ало измамите в Трявна! За 2 дни – 3 жени"}
{"url": "https://www.dnes.bg/notifikacii/2019/01/07/zadyrjaha-dvamata-otkradnali-kartinite-na-maistora.398469", "text": "Полицията в София е арестувала двамата мъже, които откраднаха картини на Владимир Димитров-Майстора и Димитър Киров от къщата на наследник на Майстора и след това ги продадоха.\r\nСлед щурм на осем адреса полицията задържа в неделя вечерта 45-годишния Антон Антонов, по прякор Амет в столичния квартал \"Орландовци\". \r\nТази сутрин в полицията се е предал и съучастникът му - 42-годишният Виктор Христов - Чоко, съобщи Нова тв.\n\n\n\r\nМъжете действат в района на Второ районно управление, откъдето са задигнати и картините. Според  те са  ромски произход.\r\n                \n                Двамата продали картините, а преди дни повечето платна бяха открити в  търговците на изкуство Атанас Йончев - Наско Дългия и Божидар Нейков.\r\nВ навечерието на Нова година домът на роднина на известните художници в София бе разбит и бяха откраднати 15 картини на известните творци. \r\nЗа рекордните 48 часа кражбата беше разкрита, а картините, без една от тях, бяха открити.  \r\n ", "date": "2019.01.07", "title": "Задържаха двамата, откраднали картините на Майстора"}
{"url": "https://www.dnes.bg/health/2019/01/07/neochakvanite-priznaci-na-dehidrataciia.398269", "text": "Нашите тела се нуждаят от достатъчно течности, за да функционират правилно. При дори лека дехидратация работата на някои вътрешни органи и системи се затруднява, което поставя организма пред истинско предизвикателство – да избере коя система е с по-маловажни функции, за да ги постави на заден план. Не искате това да се случва, нали!\r\nТежката дехидратация има сериозни последици за организма. Повечето от нас са запознати със симптомите на леката форма на дефицит на вода в тялото – жажда, сухота в устата, по-тъмен цвят на урината.\r\nНо кои са по-малко очевидните признаци на дехидратация, които в някои случаи могат да нашепват за по-тежка форма?\r\nДехидратация може да възникне както в летните горещи дни, така и по време на интензивна тренировка, при която не се приемат достатъчно течности, както и през зимата. Причините могат да са много и различни, но важното е навременно да се разпознаят симптомите, за да се вземат необходимите мерки.\r\n                    \n                    \n                \r\nМоже да изглежда, че на пръв поглед едното няма нищо общо с другото, но не е така. Количеството отделена слюнка зависи от наличието на достатъчно течности в организма. Една от функциите ѝ е да намалява броя на бактериите в устната кухина и да ги неутрализира. Когато слюнката е недостатъчна, тези бактерии се размножават и увеличават броя си многократно. Това предизвиква поява на лош дъх.\r\n\r\nУсещането за обърканост и неспособност за съсредоточаване е симптом за различни състояния, едно от които е дехидратацията. Ако от доста време не сте пили вода или други течности, по-вероятно е в случая да сте дехидратирани.\r\n", "date": "2019.01.07", "title": "Неочакваните признаци на дехидратация "}
{"url": "https://www.dnes.bg/obshtestvo/2019/01/07/zaplatite-v-sofiia-s-66-po-visoki-zashto-e-oshtetena-provinciiata.398425", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС 66% по-високи са заплатите на софиянци, сравнени с тези на живеещите в останалите области на страната. Средното възнаграждение в столицата е 1513 лв. според данни на Националния статистически институт (НСИ).\r\nДанните на НСИ показват, че само в осем области на страната заплатите са над 1000 лв. Жителите на София-област се нареждат на второ място след тези от столицата. Тяхната средна изчислена заплата е 1153 лв.\n\r\nСпоред финансиста Мика Зайкова е естествено хората в София да взимат по-високи заплати, защото тук са концентрирани доста голяма част от държавните институции.\n\r\n                    \n                    \n                \"В София са всички държавни структури - тук е парламентът, министерствата, БНБ и всички други агенции. Например, заплатата на шефа на \"Топлофикация\" е петцифрена. В целия свят заплатата в частния сектор е по-голяма от тази на държавните служители. В България обаче е обратно - тук чиновниците взимат повече от работещите за частници\", обясни Зайкова в \"България сутрин\".\n\r\nПо думите ѝ не е хубаво 40% от БВП на страната ни да се сформира в столицата, защото това показва, че няма изградена инфраструктура и останалите градове в страната изостават в своето развитие.\n\r\nИкономистът Юлиан Войнов е на мнение, че заплатите в София са доста по-високи от останалите градове, защото тук се вливат множество чуждестранни инвестиции.\n\r\n\"Голямата конкуренция в столицата увеличава заплащането, защото всяка фирма се бори за най-добрите специалисти. Основната причина за тази висока бизнес активност са чуждите инвестиции\", допълни експертът.\n\r\n\n\r\n ", "date": "2019.01.07", "title": "Заплатите в София с 66% по-високи, защо е ощетена провинцията?"}
{"url": "https://www.dnes.bg/balkanska/2019/01/07/provokaciia-bylgarskata-deistvitelnost-v-balkanski-ritym.398454", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБългарската действителност с нотка балкански ритъм - това е новата песен \"52 ле'а разходи\" на Светозар Христов - Зарко. \n\r\nПевецът е познат още от 2004 година, когато имаше дълга коса и се яви на кастинг в популярно предаване, където изпя хитовия за времето си \"Торбалан кючек\". Замени буйната грива с къса коса и малко по-късно влезе в операта. Сега Светозар Христов - Зарко прави 180-градусов завой. \n\r\nВ края на тази година песента с характерен балкански ритъм стана особено любима на почитателите на този жанр, а освен това видеото осмива и българската действителност. \n\r\n\"Балканските ритми са обичайни за мен. Идеята ми дойде изведнъж. Ако се махнат тромпетите реално ще се получи нещо латино\", обясни Зарко пред .\n                    \n                    \n                \r\nПо думите му в началото песента е била замислена като трап песен или самият текст да се пее на испански.\n\r\n\"Ако беше направена на испански, нямаше да се върти толкова много. Чак фурор на песента не знам дали има - в една група във Facebook беше популярна и има доста гледания - милион\", коментира шеговито певецът.\n\r\n  ", "date": "2019.01.07", "title": "Провокация: Българската действителност в балкански ритъм "}
{"url": "https://www.dnes.bg/obshtestvo/2019/01/07/indiana-katleia-manolina-polislava-novite-imena-u-nas.398459", "text": "\r\nМного родители се повлияват в решението си от имената на герои от сериали, шоузвезди, спортисти.\r\nПо-внимателни са при избора на име на момче като продължител на рода, по-безразсъдни са при момичетата.\n\n\r\nЙоана смени личното име Иванка, което бе едно от традиционните през миналия век. От по-големите градове Иванка е харесвано име само в Пловдив. Все по-често Катя вече е Кейтлин. Никола е предпочитан пред Николай. Мястото на Йордан зае Даниел, обяснява пред \"\" проф. Анна Чолева-Димитрова, д-р по ономастика (наука за произхода, значението и разпространението на имената - б. ред.) от Института за български език при БАН.\r\n                    \n                    \n                Най-масовите женски имена са Виктория, Никол и Мария. Георги и Александър държат лидерството при мъжките. \r\nИма много новосъздадени имена като Аря, Живодара, Индиана, Катлея, Манолина, Полислава, Стеяна, обясни още проф. Чолева. \r\nРодители избират за момичетата също Дейзи, Енджи, Илайда, Илейн, Кейлин. \r\nИма много имена с удвоена съгласна - Аллина, Аннабелла, Асенна. А при двойните имена - Вая-Никол, Ивайла-Божидара, Камий-Саво, Мария-Антоанета, Урания-Мария. \r\nИма и тройни имена - Борислава-Вяра-Магдалена, така цялото име заема по два реда на страница. \r\nЗаради футболистите модерни са Кристиано и Лео.", "date": "2019.01.07", "title": "Индиана, Катлея, Манолина, Полислава... Новите имена у нас"}
{"url": "https://www.dnes.bg/sofia-film-fest/2019/01/07/opasno-blizo-do-djebchii-filmyt-na-sff.398458", "text": "Носителят на Златна палма 2018 \"Джебчии\" на Хирокадзу Корееда може да гледаме като част от програмата   на 23-тия София Филм Фест .\r\nС най-новия си филм Корееда  доказва изключителното си майсторство на разказвач, а журито в Кан 2018 му присъди най-престижната награда.\r\nФилмът е истински обединител – много рядко може да се наблюдава единодушие по адрес на творба на Седмото изкуство в \"лагера\" на кинокритиците, които пишат за всички авторитетни международни медии. Variety, The Guardian, Screen International, Los Angeles Times, The Telegraph са само част от изданията, които го оценяват с възможно най-високия брой точки.\r\nПремиерата на „Джебчии“ беше през месец май 2018 в Кан, където филмът безапелационно получи голямата награда \"Златна палма“, присъдена от журито с президент Кейт Бланшет. \n                    \n                    \n                \r\n\"Джебчии\" е филм за едно семейство, което преживява като крадци на дребно. Въпреки обстоятелствата, които са ги принудили да връзват двата края на ръба на бедността, те приютяват едно малко момиченце, изоставено в студа. Всички са задружни и щастливи, ала непредвиден инцидент разкрива тайни, които поставят на изпитание връзките между членовете на семейството…\n\r\n\"Джебчии“ е сложен, реализиран с финес, изпълнен със загадъчност филм, който води разказа до един изключителен и изненадващ край – обрат, изпълнен с психологическо напрежение, който е достоен за филм-ноар. При все това филмът съвсем не е обикновен – той е заплетена, нюансирана, сърцераздирателна семейна драма, представена в класически японски стил, на който Корееда е признат майстор в нашата съвременност.“, пише Питър Брадшоу в  \"The Guardian“.", "date": "2019.01.07", "title": "Опасно близо до \"Джебчии\": Филмът на СФФ"}
{"url": "https://www.dnes.bg/stranata/2019/01/07/bogoiavlenski-boi-na-selski-pyt-romi-sreshtu-33-godishen.398448", "text": "Жителите на село Войводиново ще излязат тази вечер на протест след нападение от роми над военнослужещ.\r\nДвама младежи от ромски произход са нападнали снощи 33-годишен мъж, който се  прибирал от ваденето на Богоявленския кръст в Пловдив, съобщава TrafficNews.bg.\n\n\n\r\nИнцидентът е станал пред очите на редица свидетели. По разказ на очевидец, мъжът направил забележка на двамата младежи, които стояли на пътя, а той не можел да мине с автомобила си.\r\nСлед нея ромите изкарват мъжа от колата и му нанасят серия от удари по главата и тялото. Хората наоколо се намесват и разтървават побойниците. За минути обаче от ромската махала идват над 20 души с брадви и колове. На място се е отзовала полиция и екипи на специализирани звена, които предотвратяват по-тежки сблъсъци.\r\n                    \n                    \n                От МВР заявиха, че двама младежи, на 17 и 21 години, са били задържани заради нанесен побой над 33-годишния мъж. Той е бил откаран в болница и след преглед е бил освободен за домашно лечение.\r\nСрещу двамата побойници е започнало досъдебно производство за нанасяне на телесна повреда  по хулигански подбуди .\r\nПротестът е насрочен тази вечер от 18:00 часа пред църквата в селото.\r\n\"Искаме ромите, които всички живеят в незаконни къщи да бъдат изселени оттук! През годините те станаха страшно много. Ако допреди 15 години бяха 10-20, в момента са стотици! Страх ни е за децата ни\", каза жена от селото, която се готви за протеста.", "date": "2019.01.07", "title": "Богоявленски бой на селски път. Роми срещу 33-годишен"}
{"url": "https://www.dnes.bg/zvezdi/2019/01/07/makkartni-redovno-synuva-lenyn-i-harisyn.398463", "text": " Пол Маккартни призна, че често мисли за The Beatles и си спомня с тъга за починалите членове на бандата - Джон Ленън и Джордж Харисън. Той твърди, че е трябвало те все още да са живи.\r\n\"Джон и Джордж все още са голяма част от живота ми, винаги ще бъдат. Щеше да бъде страхотно, ако пак можехме да съберем The Beatles. Много често мисля за тях двамата и ми става много тъжно, защото те трябваше все още да са тук. Това, което се случи на Джон беше ужасно нещо, а Джордж го сполетя ужасяваща болест.\r\nКато музикант често сънуваш, че си в студио или на сцената, в сънищата си често съм с момчетата. Скоро сънувах Джордж и беше прекрасно. Смятам Джордж за мой малък брат, той беше най-младият член на групата. Така отново виждам Джон и Джордж. The Beatles отново се събират - в съзнанието ми\", сподели Пол в интервю за \"BBC Radio Scotland\".\r\n                    \n                    \n                Джордж Харисън почина на 29 ноември 2001 г., след битка с рак на белия дроб. Джон Ленън пък беше прострелян пред дома си в Ню Йорк от умопомрачен фен през декември 1980 г.\r\n", "date": "2019.01.07", "title": "Маккартни редовно сънува Ленън и Харисън"}
{"url": "https://www.dnes.bg/obshtestvo/2019/01/07/za-chng-gorivata-s-5-6-stotinki-nadolu-za-mesec.398452", "text": "С около 5-6 стотинки поевтиняха горивата у нас за последния месец, сочи справка в специализирания сайт fuelo.net. \n\r\nВ началото на годината литър от най-масовият бензин А-95 се продава средно за 1.95 лева за литър, а дизелът – средно за 2.14 лева за литър. \r\nПропан бутанът пък се зарежда средно за около 91 стотинки за литър. \r\nСпоред данните поевтиняването при бензинът е с 5 стотинки за последните 30 дни, а при дизелът – с 6. Газта пък е паднала с 8 стотинки за литър.\n\r\nВ страната в момента най-евтино е да се зарежда в Габровска област. Там литър бензин върви средно по 1,92 лв./л, дизелът по 2,11 лв./л, а пропан-бутанът – по 0,89 лв./л. \r\nСледват областите Хасково, Русе, Сливен и Стара Загора, където цените с около една стотинка по-високи от Габровските. \n\r\nСтолицата София е на 16-то място сред всичките 28 области в страната. В най-големия град литър бензин се продава средно за 1,94 лева за литър, а дизелът – за 2,13. \r\nНай-скъпо в момента е горивото в областите Видин, Кюстендил и Търговище.", "date": "2019.01.07", "title": "За ЧНГ: Горивата с 5-6 стотинки надолу за месец"}
{"url": "https://www.dnes.bg/world/2019/01/07/v-kitai-ekzekutiraha-myj-za-napadenie-s-noj-v-detska-gradina.398471", "text": "В Китай бе екзекутиран мъж, извършил нападение с нож в детска градина, предаде Ройтерс, като се позова на държавната телевизия.\n\r\nПрестъпленията, свързани с насилие, са рядкост в страната, но през последните години бяха извършени поредица от атаки с ножове и брадви, много от тях срещу деца, отбелязва агенцията.\n\r\nПрез януари миналата година Цин Пънан извършил нападение с кухненски нож в детска градина, за да си отмъсти, че животът му не потръгнал, и заради спор със свой съсед. При атаката били ранени 12 деца.\n\r\nСъд в Пинсян, в южния автономен район Гуанси-Чжуан, осъдил Цин на смърт. Присъдата била изпълнена в петък, след като била потвърдена от Върховния народен съд.\n                    \n                    \n                \r\nВъпреки опитите да се намали броят на екзекуциите в Китай страната остава на първо място в света по изпълнени смъртни присъди, според данни на правозащитни организации, отбелязва Ройтерс, цитирана от БТА.\n\r\nМиналия месец член на Върховния народен съд защити смъртното наказание, като заяви, че Китай не може да се откаже от него, за да не разгневи обществеността, която с голямо мнозинство подкрепя неговото прилагане.\r\n ", "date": "2019.01.07", "title": "В Китай екзекутираха мъж за нападение с нож в детска градина"}
{"url": "https://www.dnes.bg/akoshtete-vqrvaite/2019/01/07/rekord-ribari-ot-ruse-uloviha-138-kilogramov-som.398450", "text": "Риболовен рекорд поставиха в Русе. Любители рибари уловиха най-големия сом, ваден досега от Дунав.\r\nГигантската риба тежи цели 138 килограма и попада в мрежата им в последния ден от старата година.\r\nНа 31 декември, в навечерието на Новата година, Димитър и Стефан решават да изпратят старата с любимото си хоби. \r\n\"Пуснахме мрежа в района на Дунав мост и с пускането още на първите минути потъна. Чухме някакъв шум из Дунава, обърнахме се, видяхме нещо като водовъртежи\", разказа Димитър Милев пред bTV.\r\nС изненада виждат как мрежата се издига на повърхността, а вътре има огромна риба.\r\n\"Реагирахме бързо, не сме се уплашвали, реагирахме и с двата бореца я вкарахме в лодката, след това прибрахме мрежата. По-трудното беше да го извадим, да го натоварим вече на брега\", допълва Димитър.\r\nИ за разлика от рибарските истории от вицовете, той днес има своята истинска.\r\nСомът на Димитър и Стефан е признат за рекордьор и от Агенцията по рибарство.\r\n ", "date": "2019.01.07", "title": "Рекорд! Рибари от Русе уловиха 138-килограмов сом!"}
{"url": "https://www.dnes.bg/zvezdi/2019/01/07/stoianka-mutafova-s-iubileen-spektakyl-za-chrd.398465", "text": "Стоянка Мутафова ще отбележи \"70 години на сцена\" със специален юбилеен спектакъл на 2 февруари в зала 1 на НДК.\r\n\"Г-жа Стихийно бедствие\" ще бъде в светлините на прожекторите на връх рождения си ден точно в 19:30 ч., а на сцената до нея ще бъдат много нейни приятели и колеги, за да я уважат и поздравят.\r\nСред тях ще бъдат Йорданка Христова, Силвия Кацарова, Мария Сапунджиева, Виктор Калев, Любо Нейков, Ненчо Илчев, Албена Павлова, \"Тоника Домини\" и др. \n\r\nБилетите за спектакъла се продават в мрежата на Тикетпортал, Билетен център в НДК, Билетна каса на \"Арена Армеец\". Цената им е от 20 до 70 лв. според мястото в залата. От днес в продажба се пуска и втори балкон поради големия интерес, като цените там са от 40 до 50 лв., съобщават организаторите от продуцентски къщи \"Ажур Пико\" и \"Артишок\".\r\n                    \n                    \n                С изключителна енергия, винаги с усмивка на лице и страхотно чувство за хумор, Стоянка Мутафова продължава да е на сцена и до днес.\r\n\"Кралицата на българската комедия\" има в биографията си изключително богата палитра от роли. Първата й е още от 1945 г., когато играе прислужница в пиеса на Молиер.\r\nУчаства в много от емблематичните български филми като \"Специалист по всичко\", \"Любимец 13\", \"Топло\", \"Бялата стая\", \"Кит\", \"Езоп\" и други.\r\nДнес, на 96 години, актрисата продължава да играе активно, да изнася представления из страната и на сцената на Сатиричния театър в София.\r\nПрез 2012 г., когато празнува 90-годишния си юбилей, тя сподели: \"За мен този театър (Сатиричния) е кажи речи всичко\".\r\nВ края на 2017 г. дъщеря й Мария Грубешлиева – Муки, издаде своята втора книга за Стоянка Мутафова със заглавие \"Добър вечер, Столетие мое\". ", "date": "2019.01.07", "title": "Стоянка Мутафова с юбилеен спектакъл за ЧРД"}
{"url": "https://www.dnes.bg/obshtestvo/2019/01/07/niama-risk-za-dostypa-na-deca-do-lechenie-v-chujbina.398443", "text": "В чужбина отказват лечение на български деца заради опасения кога ще си получат парите от НЗОК. За това алармира Пенка Георгиева, председател на пациентски организации \"Заедно с теб\". Според нея управителят на Здравната каса д-р Дечо Дечев се е вкарал в \"нормативен хаос\", а д-р Дечев отхвърли обвиненията на Георгиева и каза, че проблем няма.\r\nСпоред него няма никакъв риск за достъпа на деца до лечение, ако то се налага.\r\n\"Българската каса дължи към румънската 28 000, но те дължат на нас в пъти повече\", опроверга той данните, че на 9-годишно българче е отказано лечение в Румъния, тъй като румънската здравна каса имала притеснения дали ще получи средствата си от НЗОК.\n\r\n                    \n                    \n                \"Касата може да изпраща деца за лечение в чужбина единствено с формуляр S2\", каза Дечев. По думите му от половин година вървим по правилата, определени в процедурата по договаряне с фондовете.\r\nТой допълни, че и до момента огромната част от българските деца продължават да се насочват от Фонда чрез Касата.\r\n\"А не фондът да плаща. Огромната част от случаите плащанията за тези деца се извършват от касата, а не от фонда. Имайте на предвид, че бюджетът на целия фонд е около 14 млн. лв. За плащания на деца и в България, и в чужбина. Поемане на разходи за транспорт, поемане на разходи за хотели, поемане на разходи за преводачи, за което най-много я боли госпожата Пенка, защото вероятно има там някакъв интерес\", заяви управителят на НЗОК.\n\r\nПо думите му няма да има нито една дейност, която е заплаща от Фонда до момента и Касата да не може да я плаща. \"Касата не заплаща лекарства, които са извън позитивния списък, но когато българско дете има нужда от такова лекарство, то е насочено през фонда. След като е преминавало през Фонда и идвайки дейността на Фонда в Касата, съвсем естествено ясно е, че това също ще продължи да се изплаща\", уточни д-р Дечев.\n\r\nУправителят на НЗОК заяви, че днес Касата е в по-лошо административно, кадрово и публично състояние, отколкото преди 13 години, когато отново е бил част от нейното ръководство, предава БНТ.\r\n\"Според мен преди 13 г. нещата бяха по-добре като организация. Знаете, че се промени системата на организацията. Тоест общественият характер на НЗОК, за съжаление, намаля до минимум и се засили държавната част. От организация, в която имаше общо събрание, управителен съвет и контролен съвет, се премина към надзорен съвет, с което държавата постави под контрол управлението на Касата\", каза той.\n\r\nД-р Дечев беше категоричен, че проблемът в системата на здравеопазване е в самото медицинско съсловие, а не извън него. \"Тоест тогава, когато отиваме да променяме нещо, искаме да правим реформа, според мен е погрешно да тръгваме да реформираме пациентите, да тръгваме да реформираме парламента и държавата, преди да сме реформирали самото съсловие. То трябва да е убедено, че има нужда от реформа\", уточни той.\n\r\nПо отношение на проблемите, свързани с редките заболявания, д-р Дечев заяви, че те трябва да бъде решени чрез национална програма. \"Никой от нас не знае в едно рядко заболяване, което струва стотици хиляди левове, минимум, не знаеш тази година ще се появят едно, две или пет деца. Тоест тези разходи по никакъв начин не може да се планират\".", "date": "2019.01.07", "title": "Няма риск за достъпа на деца до лечение в чужбина!?"}
{"url": "https://www.dnes.bg/politika/2019/01/07/hristo-ivanov-e-noviiat-upravitel-na-bdj.398468", "text": "От днес (7-и януари) с решение на Съвета на директорите на БДЖ е назначен нов управител, това е инж. Христо Иванов, който заема мястото на досегашния управител на дружеството Пламен Пешаров, съобщиха от железницата.  \n\r\nХристо Иванов е дългогодишен специалист в областта на железопътния транспорт като професионалната му кариера е изцяло свързана с железницата.\r\nНачалото на кариерата си започва през 1984 г. като технолог на гара Стамболийски, след което е бил и диспечер в ЖПУ Пловдив. От 1989 г. до 1998 г. е заемал длъжностите главен специалист \"Пътнически превози\", заместник началник в отдел \"Пътнически превози\" и заместник началник ЖПУ по \"Експлоатация\" в Пловдив.\r\n                    \n                    \n                От 1998 г. насам е изпълнявал последователно ръководните позиции директор на „Поделение за пътнически превози” Пловдив и началник на „Поделение за превозна дейност” Пловдив. Ръководил е дирекция „Пътнически превози”, „Поделение за пътнически превози” София и е бил директор „Експлоатация”, както и директор „Маркетинг и продажби” в „БДЖ - Пътнически превози” ЕООД. От 2016 г. е заемал длъжността „Ръководител превози” в частен железопътен превозвач.\r\nИнж. Христо Иванов е завършил Техническият университет в София, специалност „Експлоатация на железопътния транспорт”. Има и магистърска степен по финанси във Великотърновския университет „Св.Св. Кирил и Методий”.", "date": "2019.01.07", "title": "Христо Иванов е новият управител на БДЖ "}
{"url": "https://www.dnes.bg/balkani/2019/01/07/skandal-v-gyrciia-podkup-za-rajdane-tegloto-na-bebeto.398447", "text": "Лекар в болница в Атина е поискал от съпруга на родилка подкуп за раждането на съпругата му в съответствие с теглото на новороденото дете, съобщава вестник \"Катимерини\", като се позовава на разказ на очевидец.\n\r\nОчевидецът - професор Ставрос Анагностопулос от университета в Патра, е бил на преглед в атинска държавна болница, където се е заговорил в чакалнята с мъж, чакащ пред спешното отделение, където е била настанена съпругата му след раждане. \n\r\nДвойката от провинциален гръцки град е потърсила помощ заради усложнения по време на бременността. Лекарят в Атина им е поискал да му платят предварително 1000 евро, а след раждането - допълнителна сума, съобразно с \"килата на новороденото\".\n                    \n                    \n                \r\nСлед тежко раждане, при което е била отстранена матката на родилката, детето се е родило с тегло 2,100 килограма. Лекарят е изчислил допълнителното си незаконно възнаграждение по 1000 евро на килограм, като поискал още 2000 евро, очевидно с известно закръгляне, пише БТА.\n\r\nВъпреки ограничените си финансови възможности съпругът на родилката се е съгласил да плати подкупа, като е помолил за 2-3 дни отсрочка, за да събере сумата. Човекът е бил притиснат от обстоятелствата да плати, защото съпругата му все още се е намирала в интензивното отделение след операцията.\n\r\nКакто съобщава по случая \"Елефтерос типос\", Атинският лекарски съюз е реагирал на информацията с възмущение и е изразил готовност да се намеси в рамките на правомощията си.\r\n ", "date": "2019.01.07", "title": "Скандал в Гърция! Подкуп за раждане = теглото на бебето "}
{"url": "https://www.dnes.bg/stranata/2019/01/07/boboshevo-bez-apteka-malko-hora-malko-pari.398408", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nБез аптека остана Община Бобошево, област Кюстендил. Единственият фармацевт в малката община заминава за столицата. Сега на хората от градчето и близките села се налага да пътуват до по-големите градове, за да купуват лекарствата си.\r\nОт края на миналата година единствената аптека в Община Бобошево е затворена. Вече няма фармацевт, който да я обслужва, въпреки че има лекари, които да изписват рецепти.\r\nЗа набавянето на медикаментите си, жителите на общината изминават километри до Дупница и Благоевград.\r\nИма недостиг на специалисти в малките населени места из цялата страна, тъй като всеки предпочита големия град.\r\n                    \n                    \n                \"По принцип е трудно, защото ние нямаме местни хора, които имат необходимото образование, за да отворят аптека. Нямаме магистър- фармацевти, така да се каже и малките градчета са неатрактивни, не заради друго, а зари по- малкия брой население и заради по- малките печалби в този бизнес\", коментира пред  кметът на Бобошево Крум Маринов.\r\nВсе пак за хората от Бобошево има надежда, защото аптеката отново ще заработи. Има нов кандидат за позицията фармацевт, който след оформянето на необходимите документи, ще започне работа.\r\nНо освен, че ще работи в общинската аптека, е готов да си купи имот и да живее в малкото градче. Дотогава кметските наместници ще купуват и доставят лекарства на възрастните.", "date": "2019.01.07", "title": "Бобошево без аптека – малко хора, малко пари… "}
{"url": "https://www.dnes.bg/kino/2019/01/07/rami-malek-sys-zlaten-globus-za-roliata-na-fredi.398411", "text": "\n\r\n\"Зелената книга\", \"Бохемска рапсодия\" и \"Рома\" са големите победители на Златните глобуси за кинопродукции.\r\nНа 76-та церемония, проведена в Бевърли Хилс тази нощ, големият победител беше филмът \"Зелената книга\". Той получи три отличия - за най-добър филм комедия или мюзикъл, за най-добър сценарий на Ник Валелонга, Брайън Къри и Питър Фарели, който е и режисьор на продукцията, и за най-добър актьор в поддържаща рола за Махершала Али, предаде БТА.\r\nФилмът връща зрителя в 60-те години на миналия век, когато Тони Лип, италиано-американски охранител, е нает да вози и охранява Дон Шърли, известен афроамерикански джаз пианист по време на турнето му в силно консервативния американски Юг, където законите на Джим Кроу за сегрегацията все още се прилагат. Двамата трябва да използват пътеводител, известен като \"Зелената книга на негро пътешественика\". Той е списван години наред от цветнокожия пощальон от Ню Йорк Виктор Грийн и представя местата, в които се приемат цветнокожи пътници. Наръчникът е известен като Библията на цветнокожия пътник.\r\n                    \n                    \n                С две награди Златен глобус се сдоби и \"Бохемска рапсодия\", посветен на групата Куин. Продукцията взе отличието за най-добра драма и за най-добър актьор в драма. Така Рами Малек, превъплътил се във Фреди Меркюри взе отличието. \r\nФилмът е и най-доходоносният биографичен филм на музикална тематика в историята на световния бокс офис. В същата категория бяха номинирани \"Черен в клана\", \"Черната пантера\", \"Роди се звезда\" и \"Ако Бийл стрийт можеше да говори\".\r\n\"Рома\" на Алфонсо Куарон също е с две награди - за най-добър чужд филм и за най-добра режисура. Филмът проследява историята на мексиканско семейство през 70-те години на миналия век и е вдъхновен от живота на самия режисьор. Действието се развива в квартал Рома на мексиканската столица, откъдето идва и заглавието му. В продукцията се проследяват и протести на студенти, прераснали в насилие. Филмът вече спечели Златния лъв на кинофестивала във Венеция миналата година. Спечели и редица награди на филмови асоциации. \"Рома\" е номиниран за няколко награди \"Изборът на критиците\".\r\nВ останалите от общо 14-те категории наградите бяха разпределени както следва: Най-добра актриса в драматичен филм за Глен Клоуз в \"Съпругата\" за персонажа на Джоан Касълман на шведския режисьор Бьорн Рунге. Касълман е съпруга на нобелов лауреат за литература, която пише  романите на съпруга си, но славата остава за него. Накрая когато той  печели Нобеловата награда за литература, това води до разрив в  отношенията им и наяве излиза скрита горчивина.\r\nНай-добра актриса във филм комедия или мюзикъл за Оливия Колман за \"Фаворитката\".\r\nНай-добър актьор във филм комедия или мюзикъл за Крисчън Бейл за \"Вице\". Най-добра актриса в поддържаща роля за Реджина Кинг в \"Ако Бийл стрийт можеше да говори\". Най-добра анимация за \"Спайдърмен: В Спайди-вселената\". Най-добра музика за Джъстин Хървиц за \"Първият човек\".\r\nНай-добра песен за Shallow от филма \"Роди се звезда\". Музиката и текстът на парчето са на Лейди Гага, Марк Ронсън, Антъни Росомандо и Андрю Уаят. Песента се изпълнява от Лейди Гага и Брадли Купър. ", "date": "2019.01.07", "title": "Рами Малек със Златен глобус за ролята на Фреди"}
{"url": "https://www.dnes.bg/eu/2019/01/07/koshmarnoto-pytuvane-do-franciia-17-chasa-na-studa-na-pytia.398414", "text": "Кошмарно пътуване с автобус за българи, които се връщат на работа във Франция след празниците. \n\r\nПревозното средство се развалило и те останали на пътя около 17 часа. С автобуса пътували 47 българи.\n\r\nОт фирмата са изпратили друг автобус, който според пътници също е имал повреда.\r\n\"Тръгнахме в събота в 9:30 ч. сутринта. Пристигнахме на сърбо-хърватската граница в 18:12 ч. Между Сърбия и Хърватия стояхме 8 часа, в 2:20 ч. минахме хърватската граница, влязохме в Хърватия и в 2:30 ч. автобусът вече беше развален. Останахме насред пътя, изтеглиха ни до близка бензиностанция и там останахме в автобуса\", разказа Анка Стоянова, която е сред пострадалите пътници, пред bTV.\r\n                    \n                    \n                \"Новият автобус пристигна в 18:30 ч., тоест  на бензиностанцията престояхме 17 часа, тъй като тръгнахме в 19:30 ч.\", допълни тя.\r\nСтоянова обясни, че и вторият автобус, който е изпратила фирмата, също се е развалил, след като е влязъл в Словения.\r\nПо думите ѝ шофьорите са се справили с повредата и отново са тръгнали на път.\r\nВ този автобус обаче парното не работило и пътниците буквално стояли \"опаковани\".\r\n\"Всички стоими мръзнем\", каза Анка Стоянова.\r\nВ момента автобусът пътува и е в Италия.\r\nПо думите ѝ половината пътници са за Лион и никой не ги е предупредил, че ще минат по друг маршрут, при който има около 1000 км допълнително. \r\n\"След получаване на информация за проблема е изпратен резервен автобус. Превозвачът е реагирал с придвижването си съобразно метеорологичната обстановка в Европа – сняг и ниски температури, и ситуацията по граничните пунктове\", каза Весела Смилец – директор \"Връзки с обществеността\" на \"Юнион Ивкони\".\r\nТя подчерта, че автобусите на фирмата са нови.\r\nСмилец няма информация в изпратения втори автобус да няма парно.\r\n\"Напротив, знам, че пътуването продължава добре въпреки закъснението. Преди половин час са били по маршрут малко след Венеция\", изтъкна тя. \r\nПо думите ѝ пътниците са били настанени на топло място и на два пъти им е била раздавана храна и вода. Получавали са и своевременно информация.", "date": "2019.01.07", "title": "Кошмарното пътуване до Франция: 17 часа на студа, на пътя"}
{"url": "https://www.dnes.bg/football/2019/01/07/chelsi-shte-bori-problemite-v-ataka-nabeliaza-si-kavani.398413", "text": "Челси има интерес към нападателя на Пари Сен Жермен Единсон Кавани, съобщава \"Съндей Експрес\".\r\n\"Сините\" са готови за заплатят 55 милиона евро за правата на уругваеца, който трябва да реши проблемите на отбора в атака, породени от неубедителното представяне на тараните Алваро Мората и Оливие Жиру.\r\nКавани има договор с ПСЖ до лятото на 2020 година и е напълно възможно френският тим да се раздели с него.", "date": "2019.01.07", "title": "Челси ще бори проблемите в атака, набеляза си Кавани"}
{"url": "https://www.dnes.bg/football/2019/01/07/sydbonosna-sreshta-v-levski-koi-pyt-shte-poema-slavisha.398410", "text": "Съдбата на треньора на Левски Славиша Стоянович ще стане ясна днес. Сърбинът със словенски паспорт пристига в София за старта на подготовката, след което ще има среща със собственика Спас Русев. \r\n\"Меридиан Мач\" се свърза със специалиста, който иска да напусне \"Герена\", за да поеме националния отбор на Латвия. За първи път публично Стоянович заявява, че иска да прекрати договора си, макар и да не го казва директно. \r\n \r\n\"Ще имам среща със Спас Русев. След нея ще знам всичко и ще мога да кажа какво ще правя\", казва Стоянович, който се оправдава, че не може да говори, защото посреща гости. В последните седмици стана ясно, че той явно не желае да продължи работата си с 26-кратните шампиони, макар да има договор до края на сезона.\r\n \r\nВ Латвия се опитват да не платят неустойката за предсрочното прекратяване на действащия контракт със \"сините\" и затова стана ясно, че Стоянович е изтъквал здравословни проблеми за желанието си да напусне.\r\n \r\nСтоянович също така постави редица условия, за да продължи в Левски. Той поиска да бъдат освободени играчи, на които не разчита. Става въпрос за Ривалдиньо, Белмонт, Нашименто и Полачек или Митрев. От списъка му засега освободен е единствено Аймен Белаид.\r\n \r\n", "date": "2019.01.07", "title": "Съдбоносна среща в Левски! Кой път ще поема Славиша?"}
{"url": "https://www.dnes.bg/world/2019/01/07/koleda-po-star-stil-praznuvat-pravoslavnite-v-rusiia-syrbiia-makedoniia.398415", "text": "Коледа по стар стил отбелязват православните християни в много страни. \n\r\nРуският патриарх Кирил ръководи рождественското богослужение в храма \"Христос Спасител\", на което присъства и премиерът Дмитрий Медведев. Патриархът се обърна към вярващите в специално послание, като ги призова да посветят празника на добри дела. „Празникът на Рождество е прекрасна възможност да покажем добрите си човешки качества, да дарим радост и любов на хората. Дори малките дела могат да направят този свят по-добър и по-светъл. Това е по възможностите на всеки, защото с нас е Бог,“ каза руският патриарх, цитиран от БНР.\r\nПрезидентът Владимир Путин присъства на богослужението в Спасо-Преображенския събор в родния му Санкт Петербург и подари на храма иконата „Господ Вседържител“. \n                    \n                    \n                \r\nВ Сърбия пък на Коледа палят дъбови пънове и  клони - символ на Христос, или т.нар. бъдник. Патриарх Ириней присъства на освещаването му пред храма Свети Сава в Белград. \n\r\nОсвен в Сърбия и Русия Коледа по стар стил празнуват и в Черна гора, Беларус, Украйна, Молдова, Грузия, Киргизстан, Македония, Етиопия и Египет.", "date": "2019.01.07", "title": "Коледа по стар стил празнуват православните в Русия, Сърбия, Македония"}
{"url": "https://www.dnes.bg/teatar/2019/01/07/ivan-laskin-misyl-i-ostyr-ezik-ot-otrichan-do-silno-obichan.398418", "text": "Актьорът Иван Ласкин почина на 48-годишна възраст във Военномедицинска академия в нощта срещу неделя, малко преди именния си ден.\r\nТой бе приет в болницата на 28 декември миналата година с тежка чернодробна недостатъчност и близките му се надяваха да се намери спешно донор за трансплантация, но състоянието на Ласкин бе толкова критично, че операцията бе немислима.\r\nТака навръх Богоявление Иван загуби битката за живота си, нареждайки се за съжаление сред немалката група талантливи родни актьори, давещи в алкохол разочарованията си от нелеката артситуация у нас и напуснали тоя свят преждевременно, в разцвета на творческите си сили – Антоний Генов, Радко Дишлиев, Кирил Варийски, Андрей Баташов, Чочо Попйорданов...\n\n\n\r\n                    \n                    \n                \"Имам спомени още от студентството на Иван, защото той беше от възпитаниците на първия ми клас във ВИТИЗ, на които съм дал много за тяхното развитие и които изключително много ценя\", казва пред \"Монитор\" неговият учител проф. Здравко Митков.\r\n\"В един от дипломните ни спектакли той направи огромна, великолепна роля като Шекспировия Ромео, която бе оценена високо и при гостуването на постановката в Испания. Не искам да ставам фаталист, но Иван ми беше споделил още в академията, че любимата му роля е от \"Адската машина\" на Жан Кокто, където той игра Анубис – египетско божество, което пренася душите на мъртвите. Дали е случайно?!...\"\r\n\"Беше с остри възприятия за света, притежаваше честолюбие и природно чувство за справедливост. А, както знаем, животът не е справедлив и този дисбаланс със света руши чувствителната личност. Иска ми се да положим усилия да променим нашия живот така, че да не си отиват без време чувствителни и талантливи хора като Ласкин\", изтъкна Здравко Митков.\r\nАктрисата Ернестина Шинова и съпругът й Андрей Слабаков бяха не само колеги, но и близки приятели с Ласкин.\r\n\"Много е трудно в такъв момент да се съсредоточа върху изказа, върху фразата, макар че сме имали безброй общи случки, ситуации, емоции... Ще запомня Ванката в неговата цялост, като сложна личност. Той беше явление! Много специален човек\", с болка отбеляза Шинова.\r\nИван Ласкин отдавна имаше сериозни здравословни проблеми. През февруари 2016 г. в Плевен той се почувства зле преди представление и не успя да излезе на сцената. Тогава беше приет в спешното отделение на университетската болница в града. Малко по-късно призна пред медиите за проблемите си с алкохола, като обясни, че пие, защото нищо край него не му харесва, държавата не цени труда на талантите, а той страда, като гледа в каква простащина растат децата му.\r\nСамо преди няколко месеца, в средата на септември миналата година, Ласкин влезе по спешност в гастроентерологията на Втора градска болница. Две седмици преди това актьорът бе загубил баща си Славчо, който го е отгледал след развода с майка му. Близки предполагат, че личната му трагедия също е допринесла за състоянието му.\r\nЛаскин бе противоречива личност, с будна мисъл и остър език които често предизвикваха полюсни мнения и полемики в медиите и социалните мрежи. Мнозина го обвиняваха, че маскира несполуките си с арогантност и агресия срещу колеги и непознати. В същото време той бе нежен и любящ съпруг за Александра Сърчаджиева и добър баща за малката им дъщеря, 7-годишната София. Актьорът има и по-голяма дъщеря Люба, на 21 г., от брака си с актрисата Мирослава Гоговска.\r\nСмъртта обаче изглажда много противоречия и конфликти. Боготворен от някои и ненавиждан от други приживе, актьорът с кончината си предизвика искрена скръб във Facebook. Над снимка на малкия Ласкин от може би най-известната му роля – във филма \"Васко да Гама от село Рупча\", актрисата Касиел Ноа Ашер написа: \"Ето това обично дете излетя в другия свят! Харизматичен като ангел и дявол, смешен като Ласкин “Лаурел Харди“, саркастичен като екзекутора от Кале, верен приятел, лудньо, който обожаваше дрифтовете по ледения път на живота, лошо момче с кърваво добро сърце, очарователен лъжец и манипулатор – точно както всеки един Велик Артист... А Великите Артисти са малко, толкова малко... и дишаме само когато откровението, бесовете, тъмните тайни, посланието ни е прегърнато от зрителя... Кислородът, спасението на Артиста е неговата Работа! Скъпи Иване, някога, някъде... на небето ще изиграем нашето \"вама на люлката\".\r\nМузикантът Румен Бояджиев: \"Много съжалявам за Иван... много. Иза всички хора на изкуството, които не издържаха... тази грозотия, в която живеем. А издържалите не са герои... дори и силни не са. Просто... търпеливи\".\r\nДраматургът на Сатиричния театър Ина Шкарова: \"Иван намери изход от своята битка... светъл му път... сърцето ми е за Алекс... за всичко, което това момиче преживява в целия си живот... за това, че е прекрасна... боец... една от \"най-мъжките\" супермацки, които познавам... Казват, че големите изпитания са за силните... но твърде голям дял ти се е паднал, момиче... Дано това да е последното изпитание и някой ден да си отново щастлива... заслужаваш го... обичам те, Алекс Сърчаджиева...\"\r\nПоклонението ще бъде във вторник (8 януари) от 12:30 ч храма \"Свети Седмочисленици\". Малко по-късно погребението ще се състои в Алеята на творците на Централните софийски гробища.\r\n-----------------------\r\nАктьорът Иван Ласкин е роден на 10 март 1970 г. в София. Става популярен през 1986 г. с изпълнението си на малкия Васко в 6-серийния детски филм \"Васко да Гама от село Рупча\" на режисьора Димитър Петров по сценарий на Братя Мормареви. \n\r\nЗа ролята е избран съвсем случайно. Родителите му нямат нищо общо с киното и театъра. Корените на баща му са от Самоков, а по майчина линия е арменец. Асистенти на режисьора Димитър Петров го забелязват на улицата сред група момчета, които обикалят из улиците на София и стрелят с прашки. \n\r\nПрез 1994 г. завършва НАТФИЗ в класа на проф. Здравко Митков. Същата година в Малък градски театър \"Зад канала\" изпълнява ролята на Джими Портър в постановката \"Обърни се с гняв назад\" от Джон Осбърн, която му носи голям успех. За тази роля през 1995 г. печели награда \"Аскеер\" в категория \"Изгряваща звезда\". \r\nВ творческата му биография са записани участия в повече от 12 български игрални филма, 20 европейски и американски продукции и телевизионни сериали. Участвал е във филмите и сериалите \"Вагнер\" (1998), \"Магьосници\" (1999), \"Дунав мост\" (1999), \"Хайка за вълци\" (2000), \"Колобър\" (2001), \"Отвъд чертата\" (2003), \"Стъклената река\" (2010).\r\nИграл е в почти всички столични театри - от 1994 г. до 1997 г. в Малък градски театър \"Зад канала\", от 1997 г. до 2014 г. в Театър \"Българска армия\". Участвал е в постановки на Народния театър \"Иван Вазов\", в Театър \"Сълза и смях, Театър 199.", "date": "2019.01.07", "title": "Иван Ласкин – мисъл и остър език. От отричан, до силно обичан! "}
{"url": "https://www.dnes.bg/temida/2019/01/07/mladost-tesen-za-dushata-na-ivancheva-e-iskala-da-e-kmet-na-sofiia.398420", "text": "\n\r\nВ материалите по делото за корупция срещу отстранената кметица на \"Младост\" Десислава Иванчева, нейната заместничка Биляна Петрова и посредника Петко Дюлгеров, присъства и документиран със специални разузнавателни средства (СРС) телефонен разговор, който доказва, че преписката на изнудвания строителен предприемач Александър Ваклин е придвижена незабавно, след като той e предал първата част от подкупа – 70 000 евро. Това става ясно от записи от СРС-та, публикувани в \"Правен свят\".\n\n\n\n\n\r\nДесислава Иванчева лично се обажда на секретарката си в районната администрация - Марги, на която нарежда \"да я пуснете да се действa…\", визирайки преписката на Ваклин груп, която по думите на бившата кметица се оказва върху стола й в кабинета. \r\n                    \n                    \n                Разбира се, пред Марги, подсъдимата за получаване на подкуп не пропуска да обясни, че става въпрос за \"дарение\" под формата на строителство на детска площадка.\r\nНа 17 април 2018 г., преди обед, докато Иванчева и Петрова са в Столична община – Петко Дюлгеров и Александър Ваклин се срещат в заведение на ъгъла на улиците \"Раковски\" и \"Ген. Гурко\". Именно там Ваклин предава първия транш от искания подкуп. \r\nСрещата е документирана с разрешени от съдия аудио и видео записи, чието съдържание бе разсекретено преди месец от Специализирания наказателен съд (СНС). \r\nОт диалога между Дюлгеров и Ваклин се разбира и защо всъщност сумата е 70 000 евро, а не поисканите от Иванчева на три вноски по 75 000 евро.\r\nДвамата обсъждат и комисионата от 20%, която Дюлгеров трябва да отдели за себе си.\r\nКакто вече стана известно, след като получава парите от Ваклин  Дюлгеров се отправя за среща с Иванчева и Петрова, на които да предаде исканата сума. \r\nСрещата се провежда в заведение в градинката на \"Кристал\", където престъпното трио прекарва един час. Срещата, на която тримата обсъждат как да инвестират парите от получения подкуп, както и планират други схеми за натиск спрямо инвеститори, се оказва документирана, освен с аудио запис и със снимков материал. \r\nВ рамките на разговора на два пъти Иванчева се подсеща сама, че трябва да се обади на секретарката си Марги, за да придвижи преписката на Ваклин. \r\nСпоред приложените веществени доказателствени средства, срещата приключва в 12:45 часа. След като парите от подкупа на Ваклин вече са при Иванчева и Петрова, в 12:50 часа бившата кметица на \"Младост\" се обажда на секретарката си Марги.  \r\nМинути по-късно Иванчева и Петрова са арестувани с предварително белязаните банкноти пред Спортната палата, а Дюлгеров в близост до Народния театър.\r\n \r\nПри преглед на обемния материал от СРС-та се установява с категоричност, че не отговоря на истината твърдението, разпространено преди дни през Facebook профилите на Иванчева и нейни сътрудници, че бившата кметица на \"Младост\" не е имала планове да участва в местните избори през есента на 2019-та година.\r\nПри една от многобройните и продължителни срещи из кафенета (повечето провеждани в работно време), на които Иванчева, Петрова и Дюлгеров са обсъждали различни схеми за \"дарения\" от инвеститори, включително и това от Ваклин, тримата подробно разискват възможността Десислава Иванчева да се кандидатира за кмет на София. \r\nОт разговора проведен на 3 април 2018 г. в кафене в центъра на София се разбира, че година и половина преди местния вот Иванчева и Петрова са се интересували как може да получат и политическа подкрепа за издигането на бившата кметица на \"Младост\" за кмет на Столичната община.\r\nДокато кроят плановете за \"превземането\" на Столична община от кафенето, намиращо се до Софийските хали, Десислава Иванчева решава да проведе телефонен разговор с нищо неподозиращ секретар на президента.\r\nОт записа става ясно, че Иванчева дори не се притеснява, че макар и да не познава събеседника на когото се обажда, лобира пред него за среща с държавния глава и дори за налагането на президентско вето. От другата страна на телефона се оказва Гълъб Донев – секретар по социалните въпроси и здравеопазването на президента и бивш служебен министър на труда, който любезно препраща Иванчева към колегата му – Цвета Тимева, секретар по регионалното развитие на държавния глава. \r\nТелефонният разговор на Иванчева с представител на държавния глава, както и последвалото обсъждане на Петрова и Дюлгеров на представители на президентската администрация, показва изключително ниското ниво на политическа култура у тримата, както и порочното им мислене за функциониране на институциите в държавата. \r\nПродължителната среща, на която триото обсъжда възможността за издигането на Иванчева за кмет на София, се оказва документирана и с разрешено от съдия видеозаснемане. \r\nТака малко след като не на шега Десислава Иванчева заявява намерения да бъде бъдещ столичен градоначалник, тогавашният кмет на \"Младост\" дава възможност службите да запишат странна случка, която се разиграва на метри от сградата на Инспектората към Висшия съдебен съвет (ИВСС) и Административен съд – София град (АССГ). \r\nСлучката е странна, защото Иванчева започва да рови в една от кофите за боклук и взима оттам няколко цветни закачалки. Петрова и Дюлгеров я изчакват и след това тримата продължават да вървят заедно.", "date": "2019.01.07", "title": "\"Младост\" – тесен за душата на Иванчева е, искала да е кмет на София"}
{"url": "https://www.dnes.bg/stranata/2019/01/07/obeshtaniia-za-transplantacii-promeni-niama-hora-umirat.398417", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Само 14 са българите, които се нуждаят от белодробна трансплантация. В първите дни на годината такава помощ не успя да дочака 17-годишният Красимир от Шкорпиловци. През октомври миналата година по същия начин си отиде и Адриан Петков, който стана символ на невъзможността на държавата да помогне на страдащите от белодробни заболявания.\n\n\n\n\n\r\nАлберт Петков сподели пред Bulgaria ON AIR, че нищо не се е променило след смъртта на брат му Адриан.\n\r\n\"Откакто брат ми си замина, обещаха много неща, но нищо не направиха. Обещаха да направят регистър за пациентите, които чакат белодробни трансплантации тук. Обещаха да увеличат донорството. Обещаха, че ще изпращат пациентите в чужбина. Обещаха, че ще дойде турски екип, който ще направи трансплантация в случай, че има донор\", обясни той.\n                    \n                    \n                \r\nАлберт коментира, че нищо от обещаното не се е случило и това го кара да се чувства нахъсан да се стигне до краен изход от ситуацията и лицата, които са направили така, че нещата да не се случат на територията на България, да си получат заслуженото. По неговите думи със семейството му не са се отказали да съдят държавата.\n\r\n\"Прави ми впечатление от разговори с пациенти, с родители, от участие в обществения съвет на Фонда за лечение на деца, че чуждите каси нямат доверие на българската каса. Имаше отказ за едно дете от университетстка болница в Германия, тъй като се предполага, че евентуално институциите в България няма да платят за скъпоструващото лечение\", коментира в \"България сутрин\" Пенка Георгиева от пациентски организации \"Заедно с теб\".\n\r\nПредседателят на Асоциация Муковисцидоза България Антон Алексиев коментира пред , че докато не видим реални действия, не вярваме на нищо. По неговите думи през много от пациентите продължават да бъдат лъгани, че нещо ще се случи, а те нямат време да чакат някой да свърши нещо уж, защото за тях часовникът върви.\n\r\n\"Тези пациенти не се проследяват. Когато знаем, че има муковисцидоза, знаем, че рано или късно се стига до трансплантация на бял дроб. Те трябва да бъдат следени още преди да се стигне до нея. Ние какво правим? Когато вече пациентът не може да бъде трансплантиран, почваме да му търсим донори. Много е лесно тогава да се каже \"направихме всичко, пациентът вече не е годен\", коментира Алексиев.", "date": "2019.01.07", "title": "Обещания за трансплантации: Промени – няма, хора умират!"}
{"url": "https://www.dnes.bg/technology/2019/01/07/mysk-se-radva-tesla-pochva-stroej-na-fabrika-v-shanhai.398426", "text": "Американският пионер в производството на електрически автомобили Tesla Inc. ще направи първа копка на първата си гигафабрика извън САЩ.\r\n„Очакваме с нетърпение да направим първа копка на @Tesla Shanghai Gigafactory днес!\" пише главният изпълнителен директор Илон Мъск в понеделник в Twitter.\r\n \r\n„Възнамеряваме да завършим първоначалното строителство това лято, да започнем производството на Model 3 в края на годината и да достигнем масова продукция през следващата година”, каза Мъск в последващ туит.\r\nTesla придоби земята за фабриката извън Шанхай през октомври за 140 милиона долара. Компанията заяви, че възнамерява да произвежда до 500 000 автомобила годишно в обекта на 210 акра в рамките на едно десетилетие. Правителството на Шанхай обяви през миналия месец, че ограничено производство в централата може да започне до втората половина на 2019 г.\r\n                    \n                    \n                В петък Tesla заяви, че планира да започне доставките на Model 3 за китайски клиенти през март, като началната цена е около 72 000 долара, дори и след скорошното намаляване на цените.\r\n„Производството на Model 3 / Y в Shanghai Giga ще обслужва региона Велик Китай“ (Китай, Хонконг, Макао и Тайван, б. ред.), заяви Мъск в неделя. Китайската фабрика би могла значително да намали разходите - от транзита и митата - за Tesla в разрастващия се местен пазар на електрически автомобили. Китай е най-големият пазар за автомобили в света и възнамерява да продава по 7 милиона електрически или хибридни автомобили годишно до 2025 г., според Bloomberg News.\r\nКъде са първите две гигафабрики на компанията и дали ще има такава в Европа вижте ", "date": "2019.01.07", "title": "Мъск се радва: Tesla почва строеж на фабрика в Шанхай"}
{"url": "https://www.dnes.bg/sofia/2019/01/07/podobriava-se-systoianieto-na-namushkanite-v-dianabad.398416", "text": "По-добро е състоянието на двамата мъже, намушкани с нож в столичния квартал \"Дианабад\", съобщиха от УМБАЛ \"Св. Анна\".\n\r\nМъжете, на 42 и 45 години, все още са в КАИЛ на болницата, но вече са на собствено дишане.\r\nДвамата бяха приети в много тежко състояние с дълбоки порезни рани в областта на корема, раменете и голяма кръвозагуба. \r\nМъжете пострадаха след скандал в \"Дианабад\" за отнето предимство на пешеходец. \r\nСлед инцидента те се качили на колата и сами отишли в болница \"Света Анна\", където са били оперирани.\r\n ", "date": "2019.01.07", "title": "Подобрява се състоянието на намушканите в \"Дианабад\""}
{"url": "https://www.dnes.bg/world/2019/01/07/prezidentyt-na-egipet-otkri-ogromna-katedrala.398429", "text": "Президентът на Египет Абдел Фатах ас Сиси откри снощи огромна катедрала близо до Кайро по повод православното Рождество Христово, празнувано от египетските копти. Церемонията се състоя при засилени мерки за сигурност ден след откриването на взривно устройство близо до коптска църква, при което загина един полицай, припомня Франс прес.\n\r\nНа церемонията присъства главата на Коптската църква на Египет Тавадрос Втори. Катедралата \"Рождество Христово\" се намира в пределите на новата административна столица на Египет, която е в процес на изграждане и която е на 45 километра от Кайро. Храмът бе открит с тържествена литургия. \n\r\nТова ще бъде най-голямата църква в Близкия изток, пише на страницата във Facebook на говорителя на Коптската православна църква, предаде ДПА, цитирана от БТА.\n                    \n                    \n                \r\nВ реч по повод откриването на храма Ас Сиси подчерта, че мюсюлманите и християните в Египет ще останат единни. Той каза, че откриването на катедралата е важен момент в египетската история.\n\r\nАс Сиси, който е мюсюлманин, поръча изграждането на новата катедрала преди две години след убийството на 27 християни през 2016 г. в бомбен атентат в църквата \"Свети Петър и Павел\" близо до катедралата \"Свети Марк\" в Кайро, където трябваше да се проведе коледна меса. Миналата година новата катедрала беше частично готова и там имаше коледна литургия.\n\r\nПо-рано вчера папа Франциск похвали изграждането на новата египетска катедрала, в която може да се поберат 8000 богомолци. Американският президент Доналд Тръмп пък каза, че е въодушевен от откриването на храма и подчерта, че Ас Сиси води страната към едно по-всеобхватно бъдеще.\n\r\nРано вчера Ас Сиси откри и нова джамия в Египет, за която се твърди, че е третата по големина в Близкия изток, предаде ДПА. Този храм също е в пределите на новоизграждащата се административна столица на Египет.\r\nВ церемониите по откриването на двата храма присъстваха християни и мюсюлмани, както и палестинският президент Махмуд Абас.", "date": "2019.01.07", "title": "Президентът на Египет откри огромна катедрала"}
{"url": "https://www.dnes.bg/stranata/2019/01/07/ostavkite-v-api-ochakvani-sled-dramite-s-e-vinetkite.398423", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \r\nДнес започва продажбата на електронни винетки по големите бензиностанции и в други части от търговската мрежа. Системата за електронните винетки влезе в сила от 1 януари тази година.\r\nВъвеждането ѝ обаче беше съпроводено от множество неуредици - основно с липсата на достатъчно терминали за закупуването им в пощите, бензиностанциите и граничните пунктове.\n\n\n\r\nЗаради проблемите беше въведен гратисен период за шофьорите до 15 януари, като по-късно беше обяснено, че всъщност такъв гратисен период няма, просто дотогава \"Пътна полиция\" няма да глобява за липсваща винетка.\r\n                    \n                    \n                По разпореждане на премиера Бойко Борисов двама ръководители в АПИ и един от съветниците на регионалния министър ще понесат отговорност заради недобрата организация при подготовката и въвеждането на електронната винетка.\r\nБившият председател на транспортната комисия в парламента Настимир Ананиев и Емил Марков от Института за пътна безопасност казаха в студиото на \"България сутрин\", че тези оставки са били очаквани. Ананиев дори подчерта, че това не са точно оставки, а по-скоро тези служители са били уволнени от премиера.\r\n\"За мен в много от случаите трябва да се търси наказателна и материална отговорност. Въпросът е, че трябва прокуратурата да се самосезира\", категоричен беше бившият депутат.\r\nЕмил Марков пък допълни, че напускането на няколко човека няма да реши проблемите в АПИ и добави, че от Института за пътна безопасност предлагат децентрализация на агенцията, за да бъдат пътищата управлявани по-добре и да има ясна отговорност.\r\n\"Г-н Глосов ни обясняваше първо как не разбираме да работим със системата, след това как има частични проблеми, но той самият не намери очи да понесе и той самият малко лична отговорност\", каза още Марков пред .\r\nТой се съгласи още с Настимир Ананиев, че системата за електронните винетки ще заработи бавно и трудно, но в крайна сметка ще я има. ", "date": "2019.01.07", "title": "Оставките в АПИ – очаквани след драмите с е-винетките"}
{"url": "https://www.dnes.bg/tenis/2019/01/07/oficialno-grisho-izhvyrcha-ot-top-20-na-sveta.398430", "text": "Най-добрият български тенисист Григор Димитров изпадна от топ 20 на световната ранглиста за първи път от повече от две години. \r\nДимитров загуби на четвъртфиналите на турнира в Бризбейн през миналата седмица и от днес падна с две места и вече заема 21-ото в класацията на АТП с актив от 1790 точки.\r\n \r\nТова е най-ниското класиране на хасковлията от 25 септември 2016 година, когато той също беше 21-и в подреждането.\r\n \r\nПромени в топ 10 няма. Лидер остава сърбинът Новак Джокович с 9135 точки, следван от Рафаел Надал (Испания) със 7480 точки и от швейцареца. Роджър Федерер с 6420 точки.\r\n \r\n", "date": "2019.01.07", "title": "Официално: Гришо изхвърча от Топ 20 на света"}
{"url": "https://www.dnes.bg/business/2019/01/07/nad-160-hiliadi-klienti-polzvat-sms-uslugite-na-chez.398439", "text": "Над 162 600 клиенти имат активна регистрация за безплатните sms услуги, предоставяни от \"ЧЕЗ Електро България\" АД – известие преди прекъсване на електрозахранването и проверка на сметката. През изминалата 2018 година Дружеството изпрати близо 282 000 кратки съобщения, от които около 4% са за проверка на сметка, а с останалите 96% е напомнило на клиентите, че са пропуснали срока за плащане на сметката си.\r\nПрез периода януари – декември 2018 г. регистрациите за sms услуги достигнаха 21 651, съобщават от компанията.\r\nВсеки месец между 20 000 и 29 000 регистрирани потребители получават напомняне, че са просрочили плащането на сметката си. Над 900 клиенти предпочитат ежемесечно да проверяват текущите си задължения за електроенергия чрез sms. Проверката се извършва с кратко съобщение с текст \"smetka\" на 170077, без увеличение на цената, според конкретния тарифен план на клиента. Всички разходи по изпращане на информативните sms-и се поемат от \"ЧЕЗ Електро България\" АД.\r\n                    \n                    \n                Използването на тези услуги би могло да спести средства и неудобства на клиентите по време на отпуски, особено в периода на празници, когато несъзнателно може да се пропусне срокът за плащане на месечната сметка за електроенергия.\r\nSms услугите са достъпни за клиентите на мобилните оператори А1, Теленор и Виваком. Те могат да бъдат заявени онлайн на www.cez.bg; с изпращане на кратко съобщение на 170077 с текст 12-те цифри на клиентския номер; в центровете за клиенти на \"ЧЕЗ Електро България\" АД и в офисите на \"Изипей\".\r\nРегистрацията за sms услугите на Дружеството е безплатна. При регистрация чрез sms на 170077 клиентът заплаща еднократно изходящото съобщение според тарифния си план, без увеличение на цената.\r\nПолучаването на електронни известия - преди прекъсване на захранването поради неплатено задължение и за проверка на сметката, е напълно безплатно за клиентите на \"ЧЕЗ Електро България“ АД. Услугите се активират в рамките на 24 часа след извършване на регистрацията.\r\nПри смяна на мобилния оператор, във връзка с техническото осигуряване на услугата, е необходимо клиентът своевременно да уведоми за това Дружеството на телефон 0700 10 010, на info@cezelectro.bg или в Център за клиенти на \"ЧЕЗ Електро България“ АД.\r\n ", "date": "2019.01.07", "title": "Над 160 хиляди клиенти ползват sms услугите на ЧЕЗ "}
{"url": "https://www.dnes.bg/stranata/2019/01/07/bdj-s-novo-razpisanie-oriazvat-pytnicheski-vlakove.398419", "text": "Временните планове пътническите превози по някои от направленията да се изпълняват не от влакове, а от автобуси ще станат постоянни. Припомняме, че пред депутатите от ресорната комисия транспортният министър Росен Желязков изрази съмнения, че с наличният тягов състав ще може да се изпълнява безопасно графикът за движение през 2019 г. Липсата на локомотиви и непланирането на ремонтите им доведе до екшънплан на БДЖ по искане на Желязков, който в скоро време трябва да влезе в сила, предаде \"Монитор\".\n\r\nТова ще стане едва след назначаването на нов шеф на \"БДЖ - Пътнически превози\". За мястото се спрягат две имена – Христо Иванов и Георги Иванов, като първият е по-вероятният избор. И двамата са били начело на железниците. Христо Иванов беше назначен на поста по време на служебното правителство на Огнян Герджиков. Той е магистър по финанси от ВТУ \"Св. св. Кирил и Методий\" и има специалност \"Експлоатация на железопътния транспорт\" в Техническия университет.\n                    \n                    \n                \r\nГеорги Иванов беше шеф на пътническите превози до август 2013 г., като тогава беше освободен заради влошените финансови показатели и качество на услугата.\n\r\nВ средата на декември м.г. Никола Василев беше избран за изпълнителен директор на \"Холдинг БДЖ“ ЕАД от съвета на директорите, който също претърпя промени. В ръководството на холдинга министър Желязков назначи нови лица - Григори Григоров и Светломир Николов, на мястото на Велик Занчев и Владимир Владимиров. Новите членове на СД трябваше да предложат \"икономически изгодни варианти в полза на дружеството и да повишат доверието и качеството на услугата“, обяви тогава Желязков, като нарече решенията \"алтернативни и хибридни в очакване на новите влакове\".\n\r\nПо някои от нерентабилните линии като Генерал Тодоров – Кулата, Брусарци – Лом и Свищов – Троян ще се извозват пътниците от рейсове. Това не се случва за първи път в историята на БДЖ. Вече бившият шеф на холдинга лансира преди години да се закрият губещите линии и на тяхно място да се пуснат в движение автобуси с логото на БДЖ за да се запази психологическото усещане у хората, че пътуват с държавната железница. От транспортното министерство не потвърдиха информацията до редакционното приключване на броя. Според източници на изданието вече има разпечатани нови пътеводители, които да заместят преди месец отпечатаното разписание на железниците.", "date": "2019.01.07", "title": "БДЖ с ново разписание: Орязват пътнически влакове"}
{"url": "https://www.dnes.bg/stranata/2019/01/07/do-18-mai-rabotim-za-dyrjavata-biudjetyt-tyrsi-ot-nas-44-mlrd-leva.398402", "text": "Денят на данъчна свобода в България ще настъпи на 18 май, съобщава Институтът за пазарна икономика (ИПИ). \r\nТова е денят, в който гражданите ще спрат да работят за държавата и ще започнат да работят за себе си. \r\nДатата е символична и показва кога държавната хазна ще се попълни, ако всичко изработено бъде незабавно изземвано.\r\nПрез 2019 г. в държавния бюджет е планирано да постъпят рекордните 43.9 млрд. лв. Средно за един календарен ден българите ще изработват по 319 млн. лв., което означава, че ще са ни необходими 138 дни, за да попълним хазната. През 2018 г. бяха необходими 134 дни.\r\nЖивеещите в България отново ще получат помощ от европейските данъкоплатци, които ще ги \"отменят\" за малко над 8 дни работа към държавата. Това отразява заложените в бюджета близо 2.7 млрд. лв. помощи от ЕС. Местните данъкоплатци ще работим до 9 май за държавата, а в дните до 18 май ще бъдем отменени от европейските данъкоплатци.\r\n                    \n                    \n                Освен изчислените 138 дни следва да се отчетат и планираните 2 дни за отработване, които отразяват заложения дефицит от 600 млн. лв. по консолидираната фискална програма. Традиционно през последните години в бюджета се залага дефицит, което означава, че държавата планира да харчи повече, отколкото събира като приходи. \r\nПрез последните три години обаче (2016-2018 г.) този дефицит не се реализира и бюджетите излизаха на излишък. През 2018 г., ако се повтори този сценарий, може и да няма дни за отработване.\r\nНай-много дни през 2019 г. ще бъдат отделени, за да се попълнят приходите от ДДС – 34 дни. За приходите от акцизи ще са нужни близо 17 дни. За осигуровките ще е нужен малко над месец – 24 дни за социално осигуряване и 9 дни за здравно. Приходите от подоходните данъци ще попълним за близо 12 дни, а тези от корпоративни данъци – за малко над 8 дни. Други почти 7 дни ще работим, само за да платим държавните и общински такси.\r\nПрез последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да бъдат все повече и денят на данъчна свобода да идва все по-късно през годината. Това означава, че реално данъчната тежест в страната нараства. Преразпределението през приходната част на бюджета се планира да достигне 37.7%, което е най-високата стойност за последните 10 години.\r\nПример за покачването на данъците са осигурителните вноски за държавното обществено осигуряване, за които отделяме все повече през последните години – през 2017 и 2018 г. имаше покачване на вноската за пенсия с по 1% на година, а през 2019 г. беше покачен максималният осигурител праг. За съжаление през последните 10 години, след въвеждането на плоския данък от 2008 г., нямаме примери за намаление на данъчната тежест у нас.\r\nСметката разпределя данъчното бреме върху абсолютно всички български граждани (включително деца, пенсионери и т.н.), но именно работещите понасят в най-голяма степен тежестта на хазната. За работещите българи данъчната тежест е близо 50%, тоест за тях Денят на данъчна свобода идва чак в края на юни. ", "date": "2019.01.07", "title": "До 18 май работим за държавата! Бюджетът търси от нас 44 млрд. лева"}
{"url": "https://www.dnes.bg/akoshtete-vqrvaite/2019/01/07/gudeto-gudeto-uprajniava-bylgarskiia-si-bydeshta-bulka-ot-bali.398403", "text": "Атрактивна сватба ще има скоро в гоцеделчевското село Мосомище. 38-годишният Георги Цирков в близките дни ще сключи брак с любимата си Джъстин от остров Бали.\r\nМъжът работел от няколко години в Дубай като електротехник към наша фирма.\r\nПрез есента на 2017 г. седнал да пие кафе в голям хотел близо до квартирата си. Там се запознал с Джъстин, която е от Бали, но работела в един от офисите на комплекса. \r\nСлед продължило повече от година приятелство, на 9 октомври 2018-а Джъстин пристигнала за 6 дни на гости в дома на Георги в Мосомище. Останала впечатлена от живота у нас, влюбила се и в местните ни гозби, а любовта на двамата прераснала в желание за брак.\r\nНа 29 декември младата жена отново пристигнала, за да остане завинаги. На летището Георги я посрещнал с годежен пръстен и голямо плюшено мече, на което пишело: \"Ще се омъжиш ли за мен?\"\r\n                    \n                    \n                \"Коленичих пред нея и тя каза: \"Да\". После двамата се разплакахме от щастие\", разказва Георги пред \"\". Сега любимата му ще остане в Мосомище до 18 януари, когато ще се прибере в Дубай, за да си оправи документите за престой у нас.\r\n\"Чакам легализация на нейните документи, че не е омъжена. Ако до вторник станат готови, в сряда ще сключим граждански брак\", казва нетърпеливо щастливецът.\r\n35-годишната му любима вече знае доста български думи.\r\n\"Сутрин казва на майка ми: \"Мама, добро утро\". Казва фасул, капама, лютеница, салата, кускус, а на прасето казва гуде. За първи път през живота си тук видя сняг. Много му се радва и през деня е на двора, въпреки че ѝ е студено\", разказва мъжът.\r\nТой учи английски, а когато не могат да се разберат, ползват интернет преводач. Джъстин е категорична, че иска да остане да живее в Мосомище, а работата в хотелския комплекс в Абу Даби е такава, че ще може да продължи да я върши през интернет.", "date": "2019.01.07", "title": "Гудето, гудето… упражнява българския си бъдeща булка от Бали"}
{"url": "https://www.dnes.bg/temida/2019/01/07/mvr-go-izdirva-a-vushev-v-rusiia-sym-niamam-vina-za-nishto.398404", "text": "Издирваният за грабеж Светослав Вушев твърди, че разбрал от медиите, че МВР го дири под дърво и камък, за да бъде съден.\r\n\"Аз това, което знам, е, че никой не ме е търсил\", настоя той.\n\n\r\nВ четвъртък от полицията обявиха, че търсят 45-годишния Светослав Вушев за грабеж. Предупредиха също, че е възможно той да е въоръжен.\r\nПо думите му, не бил извършвал и грабеж на телефон, за което го издирвали. За престъплението бил обвинен от бившата му приятелка, с която влошили отношенията си.\r\n\"Бях й казал, че искам да прекратя отношенията си с нея, тъй като постоянно искаше и ме изнудваше за пари. Не смятах, че е необходимо да й ги давам\", каза Вушев пред bTV.\r\n                    \n                    \n                Бившата му приятелка не пожела да коментира казуса под предлог, че се страхува за живота си.  \r\nСветослав Вушев не уточни къде точно се намира в момента. Не бил въоръжен.\r\n\"В Русия съм, ще Ви кажа, не знам какво значение има. Разследване от полицията ли правите в момента или чакате отговор от мен?\", попита той.\r\n\"Няма да се предам, защото съм на лечение, нямам вина за нищо и това е абсурдно\", заключи Светослав Вушев.\r\n ", "date": "2019.01.07", "title": "МВР го издирва, а Вушев: В Русия съм, нямам вина за нищо!"}
{"url": "https://www.dnes.bg/snimka-na-denia/2019/01/07/ponedelnik-valeji-ot-sniag-vyv-vtornik-sutrinta-17-c.398405", "text": "Жълт код за ниски температури е обявен за цяла България, сочи  на НИМХ.\r\nДнес ще остане предимно облачно и на места ще превалява сняг, по-значителен в Западния и Централния Предбалкан. Привечер от северозапад валежите ще спират, облачността ще се разкъсва и намалява.\r\nМинималните температури ще бъдат между минус 9 и минус 4 градуса, максималните - между минус 4 и 1 градуса.\r\nНад Черноморието ще има значителна облачност и ще превалява слаб сняг. Ще духа умерен, временно силен вятър от север-североизток. Максималните температури ще са минус 1 и плюс 1 градуса. Температурата на морската вода е около 6 градуса. Вълнението на морето ще бъде 2-3 бала.\r\n                \n                Над планините облачността ще е значителна и на много места ще има валежи от сняг. Ще духа предимно умерен северозападен вятър, който след обяд ще се ориентира от североизток и слабо ще се усили. Вечерта валежите ще спират. Максималната температура на височина 1200 метра ще е около минус 9, на 2000 метра - около минус 15 градуса.\r\nОще през нощта срещу вторник вятърът ще отслабне и минималните температури ще се понижат на места до минус 15 - минус 17 градуса.\r\nВъв вторник ще има разкъсана облачност, на места до слънчево време, но дневните температури ще останат отрицателни.\r\nВ сряда сутринта също ще е доста студено. От запад облачността бързо ще се увеличи и още преди обяд в западните райони ще завали сняг. Вятърът ще придобие южна компонента, в Източна България и ще се усили.\r\nДневните температури там бързо ще се повишат и към вечерта и през нощта срещу четвъртък валежите там ще са от дъжд и сняг.\r\n ", "date": "2019.01.07", "title": "Понеделник – валежи от сняг, във вторник сутринта -17°C"}
{"url": "https://www.dnes.bg/usa/2019/01/07/v-mo-si-haresvat-f-16-no-ne-i-cenata-mu-shte-pregovariat-sys-sasht.398406", "text": "Офертата за самолетите F-16 е най-добрата, обяви пред БНР зам.-министърът на отбраната Атанас Запрянов по повод процедурата за избор на нов изтребител за нуждите на ВВС.\r\nПо думите му тя е напълно завършена, а самолетите се предлагат окомплектовани. Тази седмица темата трябва да се обсъжда в МС, а след това НС трябва да дадe мандат на военното ведомство, заедно с това на финансите, икономиката и на външните работи да започнат преговори с американското правителство.\n\n\n\n\n\r\nЗапрянов разясни, че едва на по-късен етап ще има разговори с фирмата \"Локхийд Мартин\", която предлага на страната ни F-16.\r\n                    \n                    \n                \"Смятаме, че ако постигнем с американците обещаното намаление, българската армия ще получи технологично поколение самолет и част от оръжейните му системи, и оръжията му ще бъдат от пето поколение - те са същите, каквито са на Ф-22 и Ф-35\", аргументира се той.\r\nПо думите му така България ще има същото качество на своята бойна авиация, каквото и Гърция, която също ще мигрира техните F-16 до блок 70, на Румъния и почти на Турция.\r\nЗапрянов разясни, че за да се вмести офертата в бюджета ни от 1,8 млрд. лв. е достатъчно САЩ да намали стойността ѝ с няколко процента.\r\nВчера президентът Румен Радев за пореден път коментира процедурата за избор на изтребители, като определи конкурса за опорочен и удар върху страната, европейските партньори и американската страна.\r\nВоенният министър Красимир Каракачанов пък отново подчерта, че към момента става дума само за стартиране на преговори, но е и за сделка. Офертата на САЩ за F-16 била на по-висока цена, но предлагали и оборудване. Тези на Италия и Швеция за \"Юрофайтър\" и \"Грипен\" влизали в рамката, но оборудването трябвало да се купи от трета държава – САЩ, и целият пакет пак надхвърлял рамката.", "date": "2019.01.07", "title": "В МО си харесват F-16, но не и цената му. Ще преговарят със САЩ!"}
{"url": "https://www.dnes.bg/obshtestvo/2019/01/07/bylgarinyt-kazva-ot-kal-da-e-ivan-da-e-chestit-praznik.398409", "text": "На 7 януари православната църква почита паметта на Свети Йоан Кръстител - последният старозаветен пророк, който кръщава Исус Христос в река Йордан. Празникът е наричан от народа Ивановден.\r\nЙоан се ражда половин година преди Исус Христос. Неговите родители били на преклонна възраст, когато на баща му Закария се явил архангел Гавраил и му възвестил радостната вест, че жена му Елизавета е заченала техния първороден син.\r\nСвети Йоан Кръстител е назоваван още Предтеча, защото предрича идването на Христос на земята и подготвя пътя на месията с проповедите си. Според Евангелието той се прочул като проповедник в Юдея и Галилея. \r\nСвети Йоан е започнал да проповядва, когато навършил 30 години. Проповядвал е, че е изпратен от Бога да подготви пътя за идването на Христос и затова увещавал хората да се покаят за греховете си и да отворят душите си за Бога. Като символ на пречистване Йоан кръщавал покаялите се с вода.\r\n                    \n                    \n                Едва 34-годишен, Йоан Кръстител е заловен и обезглавен по нареждане на цар Ирод Антипа. Животът и духовната чистота, която постига Йоан Кръстител, както и мъченическата му смърт, са причина житията и библейските разкази да говорят за него по-скоро като за ангел, отколкото като за човек. \r\nВ България обредното къпане за здраве на Йордановден продължава и на Ивановден. В някои райони на страната то дори е по-характерно за този празник. Навсякъде обредът е за младоженците, като действието се извършва от кума или от девера. \r\nОбредната трапеза включва варено жито, фасул, ошав, баница, кървавица, печена луканка, свински ребра със зеле.\r\nНа Ивановден изтича и срокът, през който обикалят новогодишните маскирани дружини. В някои райони на страната коледарите отвеждат тържествено \"царя\" на дружината на чешмата, където го окъпват. След това той устройва угощение, на което присъстват и маскирани като мечка, невеста, арапи. С празнично хоро завършва пълният цикъл на обичая коледуване.\r\nИмен ден празнуват днес Иван, Иванка, Йоан, Йоана, Иванина, Ванина, Ваня, Ваньо, Калоян, Йовко, Йовка, Ивайло, Ивайла, Иво, Ивона. Бъдете здрави!", "date": "2019.01.07", "title": "Българинът казва: От кал да е, Иван да е! Честит празник!"}
{"url": "https://www.dnes.bg/travel/2019/01/07/slynchaka-gi-chaka-7-dni-pochivka-za-britanci-500-leva.398407", "text": "Англичани почиват седем дни на Слънчев бряг за 500 лева. Това пишат от британското издание The Telegraph във връзка с предстоящия летен сезон. \r\nМорските курорти у нас са световноизвестни заради ниските си цени, затова и чуждестранните турагенции започват да примамват с оферти още през януари, когато празничният дух и желанието за почивка все още не са напуснали хората.\r\nПървият месец на годината е знаков за това как ще протече летният сезон – през него 5,2 млн. англичани правят резервации за почивка, сочат данни на Органа за гражданска авиация (ОГА). \r\nСпоред сайта Travel Supermarket, цитиран от изданието, очакванията са цените на офертите за периода май - октомври да спаднат с една трета. Миналата година на вечер туристите са плащали 32 паунда (около 70 лева) вместо 50. За да избегнат мъртъв сезон и липса на интерес от британските граждани, турагенциите смъкват цените за почивка, за да може да привлекат повече желаещи. \r\n                    \n                    \n                За релакс в 4-звезден хотел в Слънчев бряг британци ще дадат 230 паунда, или малко над 500 лева. В южната ни съседка Турция пък е още по-евтино и цената, която всеки ще трябва да плати за една седмица за ол инклузив, е 218 паунда, или близо 476 лева, пише \"Монитор\".\r\nНай-популярни за тазгодишния летен сезон са слънчевите дестинации като Испания и Португалия, следвани от Гърция с островите Крит и Корфу. \r\nЕдинствено разнообразие в Топ 10 на дестинациите според Travel Supermarket внася Мароко с екзотичния Агадир, известен със своите голф игрища и покритите с кафета и заведения плажове.", "date": "2019.01.07", "title": "Слънчака ги чака! 7 дни почивка за британци = 500 лева"}
{"url": "https://www.dnes.bg/index/2019/01/07/receptata-dnes-lek-krem-s-iagodi-i-chiia.398215", "text": "\r\n1 чаша бадемово мляко\r\n1 чаша кисело мляко\r\n2 супени лъжици кленов сироп\r\n1 чаена лъжица течна ванилия\r\n1/8 чаена лъжичка сол\r\n¼ чаша чия\r\n200 г ягоди, нарязани\r\n4 чаени лъжици кленов сироп за декорация\r\n¼ чаша печени филирани бадеми\r\n\r\n\r\n\r\nРазбъркайте заедно бадемовото мляко, киселото мляко, двете супени лъжици кленов сироп, ванилията. Разбъркайте добре, докато стане хомогенна смес. Добавете чията и оставете да набъбне за 30 минути.\r\n \r\nРазбъркайте отново след това, за да не останат места без семена в крема. Покрийте с найлоново фолио и оставете да престои за през нощта.\r\n \r\nНа сутринта разпределете крема в 4 чаши. Подредете шепа ягоди отгоре, за да украсите крема. Поръсете с филирани бадеми и за финал нанесете няколко щриха кленов сироп.\r\n\r\n\r\n \r\n ", "date": "2019.01.07", "title": "Рецептата Dnes: Лек крем с ягоди и чия"}
{"url": "https://www.dnes.bg/akoshtete-vqrvaite/2019/01/07/sedmichen-liuboven-horoskop-za-7-13-ianuari.398278", "text": "Тази седмица ни очаква романтично космическо събитие. Венера ще навлезе в знака на Стрелец, което ще направи любовния живот много по-вълнуващ. Тази вибрация ще се задържи до 3 февруари. Това, към което ще се стремят представителите на зодиакалните знаци ще бъде създаването на стойностна любовна връзка или задълбочаването на вече съществуващата. Повече вижте в любовния хороскоп на Az-jenata.bg\r\n\r\nНастроени сте оптимистично по отношение на любовта и има защо. Заслуга за това има Венера, която ще ви накара да мислите, че любовта е наистина най-вдъхновяващото чувство на света. Обвързаните Овни ще се почувстват по-жизнени и безгрижни за връзката си. Очакват ги забавни моменти с любимия човек, истинска близост. Необвързаните представители на зодията имат шанс за интересни запознанства. Бъдете отворени за нови възможности.\r\n                    \n                    \n                \r\nЩе се почувствате по-свободни, когато става въпрос за задълбочаване на сексуалната връзка между вас и партньора ви. Ако досега сте сдържали вашата сексуалност или сте ограничавали интимността по някакъв начин, то сега всичко ще се промени. Навлизането надълбоко в любовта е начинът да изпитате пълна радост във вашата връзка.\r\n\r\nВенера се движи във вашия сектор на взаимоотношенията, което ще ви донесе удовлетворение от любовната ви връзка. До 3-ти февруари ще бъдете в рядката и завидна позиция, а Венера и Юпитер ще окажат положително влияние на любовния ви живот. Очакват ви хубави моменти и нови възможности, ако търсите половинката си. \r\n", "date": "2019.01.07", "title": "Седмичен любовен хороскоп за 7 – 13 януари"}
{"url": "https://www.dnes.bg/stranata/2019/01/07/750-mashini-na-borba-sys-snega-po-pytishtata.398436", "text": "Над 750 машини са обработвали пътните настилки в страната през тази нощ, за да се осигури безопасността на пътуване при зимни условия, съобщиха от Агенция \"Пътна инфраструктура\" (АПИ). \n\r\nРаботата на машините в районите със снеговалеж продължава, като броят им ще се увеличава в зависимост от интензивността на снеговалежа. \n\r\nОт АПИ за пореден път напомнят, шофьорите да тръгват на път с автомобили, подготвени за зимни условия. За днес и утре Националният институт по метеорология и хидрология определи жълт код за опасно време над цялата страна.\n\r\nПоради снегопочистване в момента е ограничено движението на МПС над 12 тона по път I-4 Велико Търново – Севлиево – пътен възел \"Коритна\" на територията на област Ловеч. Поради влошени метеорологични условия е ограничено движението за МПС над 12 тона по път ІІІ-866 Девин – Михалково, както и за камиони с ремаркета и полуремаркета.\n                    \n                    \n                \r\nАгенция \"Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. \n\r\nПри необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.\n\r\nВсички граждани и транспортни фирми могат да получават информация за актуалната пътна обстановка от интернет страницата на АПИ и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.07", "title": "750 машини на борба със снега по пътищата"}
{"url": "https://www.dnes.bg/stranata/2019/01/07/nova-godina-sys-starite-dupki-po-pytia-no-samo-za-selianite.398424", "text": "\n\r\n\"Специално за софиянци оправиха пътя към Велинград, да ходят, да се гмуркат на СПА-то, а за нас селяните оставиха миналогодишните дупки срещу 100 лева на година\", така всекидневно хората от Пазарджишка област се борят с пътищата си.\n\n\n\r\nМодерните коли трябва да се движат само по \"главните\" пътища, не дай си Боже да мръднат по \"селските\" пътни артерии – ще им паднат гумите, категорични са хората от селата.\r\nЕдин от примерите за безстопанственост на пътя са и ужасяващите снимки на пътя Паталеница – Ветрен дол – Варвара. От тук е най-краткият път за столицата, има и обиколни пътища, но нима приходите от платените винетни такси не трябва да отиват за всички пътища, а не само за главните, питат се хората от селата тук.\r\n                    \n                    \n                Ремонтът на главния път завършва с дупки, множество и опасни! За съжаление не сме свидетели на такива \"качествени\" ремонти само в тази област. Навсякъде из Родината се наблюдава явлението – добър главен път, ужасяващ \"приток\" до него.\r\n\"Докога нехайството на органите ще причинява стрес на българските граждани, които редовно плащат своите винетни такси и данъци за уж по-добри пътища\", питаме се хората, оставяйки снимките да породят ежедневната доза стрес и на вас. \n\r\n ", "date": "2019.01.07", "title": "Нова година със старите дупки по пътя, но само за... селяните?"}
{"url": "https://www.dnes.bg/notifikacii/2019/01/07/bylgarski-grajdanin-zadyrjan-za-trafik-na-migranti-v-belgiia.398440", "text": "Българският гражданин Алдин Н. (41 г.) е бил предаден на Белгия по подозрение, че е ръководел организирана престъпна група за незаконното прехвърляне на мигранти към Великобритания, съобщават белгийски медии, цитирани от БТА.\n\r\nСпоред следствието той е направлявал дейността на автосервизи в Белгия, където са били изработвани и поставяни тайници в превозни средства. В тайниците са били заключвани до деветима мигранти, чийто път обикновено е започвал от Афганистан или Пакистан, преминавал е през Турция и България, за да достигнат Западна Европа и да се прехвърлят към британския бряг.\n\r\nРазследването е започнало през 2016 г. в британското пристанище Дувър, където митничари се усъмнили в камион с българска регистрация. Външният обем на превозното средство не отговарял на вътрешната товарна кухина, затова митничарите поискали допълнителна проверка. Така те открили петима души в тайник, сред които три непълнолетни деца. Издадено било предупреждение към европейските служби да следят за подобни опити за измама.\n                \n                \r\nДо октомври 2017 г. европейските митничари се натъкнали на още 55 подобни случая. В разследването участвали службите на Великобритания, Белгия, Холандия, Германия, Франция и България. Белгийската прокуратура е повдигнала обвинения на седем души, а делото срещу тях започва тази седмица в Гент.\n\r\nОтбелязва се, че изработваните тайници са били изключително тесни и неудобни, а някои от тях пряко са заплашвали сигурността и живота на мигрантите. В един от случаите тайникът е бил с размери 74 х 63 х 35 сантиметра, а при друг мигрантът е трябвало да се събере в двигателния отсек на автомобила, на мястото на резервната гума и част от охладителната система.\n\r\nПодслушани телефонни разговори са доказали, че трафикантите са знаели колко трудно е да се пътува по този начин. Те дори направили опит, който показал, че биха издържали в подобни условия не повече от седем минути.\n\r\nЗа превоз от българо-турската граница до Великобритания мигрантите са плащали по 10 000 евро. Прехвърлянето на мигрант от Франция до Великобритания е струвало 1300 евро, се отбелязва в информацията. \r\n ", "date": "2019.01.07", "title": "Български гражданин задържан за трафик на мигранти в Белгия"}
{"url": "https://www.dnes.bg/temida/2019/01/07/smartfon-v-kiliiata-na-biznesmena-banev-govoril-s-rusiia-iskal-ubejishte.398427", "text": "Съдебни охранители са намерили телефон в килията на обвинения за пране на над 1 милиард лева Николай Банев преди десетина дни.\r\nТой бил скрит в кутия от натурален сок, съобщи пред bTV зам. - главният прокурор Николай Гешев.\n\n\n\n\n\r\nПо телефона Банев контактувал с руски лобисти и предлагал сформиране на Евразийска народна партия в България, която да защитава чужди интереси.\r\nСрещу това искал политическо убежище в Русия, за децата си и за жена си, защото бил репресиран в България.\r\n\"За мен това е предателство към собствената държава\", отсече Гешев.\r\nПо думите му на Банев е обещавана адвокатска защита пред европейския съд от руски адвокати, медийна кампания в Русия, включително срещу българската прокуратура, обсъждала се е хибридна война в негова защита, в разговорите се споменава известен български журналист, който да почне тази медийна атака.\r\n                    \n                    \n                \"Ако нямахме доказателства срещу семейството Баневи мислите ли, че френският съд щеше да ги екстрадира?\", риторично попита прокурорът.\r\n\"Обвиняемите могат да се защитават по всякакъв начин, дори като лъжат. 30 г. затвор е достатъчна мотивация за това\", каза зам. главният прокурор по повод делото срещу отстранената заради взимане на подкуп кметица на \"Младост\" 1 Десислава Иванчева.\r\nТой посочи, че според наблюдаващите прокурори публикуваните в сайтове СРС-та съответстват на тези по делото.\r\n\"Недосегаеми хора в България няма. Могат да бъдат претърсени офиси на съдии и прокурори, да им бъде повдигнато обвинение, защо да не могат да бъдат претърсени офиси и на адвокати\", заяви Гешев по повод разследването срещу адвоката Лазар Карадалиев за пране на пари.", "date": "2019.01.07", "title": "Смартфон в килията на бизнесмена Банев!? Говорил с Русия, искал убежище..."}
{"url": "https://www.dnes.bg/temida/2019/01/07/rekord-za-nzok-osydena-da-plati-obezshtetenie-ot-3-mln.398438", "text": "Софийският градски съд осъди НЗОК да заплати на болница \"Токуда\" обезщетение за извършена надлимитна дейност през 2015 година. \n\r\nПрисъденото обезщетение е рекордно и е в размер на 2 576 330,00 лв.–  възнаграждение за оказана болнична медицинска помощ и 671 178,04 лв. -  лихви за забава, 362 289,60 лв. – цена на вложени медицински изделия и 95 062,32 лв. – лихви за забава.\n\r\nОсвен присъдените лихви до датата на подаване на иска, касата ще плати и натрупаните лихви до датата на окончателното изплащане.\n\r\nКасата е осъдена също да заплати и 148 154,36 лв. – разноски в производството пред Софийски градски съд.\r\nПоредното решение на съда е не само още едно доказателство за незаконното поведение на НЗОК да заплати надлимитната дейност – на дневен ред е друг съществен въпрос: трябва ли НЗОК да продължава да упорства в тези откази, след натрупаната съдебна практика, защото това води до значителни допълнителни разходи, които се плащат от бюджета на касата на съдилищата – адвокатски хонорари, държавни такси и др. В тази ситуация отказите на НЗОК да плати надлимитната дейност нанасят вреда на бюджета и може да се разглеждат като проява на безстопанственост, а на виновните длъжностни лица да бъде потърсена и наказателна отговорност.\n                    \n                    \n                \r\nНЗОК се е противопоставила на иска с два аргумента. Единият, че касата има задължение по договор да плати само до определения лимити и другият, че болницата не е предоставила в посочените в договора срокове фактура и спецификация за надлимитната дейност. \n\r\n\"Според договора задължението за представяне на тези документи (фактура и спецификация) е пряко свързано с обстоятелството, че касаят услуги в рамките на договорения лимит. Не само, че представянето на фактури за т.нар. надлимитна дейност в договорения срок не следва от договора, но и изрично е възложено в тежест на ищеца (болницата) да се въздържа от предявяване за плащане на предоставени услуги извън гарантирания от НЗОК размер. Ето защо пропуснатият срок не се явява в нарушение на договора, съответно неприложима е договорно скрепената последица\".\n\r\nСъдът не споделя тезата, че разходната част на приетия бюджет за 2015 г. определя лимит на отговорността на НЗОК към изпълнителите на болнична помощ. При положение, че за здравнонеосигурените лица достъпът до здравна помощ е гарантиран при все, че не участват в нормативно предписания механизъм за формиране на целевия фонд, няма причина от тази възможност да бъдат лишени здравноосигурените лица, чиято нужда се е проявила след изчерпване на целево предписаните средства.\n\r\nКакто законът, така и договорът между страните еднозначно отдават приоритет на интересите на здравноосигурените лица спрямо утвърдения финансов план. Ето защо дори да се приеме, че ищецът (болницата) е пренебрегнал реално съществуваща възможност за планов прием, това неизпълнение не е в състояние да го лиши от договореното възнаграждение за удовлетворения интерес на ползващите се от договора трети лица.\r\nСамо от началото на годината вече пет други големи болници осъдиха НЗОК за неплатена надлимитна дейност.\n\r\nДо момента не е известно да има дело за надлимитна дейност, загубено от болницата, която го е завела.", "date": "2019.01.07", "title": "Рекорд за НЗОК! Осъдена да плати обезщетение от 3 млн."}
{"url": "https://www.dnes.bg/business/2019/01/07/investor-media-group-razshiriava-portfolioto-si-ot-ueb-medii-s-boec-bg.398449", "text": " добавя към портфолиото си от уеб медии един от най-четените специализирани сайтове за бойни изкуства и спортове – . Медийната група, която по данни на Gemius е втората най-предпочитана от потребителите в България, стана мажоритарен съдружник на модерната онлайн медия за бойни спортове със 70% дял.\r\nУебсайтът Boec.bg представя актуално, интересно и подробно съдържание за всичко важно от света на бойните изкуства, както и ексклузивни интервюта с най-големите лица от спортовете бокс, борба, граплинг, карате, ММА, кикбокс и муай тай, самбо и бойно самбо, и много други.\r\n                    \n                    \n                \"Investor Media Group разполага с много разнообразно портфолио от медии, в което има за всеки по нещо. Ставайки мажоритарен съдружник в Boec.bg не само разширяваме още повече разнообразието си от медийни продукти, но и отваряме вратата към един много различен свят – този на бойните изкуства. Приоритет за медийната група винаги е било да създава и развива модерни иновативни медийни продукти, които да предоставят качествено, интересно и аналитично съдържание на аудиторията. Тази политика ще продължим и по отношение на Boec.bg, като в същото време ще работим и върху успешната синергия между уебсайта и останалите ни медии”, каза Виктория Миткова – изпълнителен директор на Investor Media Group.\r\nПриоритет в развитието на медията ще бъде засиленото присъствие на качествено видеосъдържание. Читателите на Boec.bg все по-често ще имат възможност да се информират за най-важните събития в бойните спортове от видео репортажи или да гледат на живо на сайта някои от най-интересните първенства. Засилено ще е присъствието и на ексклузивни видео интервюта с водещи лица от света на бойните изкуства. Предстои и стартът на нов телевизионен проект на Boec.bg в ефира на \r\nВ Boec.bg читателите могат да открият още и любопитни съвети - ориентирани както към хората, които се занимават активно с бойни спортове, така и към непрофесионалистите. Част от широкия спектър теми в медията са и успешните истории на изявени български и чуждестранни спортисти, разказани лично от тях.\r\nОт ноември главен редактор на Boec.bg е известният спортен журналист Десислава Джерманска. Тя има над 10-годишен опит в спортната журналистика. Преди да стане част от екипа на Boec.bg, Десислава е редактор и водещ на спортните новини по Bulgaria ON AIR в продължение на 7 години, където открива и новата си страст – бойните изкуства. Има опит oще в печатни и онлайн медии.\r\n\"Българската спортна журналистика има нужда от специализирана медия за бойни спортове и изкуства. Тези спортове имат изключително лоялна и изискваща аудитория. Мога да уверя всички фенове на бойните спортове, че Boec.bg подготвя много интересни и качествени медийни продукти, които отсега нататък ще виждат в различни формати“, обясни Десислава Джерманска.\n\r\nInvestor Media Group е една от най-големите медийни групи в България и единствената българска публична компания, която включва и телевизионни медии. С пазарен дял от 49% за ноември 2018 г. (по данни на Gemius) компанията се утвърди като втората най-предпочитана онлайн медийна група у нас.\r\nЧаст от портфолиото на Investor Media Group са националната ефирна телевизия Bulgaria ON AIR, бизнес телевизията Bloomberg TV Bulgaria – първият международен бизнес и финансов канал, адаптиран към местната аудитория, който през октомври 2018 година навърши 3 години, откакто стартира в българския телевизионен ефир.\r\nПрез 2017 година медийната група направи и най-мащабната инвестиция в българското образование, придобивайки 90% от един от най-успешните икономически университети у нас – Висшето училище по застраховане и финанси.\r\nДигиталното портфолио на групата включва Bloombergtv.bg –онлайн видеоплатформата на  телевизионния сайт  водещия новинарски сайт , онлайн институцията във финансовите и икономически новини  лайфстайл сайта за модерните млади хора  онлайн изданието за съвременната жена , спортния новинарски сайт , водещия здравен сайт  единствената онлайн медия, насочена към тийнейджърите  сайта за недвижими имоти с най-качествените обяви  детския портал , сайта за автомобилни новини  онлайн платформата за подаване на граждански сигнали , сайта за кариерно развитие и други. Част от Investor Media Group са и националното радио Bulgaria ON AIR с покритие в 33 града в страната, както и списанията Bulgaria ON AIR The Inflight Magazine, Investor Digest и GO ON AIR The Traveller’s Magazine, които се разпространяват на борда на самолетите на националния авиопревозвач \"България Ер\".", "date": "2019.01.07", "title": "Investor Media Group разширява портфолиото си от уеб медии с Boec.bg"}
{"url": "https://www.dnes.bg/sofia/2019/01/07/fandykova-izborite-ne-sa-na-dneven-red-za-men.398431", "text": "С Мая Манолова имаме работни отношения. Изборите още не са на дневен ред за мен. Това заяви кметът на София Йорданка Фандъкова по повод предстоящите местни избори.\r\n\"Имаме много по-важни задачи. Това е последната година от мандата и тя е  ключова как ще изпълним ангажиментите, които поехме пред софиянци. Това  е най-важното. С г-жа Манолова сме работили по няколко казуса и имаме  добри работни отношения. Нямам никакви притеснения. Всеки трябва да  прецени и сам да вземе решение\", обясни тя.\r\n\"Тази година пускаме първите 8 метростанции от третата линия. С метрото пускаме и довеждащ транспорт, първо в \"Овча купел\". Също така обновяваме 15 големи улици и булеварди. Отделно с 38 млн. лв. ремонтираме по-малките в кварталите. Купуваме и още 112 автобуса за градския транспорт. Така 90% от линиите ще са с нови превозни средства\", заяви кметицата  пред \"\".\r\n                    \n                    \n                По думите  на \"Граф Игнатиев\" има участъци, по които плочите не са монтирани, а само подредени, за да може да се минава.\n\n\n\n\r\nСпоред нея е важно да се спаси сградата на Централна баня и да се запази това богатство на града. \r\n\"Възстановяваме и банята в Банкя. Ще възстановим и банята в \"Овча купел\", в  която ще има спа център и научен център. Надявам се, скоро това да се  случи и с банята в \"Горна баня\". Затова няма как да се твърди, че нямаме  отношение към минералната вода и баните. Задачата ни е да възстановим  4-те сгради, а там, където е възможно, да се ползват и по  предназначение\".\r\nОтносно казусът около това дали на Северната скоростна тангента да бъдат поставяни винетни стикери, кметът на София заяви, че Северната скоростна тангента се изключва от пътищата с винетка за столичани. \r\n\"Благодарна съм на премиера, че прие аргументите ни. Тангентата е много важна, защото извежда голяма част от трафика извън центъра и е мярка за подобряване качеството на въздуха. Не можем да си позволим да караме хората да слязат от нея. Ще продължим разговорите до подписване на споразумение за взаимоотношенията с АПИ за поддържането на околовръстния път. Част от него и сега се поддържа от общината и това ще продължи\", обясни Фандъкова.\r\nСъвсем скоро възникна казус около твърдение, че липсват гранитни павета от базата на \"Софинвест\". По този повод кметът Фандъкова заяви: \"Проверката установи, че към 31 декември в базата са налични близо 8800 т павета. Твърдението, че се съхраняват 2971 т, очевидно не отговаря на истината\".\r\nФандъкова уточни още, че тази година ще започне и изграждането на първия център за съвременно изкуство в бившата топлоцентрала на НДК. \n\r\n\"Готови сме и с проекти за подмяна на отоплителните инсталации на домакинствата на твърдо битово гориво с ток, парно, газ или пелети. Това е допустимо за финансиране с европейски средства. Подадохме проект за 40 млн. лв. за подмяна на отоплението на 15 000 домакинства. Имаме и друг за 5 000 семейства. За 2-3 г. ще подменим инсталациите на 1/3 от 55 000 домакинства, които се топлят на твърдо битово гориво\", посочи тя.", "date": "2019.01.07", "title": "Фандъкова: Изборите не са на дневен ред за мен!"}
{"url": "https://www.dnes.bg/stranata/2019/01/07/po-sysedski-14-godishen-svi-12-butilki-olio-i-dyrva.398437", "text": "Домова кражба разкриха служители на полицейското управление в Павликени.\n\n\r\nВ петък в управлението бил получен сигнал за кражба на около 2 куб. м дърва за огрев и 12 бутилки олио от имот в село Върбовка.\r\nОт проведените действия по разследването е установено, че извършител на кражбата е 14-годишно момче от същото село, известно на полицията.\r\nМатериалите по случая ще бъдат докладвани в прокуратурата.", "date": "2019.01.07", "title": "По съседски: 14-годишен сви 12 бутилки олио и дърва"}
{"url": "https://www.dnes.bg/akoshtete-vqrvaite/2019/01/07/koe-e-nai-sladkoto-neshto-vyv-vsiaka-edna-zodiia.398271", "text": "За всеки човек има нещо, което го прави специален, симпатичен, заради което другите хора го харесват и обичат. Ето кое е най-сладкото и чаровно нещо във всеки от зодиакалните знаци.\r\n\r\n \r\nНай-сладкото нещо в тях е техният ентусиазъм. Много са енергични, поемат рискове, повдигат духа на другите, готови са за забавления винаги. Позитивни са и обичат приключенията, опитването на нови неща.\r\n \r\n\r\n \r\nУдивително е колко грижовни са към близките си и колко много им пука за тях. Винаги са до приятелите и роднините си, когато имат нужда от помощ и подкрепа. Искат да се уверят, че те имат всичко необходимо и са добре.\r\n\r\n\r\n \r\nЛюбопитни са и се интересуват от вас, от вашите страсти и хобита. Обичат да научават нови неща, ще ви слушат внимателно, ще искат да чуят за най-големите ви страхове и за стари семейни истории. Ще обсъждат с вас теории за света, любовта, живота и т.н.\r\n\r\n\r\n \r\nНай-хубавото у тях е, че не крият емоциите си и винаги изразяват как се чувстват - тоест едва ли ще ви лъжат. Показват, когато са наранени и тъжни, не се страхуват да плачат. Смеят се и ви благодарят, когато са щастливи.\r\n \r\n", "date": "2019.01.07", "title": "Кое е най-сладкото нещо във всяка една зодия?"}
{"url": "https://www.dnes.bg/stranata/2019/01/07/myj-be-prostrelian-pri-lov-krai-slivensko-selo.398442", "text": "Мъж е прострелян по време на лов край сливенското село Ичера, съобщиха от МВР - Сливен.\r\nИнцидентът е станал на 5 януари около обяд в местността \"Бойчов трап\" край селото. \r\nПо време на ловен излет 34-годишен мъж е прострелял в областта на корема 45-годишен ловец.\r\nПострадалият е приет за лечение в МБАЛ \"Д-р Иван Селимински\"-Сливен с опасност за живота. \r\nУчастниците в инцидента са от град Сливен. По случая е образувано досъдебно производство.", "date": "2019.01.07", "title": "Мъж бе прострелян при лов край сливенско село"}
{"url": "https://www.dnes.bg/usa/2019/01/07/v-turciia-se-iadosaha-na-sasht-koi-ste-vie.398432", "text": "Турските вестници поместват на първите си страници изявление на съветника на президента на САЩ по въпросите на националната сигурност Джон Болтън за сирийските кюрди.\n\r\nБолтън, който бе на посещение в Израел, заяви вчера, че САЩ няма да изтеглят войските си от Сирия, докато не се постигне споразумение с Турция за защита на кюрдите.\n\r\nТурските издания определят като \"скандални\" думите на съветника за националната сигурност.\n\r\n\"Кои сте вие?\", пише в заглавие в. \"Йени шафак\", като посочва, че САЩ, които засега спират планираното изтегляне на войските си от Сирия, \"са заплашили\" Турция относно ПКК (Кюрдската работническа партия). Изданието пише, че Болтън ще бъде в състава на американска делегация, която ще пристигне тази седмица в Анкара.\n\n\n\r\n                    \n                    \n                Според Анкара сирийските кюрдски Сили за защита на народа (СЗН) са свързани с терористичната групировка ПКК.\r\nДжон Болтън направи скандалното изявление от Израел. Той посочи, че \"ПКК представя кюрдите\", коментира вестник \"Йени шафак\", цитиран от БТА.\r\n\"Грозни думи от Болтън\", пише в заглавие в. \"Тюркие\", като констатира, че още преди да е пристигнал в Анкара, той е ядосал турските власти.\r\nБолтън каза, че \"Турция трябва да гарантира сигурността на кюрдските бойци\". Това изявление предизвика много реакции, добавя вестникът.\r\nВ. \"Стар\" съобщава, че освен Болтън в състава на американската делегация, която пристига утре в Анкара, са включени специалният представител на държавния секретар Майк Помпео за Сирия Джеймс Джефри и председателят на Съвета на началник-щабовете на американските въоръжени сили генерал Джоузеф Дънфорд.\r\nВ. \"Хюриет\" цитира говорителя на президента Реджеп Тайип Ердоган, който по повод думите на Болтън заяви вчера, че е \"неразумно\" да се твърди, че Турция е взела на прицел кюрдите.\r\nПроблемът се състои в това, че групировката ПКК/СЗН полага усилия да създаде свой собствен ред, потискайки кюрдите, които не й се подчиняват, както и в терористичните дейности на групировката срещу нашата страна, каза Ибрахим Калън.\r\nНяма никакво съмнение, че една терористична организация не може да бъде съюзник на САЩ, добави той.\r\n ", "date": "2019.01.07", "title": "В Турция се ядосаха на САЩ: Кои сте вие?"}
{"url": "https://www.dnes.bg/rock/2019/01/07/i-manowar-idvat-za-proshtalen-koncert-u-nas.398445", "text": "\r\nManowar потвърдиха дата за концерт в София през лятото тази година, който ще бъде част от прощалното им турне Final Battle World Tour 2019. Групата ще забие на 16 юни в зала \"Арена Армеец\", а билетите влизат в продажба на 8 януари, вторник. Те ще се продават в мрежата на Еventim. \n\r\n\"Ние обещахме да се завърнем в България и сега ще изпълним това свое обещание! Страстта и силата на българските фенове са легендарни! Феновете на Manowar са най-ревностните фенове в България и светът го знае и ще се убеди в това още веднъж\", споделя Джо ДиМайо.\r\n                    \n                    \n                Final Battle World Tour 2019 стартира на 25 февруари със сетлист с най-любимите парчета на феновете. Наскоро Manowar обявиха, че E.V. Martel ще участва като китарист в това турне.\r\nManowar са отличавани с множество златни и платинени награди, има над 35 турнета като водеща група.", "date": "2019.01.07", "title": "И Manowar идват за прощален концерт у нас"}
{"url": "https://www.dnes.bg/rusia/2019/01/07/bebeto-spaseno-v-magnitogorsk-e-doshlo-v-syznanie.398457", "text": "Десетмесечното момченце, спасено изпод развалините на частично рухналия жилищен блок в руския град Магнитогорск, е дошло в съзнание. Това съобщи днес руската министърка на здравеопазването Вероника Скворцова, цитирана от ТАСС.\n\r\nРано сутринта на 31 декември в Магнитогорск рухна един от входовете на десететажна жилищна сграда. Водещата версия за причината е експлозия на газ за битови нужди. Загинаха 39 души.\n\n\r\nМалкият Ваня бе изваден от спасителите, след като бе повече от 30 часа под развалините при низки температури, достигащи през нощта до минус 27 градуса. Той бе откаран в болница в Москва с вътрешна черепно-мозъчна травма, счупвания, измръзване на крайниците, обезводняване и нарушени бъбречни функции, припомня БТА.\n                    \n                    \n                \r\nИзследванията са показали, че момченцето няма увреждане на мозъка, работата на бъбреците е възстановена, а лекарите вярват, че ще спасят измръзналото му краче. Към днешна дата неговото състояние се е подобрило чувствително. \n\r\nДетето активно реагира и общува с майка си, каза руската министърка на здравеопазването пред журналисти.", "date": "2019.01.07", "title": " Бебето, спасено в Магнитогорск, е дошло в съзнание"}
{"url": "https://www.dnes.bg/izlojbi/2019/01/07/chapkyniada-tenevijyn-edna-interesna-kolaboraciia.398451", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \"Да си Иван е начин на живот, така че дано той за всички да бъде такъв, какъвто им се иска на хората, защото хубав живот не дотяга\", пожела в студиото на \"България сутрин\" именикът Иван Тенев.\n\r\nToй сподели, че с проф. Георги Чапкънов са открили изложба \"ЧАПКЪНиада & ТЕНЕВижън\", включваща пластики на Чапкънов и фотографии на Тенев от целия свят. Тя може да бъде видяна до 15 януари в галерия \"Класика\".\n\r\n\"Получи се интересна колаборация. Доста хора я посетиха, надявам се, че така ще продължи. Заслужава си. Оказва се, че тези два различни вида стилистика може много успешно да се допълват\", сподели Тенев пред .\n                    \n                    \n                \r\nНа финал артистът коментира, че у нас култура почти няма. По неговите думи тя не се е променила, а изчезва, което е много тъжно. \n\r\nСпоред него има много талантливи хора, но те нямат подкрепа от държавата и реализация.", "date": "2019.01.07", "title": "\"ЧАПКЪНиада & ТЕНЕВижън\" – една интересна колаборация"}
{"url": "https://www.dnes.bg/kino/2019/01/07/akvamen-srina-konkurenciiata-pobedi-v-kraia-na-2018-a.398478", "text": "Историята на полу-човека-атлантидец от комиксите на DC Comics, разказана в \"Аквамен\", застана на първа позиция по зрителски интерес в последният уикенд на миналата година, сочат обобщените данни от киносалоните. Екшънът за героя, наследник на подводното кралство, но отгледан в света на хората е гледан от 42 931 зрители и има 494 555 зрители за първия си уикенд у нас.\r\nНа втора позиция е \"Мери Попинз се завръща\", продължение на историята от игралния филм от 1964 година, създаден по едноименната книга на Памела Травърз. Историята на най-известната бавачка в света е вече десет дни на екраните у нас и за това време са я гледали 33 967 зрители и има 294 744 лева приходи от билетите им.\r\n                    \n                    \n                На трето място е анимацията \"Астерикс: Тайната на вълшебната отвара\", създаден по комиксите на французите Рене Госини и Албер Юдерзо. Приключенията на галското село в търсенето на заместник на Гетафикс из територията на Галия е гледано от 25 669 зрители и има 219 920 зрители за десетте дни на екраните у нас.\r\nЧетвърта позиция е за друга анимация - \"Гринч\". След месец и половина на екраните у нас филмът по книгата \"How the Grinch Stole Christmas\" на Доктор Сюс е гледан от 127 604 зрители и има 1 235 339 лева от билетите им.\r\nНа пето място е \"Бъмбълби\" - историята започнала от поредицата \"Трансформърс\". Случващото се през 1987 година на една автоморга, където младият Чарли \"съживява\" своят VW Beetle, е гледано от 29 737 зрители и има 337 758 зрители за десетте дни на екраните у нас.\r\nШести по ред е биографичният \"Бохемска рапсодия\" по сценария на Антъни Маккартън. Историята на основополагащата в рокеднрол-музиката група \"Куин\" от 1970 г. до 1985 година е проследена от вече 142 121 зрители и има 1 330 556 лева от билетите им за вече два месеца на екраните у нас.\r\nНа седмо място е романтичният \"Втори шанс\" с Дженифър Лопес в главната роля. Случващото се с 40-годишната Мая, която с помощта на \"подарък\" от кръщелника си започва нова работа, и открива изгубената си дъщеря, е на екраните вече трета седмица и за това време е гледано от 28 432 зрители и има 266 274 лева приходи.\r\nНа осма позиция е анимацията \"Спайдър-мен: В Спайди-вселената\" по комикса на Брайън Майкъл Бендис и Сара Пичели от 2011 година. Приключенията на Майлс срещу злия Кингпин са гледани от 27 034 зрители и има 260 462 лева приходи за трите седмици у нас.\r\nДевето място е за \"Робин Худ: Началото\" по класическата история за разбойника, помагащ на бедните и онеправданите. Историята, преплетена върху легендарния сюжет и съвременния му прочит, е вече месец на екраните у нас и за това време са я гледали 33 821 зрители и има 308 107 лева приходи.\r\nНа десето място е приключенският \"Смъртоносни машини\", създаден по първата от четирите книги на Филип Рийв. Постапокалиптичната история за времето, в което градовете се движат в търсене на ресурси и по-малки градове, които да \"погълнат\", е от месец на екраните у нас и за това време са я гледали 38 285 зрители и има 427 407 лева приходи.", "date": "2019.01.07", "title": "\"Аквамен\" срина конкуренцията. Победи в края на 2018-а"}
{"url": "https://www.dnes.bg/obshtestvo/2019/01/07/po-nashenski-protest-na-jyltite-jiletki-tyrgovci-na-goriva.398441", "text": "Националното сдружение на търговците и превозвачите на горива започва протест на \"жълтите жилетки\" още тази седмица.\r\nПланират се демонстрации във всички големи градове, както и затваряне на няколко граници, каза пред БНР  говорителят на движението Симо Симов.\n\n\n\r\nСпоред него в протестите ще се включат над 400 000 души.\r\nНедоволството на търговците на горива е провокирано от законови промени, според които трябва да имат капитал от 1 милион лева и гаранция от 500 000 лева, за да се регистрират и да влязат в пазара на петрол.\r\n\"На практика това поставя в невъзможност много от търговците да се регистрират и да влязат на пазара. От нашето сдружение сме построили своите бензиностанции в най-бедните райони, в селата. Давам един пример - малката селска бензиностанция ще внесе гаранция от 20 000 лева, а мощната бензиностанция също ще внесе 20 000 лева. Това са бариери, които поставят бизнеса в условие да не го изпълнява. Това ще доведе до повишаване на цените\", заяви Симов.\r\n                    \n                    \n                \"Хората са отчаяни и вече не издържат, борят се за хляба си. Отчаяните хора са готови на всякакви действия\", коментира  той.\r\nПо думите му Законът за горивата поставя неизпълними условия пред търговците. В сдружението членуват около 100 фирми.\r\n\"За първия протест сме подготвили над 1000 жълти жилетки\", предупреди Симов. Според него протестите у нас няма да ескалират като тези във Франция, а ще бъдат мирни.\r\nСимов отбеляза, че нямат контакт с организаторите на \"жълтите жилетки\" във Франция, но полагат усилия, за да осъществят такъв и да ги поканят в България.\r\n\"Полагаме усилия да докараме част от тях тук. Те да застанат до нас и да подкрепят призива ни за спиране на закона. Този път сме се написали кои сме, защото очакваме провокации – някой отново да вкара в нашия протест хора, които не знаят защо са там. Протестът ни не е политически. Искаме да се обърнем към държавата, а това са хората. Искаме да кажем на хората, че не само бизнесът ще пострада, ще пострадат и потребителите, когато се наложи монопол от най-важния енергиен продукт - петрола\", каза Симо Симов.\r\nСпоред него законът е лобистки и поражда огромен монопол, но институциите не реагират на призивите на сдружението на търговците да бъде отменен.\r\n\"Затова решихме, че ще започнем протестни действия, като излезем на улицата до пълното спиране на закона. Към днешна дата отправяме призив към държавните институции, президент, премиер, Народно събрание, омбудсман за спиране на закона и отлагането му. Ще настояваме омбудсманът Мая Манолова да внесе пред Конституционния съд този закон\", коментира Симов и подчерта, че единствено институцията на омбудсмана им е обърнала внимание.\r\nОчаквали са подкрепа и от президента, но не са я получили, заради което Симов е на мнение, че държавният глава работи по двоен стандарт.\r\n\"Безкрайно разочаровани сме от президентската институция\", подчерта още той.", "date": "2019.01.07", "title": "По нашенски: Протест на \"жълтите жилетки\" – търговци на горива! "}
{"url": "https://www.dnes.bg/akoshtete-vqrvaite/2019/01/07/te-obojavat-prirodata-5-te-zodii-koito-sa-eko-maniaci.398467", "text": "Има много хора, които обичат природата и се наслаждават на времето, което прекарват там, но не всички се грижат за нея. Ето и кои са зодиите, които отделят време, пари, енергия, за почистване на околната среда и грижи за нея.\r\n \r\n\r\nЗапазването на природата е от голяма важност за Водолеите. Те често са доброволци, занимават се с благотворителност, събират пари за природни каузи. Опитват да живеят чисто, без да замърсяват, и не хабят много ресурси. Обожават да карат велосипед. \r\n \r\n\r\nТе са добри души и винаги помагат на хората. Много са чувствителни, обичат животните. Винаги ще спрат и ще помогнат, когато видят бедстващи кучета, котки, птици, ще купят обяд на бездомник. Рециклират боклука, не оставят отпадъци в природата. Най-много им харесва да са около морета, езера, водопади, реки и т.н.\r\n \r\n\r\nКогато се запалят по една кауза, нищо не може да ги спре. Често подкрепят инициативи за опазване на околната среда и се борят със зъби и нокти да постигнат своето. Много се вълнуват от опазването на защитените животински видове. Едва ли ще видите Скорпион, носещ животински кожи като облекло.\r\n \r\n", "date": "2019.01.07", "title": "Те обожават природата! 5-те зодии, които са еко маниаци"}
{"url": "https://www.dnes.bg/snimka-na-denia/2019/01/07/chaka-ni-edna-ledena-nosht-gradusite-navyn-padat-do-minus-15.398466", "text": "Тази нощ се очаква да бъде една от най-студените за тази зима, сочи  на НИМХ.\n\r\nПрез нощта от запад облачността ще намалее и вятърът ще отслабне. Минималните температури ще са предимно между минус 8 и минус 13 градуса, на места до минус 15 градуса. \n\r\nПрез деня ще има разкъсана облачност, на места намаляваща до предимно слънчево. В източните райони ще духа слаб вятър от запад, северозапад. Ще е студено, с максимални температури между минус 4 и 1 градуса.\n\r\nНад Черноморието ще има разкъсана облачност, по-значителна над северната част. Ще духа слаб северозападен вятър. Максималните температури ще са от 0 до 2 градуса. Температурата на морската вода ще е около 6 градуса. Вълнението на морето ще бъде 2-3 бала.\n                \n                \r\nНад планините облачността ще намалее, в много райони до предимно слънчево. Ще духа предимно умерен северозападен вятър, който след обяд ще се усили. Максималната температура на височина 1200 метра ще е около минус 6 градуса, на 2000 метра - около минус 13 градуса.\n\r\nВ сряда, 9 януари, от запад облачността бързо ще се увеличи и още преди обяд в западните райони ще завали сняг. Вятърът ще стане южен в Източна България и ще се усили. Дневните температури там бързо ще се повишат и към вечерта и през нощта срещу четвъртък валежите ще са от дъжд и сняг.\n\r\nВ четвъртък, 10 януари, вятърът отново навсякъде ще се ориентира от северозапад, по-късно през деня и ще се усилва и ще застудява. Ще продължи да превалява, като с понижението на температурите и в източните райони дъждът отново ще преминава в сняг. \n\r\nИма повишена вероятност на места общо за двата дни валежите да са значителни, но в четвъртък към края на деня ще отслабнат, а през нощта срещу петък и ще спрат. Ще започне и разкъсване и намаление на облачността. \r\n ", "date": "2019.01.07", "title": "Чака ни една ледена нощ: Градусите навън падат до минус 15"}
{"url": "https://www.dnes.bg/stranata/2019/01/07/zaginaliiat-pod-botev-opiten-planinar-ne-poslushal-hijaria.398470", "text": "Мъжът, който вчера загина в Централен Балкан, между хижа \"Рай\" и връх Ботев, е опитен планинар.\r\nЗагиналият е 54-годишният Делчо Делчев от Карлово, вероятно е паднал в пропаст при изкачване на върха. Тялото му е локализирано и ще бъде извадено днес.\n\r\nТрупът ще бъде транспортиран до Калофер. Още снощи спасителите стигнаха до хижата под върха, където са пренощували, а днес ще поемат към мястото на инцидента.\r\nСпоред тях този маршрут е изключително опасен през зимата и препоръчват лятната пътека да не се използва в този сезон.\r\nПредполага се, че на т.нар. Тарзанова пътека Делчев се е подхлъзнал и е паднал в пропастта.\r\n                    \n                    \n                Пред Нова тв кметът на Калофер Румен Стоянов каза, че за съжаление в последните години често стават подобни инциденти с фатален край.\r\nТой посъветва туристите да не поемат рискове в желанието си да изкачват върхове и да не подценяват планината.\r\n\"Хижарят ги е предупредил да не тръгват, но не са го послушали. Трябва да има разсъдък и да се слушат опитните планинари. Пътеката е сложна лятото и трудна за преход, а какво остава за зимата. Преди 1-2 години човек бе тръгнал с колело по пътеката и бе замръзнал на пътя. Неразумно е да се ходи там сега. За минути може да се сменят няколко сезона\", каза Стоянов.\r\n ", "date": "2019.01.07", "title": "Загиналият под Ботев – опитен планинар, не послушал хижаря"}
{"url": "https://www.dnes.bg/stranata/2019/01/07/44-godishen-pochina-v-doma-si-v-rodopsko-selo.398479", "text": "44-годишният Борислав Пацов издъхна у дома си в чепеларското село Проглед. \r\nМъжът живеел с майка си във фамилната им къща в селото. Тя е подала съобщение на тел.112, че синът й е починал.\r\nМестопроизшествието е запазено и посетено от дежурна оперативна група на РУ-Чепеларе. \r\nИзвършен е оглед, при който данни за насилствена смърт не са установени. \r\nОсновната версия е, че е починал след боледуване.\r\nПо случая е образувано досъдебно производство.", "date": "2019.01.07", "title": "44-годишен почина в дома си в родопско село"}
{"url": "https://www.dnes.bg/notifikacii/2019/01/07/sauditkite-nauchavat-s-sms-che-sa-se-razveli.398412", "text": "Саудитските трибунали вече ще информират чрез SMS-и жените, в случай че техният брачен статут се промени, например при развод. Това изискване е по силата на нов закон, влязъл в действие вчера.\r\nМярката цели да възпрепятства често срещания случай, при който мъжете слагат край на брака си тайно, без да информират половинката си за това.\r\n\"Жените ще бъдат информирани за всяка промяна, касаеща техния брачен статут, посредством есемес. Жените ще могат да проверяват документите, свързан с прекратяване на техния брачен договор през сайта на министерството на правосъдието\", се казва в изявление на саудитското министерство на правосъдието.\r\nНовата мярка влиза в сила в момент, в който влиятелният саудитски престолонаследник - принц Мохамед бин Салман извършва икономически, социални и религиозни реформи в ултраконсервативната петролна монархия, налагаща едни от най-строгите в света ограничения на жените, пише БТА.\r\n ", "date": "2019.01.07", "title": "Саудитките научават с SMS, че са се развели"}
{"url": "https://www.dnes.bg/sofia/2019/01/07/sofiia-s-novi-mikrobusi-za-trudnopodvijnite-hora.398474", "text": "\n\r\n7 нови микробуса за обслужване и превоз на трудноподвижни хора бяха представени в присъствието на кмета на София Йорданка Фандъкова. Специализираният транспорт за хора с увреждания ще бъде въведен поетапно в движение. \n\r\n\"Хората с увреждания могат да ползват микробусите за трудно подвижни хора от 06.00 до 23.00 часа, билетът струва 1 лв\", заяви Фандъкова. \n\r\n\"Аз съм разговаряла многократно с ползващите услугата хора и те са доволни. Има специално назначени шофьори, които помагат на хората да се качват и да слизат. Някои от тях имат асистенти, вътре в автобусите има специални места и за тях, така че да можем да подобрим тази услуга\", обясни тя. \n                    \n                    \n                \r\nПо думите  от началото на миналата година е удължено работното време по искане на организациите на хората с увреждания, като то е от 06:00 сутринта до 23:00 часа през нощта. \n\r\n\"Целта е всички тези хора да имат активен живот, свързан с лечение, работа, забавление, изобщо кой, където трябва да отиде\", коментира столичният кмет.\n\r\nФандъкова уточни, че средно месечно 645 души използват микробусите за трудно подвижни хора като има капацитет за разширяване на услугата. \r\n\"Всеки, който има нужда да използва тази услуга, заявява най-късно 12 часа преди използването ѝ на диспечера, след което колата се изпраща на адреса\", обясни още тя.\r\nКметът на София уточни, че Столичната община разполага с общо 13 нови микробуса за обслужване и превоз на трудно подвижни хора. \r\n\"Работим много усилено за модернизацията на градския транспорт в София. Не сме забравили и хората, които са трудно подвижни. От днес заменяме старите микробуси за трудно подвижни хора с нови, като допълнително можем да пуснем още микробуси. Така ще увеличим капацитета и броя на обслужваните лица\", посочи Фандъкова. \r\nТя припомни, че повече от 10 години Столична община предлага специализирана услуга за предвижване от дома до мястото и адреса, където хората отиват.  ", "date": "2019.01.07", "title": "София с нови микробуси за трудноподвижните хора"}
{"url": "https://www.dnes.bg/obshtestvo/2019/01/07/2-3-ot-bylgarite-podkrepiat-protesta-na-prevozvachite.398455", "text": "Протестите на превозвачите, които ще се проведат на 10 януари в Брюксел, са съпътствани от висока обществена подкрепа у нас, показват данните от проучване на \"Екзакта Рисърч Груп\".\r\nВ отговор на въпроса: \"Подкрепяте ли или не протестите на превозвачите срещу новите европейски изисквания за международен транспорт (пакета \"Макрон\")?\", 64.6 % от респондентите отговарят с \"да\", а 7.9% - с \"не\". 27.5% нямат мнение по въпроса.\n\n\n\r\nПодкрепата е сравнително равномерно разпределена сред всички социално-демографски групи, като по-високи от средните стойности на подкрепа се регистрират сред мъжете, сред хората на възраст между 30 и 39 години и сред жителите на градовете извън столицата.\r\n                    \n                    \n                Протестът на превозвачите получава почти еднаква подкрепа сред избирателите на основните политически сили – ГЕРБ и БСП, както и сред негласуващите. По-високо от средното е одобрението към протеста на превозвачите сред симпатизантите на Обединените патриоти (сред 69% от тях). Без мнение по темата са по-често младите респонденти (на възраст между 18 и 29 години) и жителите на селата.\r\n ", "date": "2019.01.07", "title": "2/3 от българите подкрепят протеста на превозвачите"}
{"url": "https://www.dnes.bg/zvezdi/2019/01/07/antoniia-petrova-v-trepetno-ochakvane-rajda-do-dni.398485", "text": "Антония Петрова и нейният съпруг Ивайло Батинков очакват своя първи наследник по-рано от предвиденото. Терминът на Мис България 2009 е на 17 януари, но тя очаква появата на бебето до дни. \r\n\"По принцип имаме дата, която е около термина, обаче ще видим. Всички лекари казват, че бебето е доста голямо, добре оформено и вече иска да излиза и може би ще се случи по-рано. В тази връзка не съм решила дали ще бъде естествено, или със секцио – искам самото бебе да си прецени. Ако има всички предпоставки за нормално, хубаво раждане, със сигурност няма да проявявам капризи и да искам секцио, но пък ако има и най-малко нещо, заради което лекарите преценят, че е необходимо секцио, веднага ще направим\", разкри Антония в интервю пред Dir.bg\r\n \r\nИначе датата 17 януари не е избрана случайно.\r\n \r\n\"Консултирали сме се, но първо ние си я избрахме. Все пак мисля, че ще стане по-рано от 17-и. Просто с Ивайло се запознахме на 17-и март, когато е рожденият ден на баща му и на сестра му, а той има една особена връзка с баща си, който е починал преди години. И той самият смята, че срещата ни точно на тази дата е съдбоносна. И двамата намерихме голямата любов, която сме търсили през годините, но не сме я срещали. \r\n \r\nИ тъй като Ивайло няма деца и никога не е бил женен, на мен за първи път ми се иска да имам дете от мъж, много бързо ни се случиха всички неща – бебето ни е планирано и се случи веднага, когато го поискахме. Знаете колко е трудно в момента, в нашето съвремие, и как хората години наред правят опити. Наистина сме благословени с това, че го пожелахме и веднага се случи. Всякакви такива неща ни се случват на 17-и. На 17 юни се оженихме и затова, когато стана въпрос за януари – горе-долу определихме да бъде около 17-и, което пък е Антоновден\", казва още Петрова.\r\n \r\nТя разкри, че вече са избрали и име за бебето, като няма да бъде Антон и производните му. Таткото пък ще присъства на раждането, самата Антония споделя, че ще бъде по-спокойна с мъжа до себе си.\r\n\r\n", "date": "2019.01.07", "title": "Антония Петрова в трепетно очакване, ражда до дни "}
{"url": "https://www.dnes.bg/stranata/2019/01/07/70-godishna-jena-pochina-pri-pojar-v-doma-si.398484", "text": "Жена на 70 години е изгоряла в къща в чирпанското село Оризово. \r\nСъобщение за лумналия пожар в къщата е получен в 8:50 часа в съботния ден, съобщиха от полицията в Стара Загора.\r\nСлед потушаване на пожара от екип на РСПАБ - Чирпан, в стопанска постройка е открито тялото на 70-годишна жена, която е обитавала имота. \r\nИзвършен е оглед на местопроизшествието, при който не са установени данни за умишлен палеж и улики за насилствена смърт.\r\nОбразувано е досъдебно производство по чл.331, ал.3 от НК.", "date": "2019.01.07", "title": "70-годишна жена почина при пожар в дома си"}
{"url": "https://www.dnes.bg/obshtestvo/2019/01/07/ideia-hospisi-za-deca-s-tejki-uvrejdaniia.398462", "text": "В писмо до министъра на здравеопазването педиатри настояват да бъдат създадени два хосписа за деца с тежки увреждания - в Северна и Южна България и да не бъдат закривани домовете за медико-социални грижи във Варна, Бургас и Стара Загора.\r\nПред БНР проф. Радка Тинчева, началник на отделение по клинична генетика каза, че тези домове трябва да станат центрове за комплексни грижи.\r\n\"Става въпрос за деца, които са с тежки заболявания, хронични. Тези деца имат нужда да бъдат в специализирано медицинско заведение. Няма как да излязат от тези домове, както досега бяха наричани. Те би трябвало да останат в такива медицински заведения, където може да им бъде предлагана медицинска, а и психологическа помощ на родителите\", посочи тя.\r\n                    \n                    \n                \"Смятам, че такива деца трудно биха могли да се отглеждат в така наречените \"центрове за настаняване от семеен тип\". Има правилник за устройството на център за комплексно обслужване. Там е заложена палиативната грижа, там са заложени всички видове продължителна рехабилитация, долекуване. Предполагам, че до края на годината би трябвало вече да има становище за изграждането на такива големи центрове\", каза от своя страна д-р Пепи Рапчева, директор на Дом в Бургас.", "date": "2019.01.07", "title": "Идея: Хосписи за деца с тежки увреждания!"}
