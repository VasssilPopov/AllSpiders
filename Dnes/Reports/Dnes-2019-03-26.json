{"url": "https://www.dnes.bg/akoshtete-vqrvaite/2019/03/26/viki-ot-mastilo-praznuva-godishnina-v-italiia.405591", "text": "Вокалистката на група \"Мастило\", Виктория Терзийска, релаксира в Италия, забелязва се от снимки в социалните мрежи. Поводът за екскурзията вероятно е годишнина от сватбата ѝ с Петър Величков..\r\nВики публикува негова снимка в Instagram и написа: \"Голям симпатяга е мъжа ми... Вече три години съпрузи, три години брак, тригодишна дъщеря, радости и неволи заедно!\". Талантливата певица качи и снимка от Понте Векио - покритият мост над река Арно във Флоренция, и сподели: \"Знам, че го знаете, ама е много хубаво в Италия! Айде, наздраве!\".\r\n \r\nИзпълнителката на \"Ела до мен\" и съпругът ѝ миналата година отбелязаха годишнината от сватбата си на екзотично място - Кейптаун, Южна Африка.\r\n \r\n", "date": "2019.03.26", "title": "Вики от Мастило празнува годишнина в Италия"}
{"url": "https://www.dnes.bg/stranata/2019/03/26/opasna-smes-obgazi-deca-v-uchilishte-v-burgas.405744", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Десет деца от училище \"Братя Миладинови\" в Бургас са били обгазени с вреден химикал по време на тренировка по плуване. Част от тях са преминали през Спешния център на бургаската болница, но няма хоспитализирани, съобщи Bulgaria ON AIR.\n\r\nСнощи по време на тренировка по плуване треньорът смесва в кофа препарат за дезинфекция на басейна. \n\r\nПризнава, че това е задължение на лаборантката, която обаче отсъствала. По всяка вероятност в кофата е имало остатък от белина и се е получила реакция с хлора.\n                    \n                    \n                \r\nДете от шести клас е бил в басейна, когато от стаята с химикалите започва да излиза задушлива миризма. \n\r\nРазказва, че едно от момичетата буквално припаднало във водата от задушливата миризма.\n\r\nЧаст от родителите са силно притеснени и са категорични, че ще спрат децата от тренировки. Не пожелаха обаче да застанат пред камерата ни.\n\r\nДиректорът на училището Бочко Бочев е разбрал за инцидента днес сутринта, след като родителите на едно от децата са се обадили, че детето снощи не е било добре. Твърди, че едва три от децата са били откарани за преглед.\n\r\nОт Спешния център на бургаската болница потвърдиха, че децата са минали на преглед, но няма постъпили в болница, предаде Стиляна Георгиева.\r\n ", "date": "2019.03.26", "title": "Опасна смес обгази деца в училище в Бургас"}
{"url": "https://www.dnes.bg/obshtestvo/2019/03/26/istorici-kak-sa-jiveeli-bylgarite-v-osmanskata-imperiia.405728", "text": "Към края на османската власт България е сред най-развитите части на Османската империя, раждаемостта е рекордно висока, а българските занаятчии просперират. Още факти за тази епоха се откриват в ново мащабно изследване.\n\r\nСамо безпристрастната интерпретация на документите и свидетелствата от епохата на османското владичество може да очертае една сравнително правдива картина за живота на българите през петте века между падането на страната им под чужда власт до нейното освобождение. Издаденото току-що първо цялостно изследване на демографското развитие по българските земи допринася да разберем как се е формирала днешната българска нация, пише .\n                    \n                    \n                \r\nВъпросното изследване, изготвено от проф. Щелиян Щерионов от БАН и посветено на демографските аспекти в процеса на създаване и укрепване на българската нация, разсейва редица митове и стереотипи за положението на българите под османска власт. \n\r\nЕдин от основните изводи гласи, че българите се вдигат срещу властта на султана не заради недоимък и глад, а заради пробудилите се национално самосъзнание и стремеж към свобода и независимост. Масовата смъртност поради глад и тежко недохранване е непознато явление в цялата българска история.\n\r\n\n\r\nПрез целия период на османското владичество българите-християни са преобладаващата етно-религиозна общност в границите на автономната Българска екзархия, утвърдена със султански ферман. През по-голямата част от този период темповете на демографско нарастване сред българите-християни превишават съответните показатели за поданиците на султана, изповядващи исляма. В стопанско отношение България дори е сред най-развитите части на империята, а качествените и много ценени стоки на българските занаятчии и земеделци намират широк прием не само на обширните османски пазари.\n\r\nВ периода непосредствено преди падането на България под властта на османските завоеватели българското население възлиза на около 1,4 милиона души. Непосредствено след Освобождението българите-християни в Княжество България и Източна Румелия са около 2,4 милиона души. Както сочат многобройни документи и анализи на епохата, раждаемостта сред българите-християни е по-висока от тази сред мюсюлманите. Към средата на 19-и век тази раждаемост достига годишно 53 новородени на 1000 души население - рекорд в цяла Европа. Разбира се, това немислимо в днешни времена равнище е вид компенсация на изключително високата детска смъртност.\n\r\nИ още данни от епохата: авторът на изследването проф. Щерионов посочва, че процентът убити в резултат от насилия се движи в рамките на показателите за континента. Жертвите на Априлското въстание през 1876 г. са между 30 хиляди и 35 хиляди души, докато по време на Полското въстание в Русия през 1863 г. броят на избитите от армията на ген. Гурко достига 60 хиляди души, допълва проф. Христо Матанов от Софийския университет. През епохата на османското владичество отрицателен прираст на населението по българските земи се наблюдава единствено между средата на 17-и и началото на 18-и век. Като основни причини за този временен демографски срив проф. Щерионов посочва влошените климатични условия и бумът на епидемиите.\n\r\nВ онзи период повечето българи живеели в нехигиенична и болестотворна среда, свидетелстват цитираните в изследването документи. Косвено доказателство са и регистрираните 11 по-големи чумни епидемии, които отнемат живота на над 300 000 обитатели на българските земи. Експертът по историческа демография доц. Венцислав Мучинов отбелязва, че смъртността от епидемии сред българите-християни все пак е била значително по-ниска, тъй като през по-голямата част от Средновековието те са населявали преди всичко селските райони. За разлика от мюсюлманите в градовете, които приемали епидемиите като неотменимо божие наказание и не правели нищо, за да ограничат разпространението им, християните бързо напускали заразените селища в търсене на убежища сред природата.\n\r\nНаредбите за противодействие срещу епидемиите и изграждането на здравни служби в някои градове не оказват особено влияние върху борбата срещу бича на епохата - инфекциозните болести. Първите стъпки към организирано медицинско обслужване датират едва от началото на 19-и век. Русе и истанбулският район Галата са първите градове и градски райони в империята, благоустроени по западноевропейски образец, обяснява доц. Мучинов. А проф. Щерионов отбелязва, че към датата на Освобождението повечето от практикуващите близо 150 лекари са българи.\n\r\n\n\r\nВ тази връзка Щерионов разказва за посещение на медицинския екип от кортежа на султан Абдул Меджид през 1846 г. в Търново, където местното население категорично отхвърля предприетата от османските власти кампания за ваксиниране на децата срещу смъртоносната едра шарка. За да ги убедят в ползата от ваксинацията, хората на султана обещават по една сребърна пара и по една кърпа като подарък за всяко ваксинирано дете. Проф. Христо Матанов от Софийския университет уточнява, че приложеният способ за ваксинирането е бил заимстван от арабската медицина. \n\r\nДруг любопитен детайл, свързан с хигиената, е изграждането на много обществени бани. По този показател Османската империя изпреварва редица западноевропейски държави, където по време на Ренесанса монарсите са се къпели извънредно рядко.\n\r\nМежду 15-и и 18-и век общият брой на селищата в българските територии почти съвпада с броя им в съвременна България - около 5 500. Броят на градовете през османската епоха е около 80, като в тях живеят над 10% от населението.\n\r\nЗа да се увеличи броят на данъкоплатците, а покрай това да се повишат и приходите за хазната, османските власти провеждат активна демографска политика - независимо дали става дума за християни, мюсюлмани или юдеи, обяснява доц. Мучинов. В началото на османското владичество Истанбул разселва преселници от Анадола в Лудогорието и низината на Марица, които са стратегически за сигурността на империята. С течение на времето обаче този поток рязко намалява. \n\r\nПостепенно той е заместен с обмена на население между османските територии, Русия и Австро-Унгария. В България се установяват около 300 000 кримски татари и групи северокавказци, приели исляма. Приблизително същият брой българи-християни бягат към Русия и Австро-Унгария по време на войните между империята и тези две християнски монархии. Малко известен е фактът, че силното обезлюдяване на Източна България вследствие на руско-турските войни през десетилетията преди Освобождението подтиква Истанбул да предприеме кампания за завръщането на избягалите в Русия и Влашко българи, на които се обещават данъчни и други привилегии. В епохата на своя разпад империята просто не разполага с достатъчно демографски ресурс за презаселване на обезлюдените краища с мюсюлмани.\n\r\n\n\r\nЗа развитието на търговията, финансовите услуги и занаятите принос имат и изгонените през 16-и век от Испания евреи, в които Османската империя съзира солиден потенциал за стопанското си оцеляване. Тя ги приема и ги разселва във всички свои провинции, в това число и в България. \n\r\nБългарите-християни пък са отлични производители на най-качествените и търсени зад граница османски стоки като аби, шаяци, гайтани, вълнени платове, метални изделия, керамика, розово масло. Една френска фирма дори си позволява нещо, което днес бихме нарекли „интелектуална кражба на българско ноу-хау\" - в Румъния тя изнася като собствена продукция изработваните в Габрово изключително качествени ножове, обяснява проф. Христо Матанов. От своя страна българските занаятчии и търговци натрупват цели състояния от износа на качествените си стоки в обширната Османска империя, допълва проф. Матанов. Свидетелства за благосъстоянието им са изключително красивите къщи във възрожденските градове, обзаведени с много вкус и пари. Именно по време на Възраждането тези градове бързо се побългаряват в резултат от интензивната миграция от селата, заключава доц. Мучинов.\r\n \r\n", "date": "2019.03.26", "title": "Историци: Как са живеели българите в Османската империя?"}
{"url": "https://www.dnes.bg/eu/2019/03/26/bylgari-na-ostrova-shte-ima-li-brexit-na-bas-na-kutiia-chernomorec.405658", "text": "\"Става все по-трудно да наемеш квартира или да намериш работа\", казва един от българите в Лондон. Техните трудности са породени от Brexit-а. В такава ситуация помага само едно: взаимопомощ.\n\r\nМалката кафе-книжарничка се забелязва отдалечe. Не само защото ярко се отличава със снежнобелия си цвят на фона на мрачния североизточен лондонски квартал Уолтъмстоу. Надпис на български език веднага привлича погледа: „Имало едно време…“. И ако сте български имигрант и преминете през червената врата, няма как да не се почувствате както „едно време“ – книгите са на български, както и разговорите на кафе.\n\r\nНо точно в този неделен следобед тук се случва нещо нетипично, разказва в репортаж . Вместо да разгръщат книги, посетителите - основно български имигранти - са заболи поглед в смартфоните си, а на всяка от малките масички в тясното и уютно пространство са разпилени паспорти и документи. Новите англичани попълват документи за новия си статут на Острова.\n                    \n                    \n                \r\nТе са се събрали, за да си помагат в процедурата за придобиване на уседнал статут. Процедура, през която трябва да премине всеки чужденец на Острова. Първият етап е да изпрати биометричния си паспорт и останалите документи до Министерството на вътрешните работи през специално приложение на телефона. И точно тук са първите сблъсъци с недружелюбната система, казва организаторката на срещата Мария Спирова. \n\r\n\n\r\n„Проблемът е в това, че приложението не работи на всеки телефон. Щастливци са онези, на които то тръгне. Повечето хора, които идват, са объркани. Имат нужда някой да ги подкрепи и окуражи, че ще се справят“, казва Мария, която заедно с двама свои приятели е разучила в детайли как се кандидатства. Тримата решили, че трябва да помагат на другите българи. А срещите  си с тях на шега наричат „походна взаимоучителна школа“ за придобиване на уседнал статут. Помощ получили от „Лондонската българска асоциация“ и кметството на Лондон. \n\r\n„На всяка среща успяваме да помогнем на около 12-15 души. Това е много индивидуална услуга, защото всеки от идващите има въпроси, на които се опитваме да отговорим, а сме само двама или трима доброволци. Ако всичко е наред, процедурата отнема около 30 минути. Но приключението започва, ако изскочи „дупка“, тогава отнема още повече време, обяснява Мария. \n\r\n„Дупката“ е период, за който няма никакво доказателство, че си живял на Острова. А това се случва, ако работодателят е бил некоректен и няма данни за данъци и осигуровки. Затова, ако българи са били в такава ситуация, трябва да търсят други документи, за да докажат всеки ден на престой в държавата. Например – договор за наем, банкови извлечения, фактури за платени общински данъци. Ако не са работили, а живели от спестявания и не са получавали помощи, също трябва да представят „доказателства“ за това. \n\r\nПроблеми има и за самонаетите лица. Те могат да докажат, че са работили във Великобритания с помощта на годишната си данъчна декларация. Но тя се издава през април, което автоматично означава, че последната година на пребиваване не може да бъде доказана.\n\r\n\n\r\n„Това са само малка част от проблемите, които могат да възникнат“, казва Мария. „Дойдоха дори бездомни, дойдоха хора над 75-годишна възраст - хора, които са имали технически затруднения да се справят с процедурата по кандидатстването. Затова Мария твърди, че тези срещи са психотерапевтични в някакъв смисъл: „Ние се организираме и помагаме, за да не се окажат българите нелегални имигранти.\n\r\nДосега са се провели две такива срещи в българската книжарница в Лондон и една в Оксфорд. Там срещата се е провела в една школа за български народни танци. Наемът поел един от българите. „В един наистина тесен кръг успяхме да си помогнем взаимно. Имаше солидарност, чувствах се добре от това, че мога и аз да помогна“, обяснява Мартин - 32 годишен ИТ-специалист. Отишъл в книжарницата с баща си, за да събере информацията накуп и се превърнал в доброволец, помагащ на други хора. \n\r\nКазва, че вече се усеща страх у работодатели и хазяи: „Става все по-трудно да наемеш квартира или да започнеш работа. Те не знаят дали техен служител или наемател няма да се окаже нелегален имигрант и се презастраховат. За да си откриеш банкова сметка, например, се иска трудов договор. Но, за да имаш трудов договор – ти трябва банкова сметка – „Параграф 22“. Мартин признава, че и той имал проблем с наемането на жилище.\n\r\nЕмилия Илиева, медицинска сестра в Англия от 2004, отишла на срещата в Оксфорд, за да получи повече информация и заради дъщеря си. Притеснена е, че тя може да има проблем с намирането на първата си работа, защото след референдума за Brexit се усеща негативно настроение срещу чужденците: „Например аз на външен вид не се различавам от местните англичани и в асансьора ме заговаря възрастна англичанка. Щом отговоря любезно на сравнително добър английски, но все пак с акцент, разговорът приключва с хладна усмивка. Едно нещо искам да се случи сега – Европа да защити гражданите си, за да се чувстваме достойно тук, независимо от коя европейска националност сме“, казва Емилия.\n\r\n„Моят работодател много се зарадва, че имам вече регистрация. Призна, че му било неудобно да ме попита“, допълва Христо, градинар, който живее със съпругата и малката си дъщеря на Острова. По думите му имигрантите вече плащат цената на Brexit-а, още преди той да е настъпил. Той самият дори не вярва, че Великобритания ще излезе от ЕС: „С Мария сме се обзаложили на кутия бонбони „Черноморец“ - аз казвам, че Brexit изобщо няма да има, а тя е на обратното мнение“, смее се Христо. \n\r\nИ той, като всички останали българи, изпитва обаче чувство на тъга и тревога, че това се случва. „На всички ни е ясно, че това е началото на един тъжен и ненужен процес, в който ние винаги ще сме различните“, казва Мария Спирова.\n\r\nА дали Brexit-ът ги е накарал да мислят за връщане в България? Само ИТ-специалистът Мартин има намерение да го направи, но причината е съвсем различна - мечтата му е  да опита късмета си в родината. Другите са категорични, че не искат да напускат втората си родина. \n\r\nКато Мария, която се е убедила в едно: „Ние вече знаем - с бягане не става. Някъде трябва да останеш и да се бориш за правата си. Тук има хора със сериозни инвестиции – доказали са се в работата си. И ми казват: „не съм на 20, че да си тръгна пак“. За мнозина това е болезнена криза, защото се чувстват предадени от държава, която са приели за свой втори дом“, казва Мария.\r\n \r\n", "date": "2019.03.26", "title": "Българи на Острова: Ще има ли Brexit? На бас на кутия \"Черноморец\"!"}
{"url": "https://www.dnes.bg/akoshtete-vqrvaite/2019/03/26/belgiia-izumi-izbraha-nai-dobriia-imitator-na-chaiki.405715", "text": "Ентусиасти от цяла Европа се събраха в белгийския град Адинкерке, за да участват в първия европейски шампионат по имитиране на чайки, съобщи ЮПИ. \n\r\nУчастниците бяха оценявани по качеството на звука. Бонус получаваха, ако се държаха като птица по време на изпълнението.\r\nГолямата награда беше селекция белгийски бири. Тя беше спечелена от Реджи Латш от Амстердам и Бреде Айдинг от Белгия.\r\n\"Да имитираш крясъците на чайките, звучи доста глупаво, но това си е истинска наука - каза Ян Сейс от Морския институт на Фландрия - Преди да започнеш да имитираш чайка, трябва много внимателно да наблюдаваш и слушаш птиците. Иначе никога няма да успееш\", пише БТА.\r\n", "date": "2019.03.26", "title": "Белгия изуми – избраха най-добрия имитатор на чайки"}
{"url": "https://www.dnes.bg/obshtestvo/2019/03/26/umoreni-i-obezvereni-na-protest-i-posle-nishto.405745", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Протестите на медицинските сестри, към който се включиха почти всички работещи в здравеопазването, няма да решат проблемите им. Около това мнение се обединиха бившият депутат от НДСВ Антония Първанова и председателят на Центърът за защита на правата в здравеопазването Стойчо Кацаров. \n\n\n\r\nВ \"Денят ON AIR\" д-р Първанова заяви, че не е нормално една медицинска сестра да получава, колкото един шофьор. Тя обаче бе категорична, че министърът на здравеопазването Кирил Ананиев няма как да реши проблема, тъй като болниците у нас са търговски дружества. \n\r\n\"Очакванията на протестиращите са е да се получи пакет от 50 милиона лева и министърът да го раздаде. Това няма как да стане. Болниците у нас са търговски дружества. Този въпрос трябва да се реши в самите дружества. Министърът като принципал на болниците може да зададе правила как да се разпредели този ресурс. Не е нормално една медицинска сестра, която работи на няколко места и дава здравето си за благополучието на пациентите да получава колкото един шофьор. За да получат сестрите заплащането, което заслужават трябва да се определи обема от дейностите и услугите, които извършват. Има огромна пазарна ниша за медицински сестри. Те от 70 хиляди паднаха на 22 000. Сега средната им възраст е 55. В малките населени места дори няма достъп до медицински сестри, какво говорим за лекар. Министърът трябва да поиска от мениджърите на големите болници да наложат по-високи заплати. Моделът у нас е обърнат, защото е печалбарски\", обясни Първанова пред \n                    \n                    \n                \r\nДоктор Стойчо Кацаров пък бе категоричен, че ако дадена болница не може да генерира печалба, тя трябва да бъде затворена. Той също така допълни, че няма как медицинска сестра в реанимация и такава в училище да получават едно и също възнаграждение. \n\r\n\"Най-добре е да няма методика за разпределение на заплащането. Намесата на правителството ще нанесе повече поражения. Не е добре да бъде въведена една и съща заплата за всички. Няма как сестра в реанимация да взима колкото сестра в училище. По-добре е да бъде определена работата, която сестрата трябва да извършва. Ако този пакет от дейности бъде регламентиран парите ще дойдат сами след това. Държавните и общинските болници трябва да се приватизират, за да се управляват по-добре и да се махне монопола на здравната каса. Това ще намали цената на здравната помощ. Ако не те търсят пациентите затваряш и край. Ние издържаме губещи структури\", рзясни Кацаров.", "date": "2019.03.26", "title": "Уморени и обезверени на протест... и после нищо"}
{"url": "https://www.dnes.bg/mish-mash/2019/03/26/kakvo-li-niama-po-sveta-mladej-osyden-da-ne-pie-pepsi.405738", "text": "Хавайски съдия осъди младеж да не пие любимата си Pepsi кола през четирите години пробация заради кражба на автомобил, съобщи Асошиейтед прес, цитирана от БТА.\r\nПричината е, че 21-годишният Кристофър Монтилиано е излъгал полицаите, когато са го арестували. \r\nТой им казал, че братовчед му разрешил да кара откраднатата кола и той отишъл да купи безалкохолни.\r\nСъдия Ронда Лу попитала подсъдимия кое е любимото му безалкохолно и след като той отговорил \"Pepsi\", се спряла на него за наказанието. \r\nТой трябва да положи също 100 часа общественополезен труд и да плати 100 долара глоба. \r\nМонтилиано, който прекарал седем дни в ареста, уверил, че повече няма да краде коли, защото не иска да го затварят. Той не е оспорил обвиненията за шофиране на чужд автомобил без разрешение и за шофиране без книжка.", "date": "2019.03.26", "title": "Какво ли няма по света… младеж осъден да не пие Pepsi"}
{"url": "https://www.dnes.bg/akoshtete-vqrvaite/2019/03/26/5-neshta-koito-pravim-kogato-sme-privlecheni-ot-niakogo.405624", "text": "Понякога ежедневието толкова отнема от вниманието ни, че не забелязваме някои хубави неща, които са част от живота ни, като любовта или когато сме привлекли нечие внимание.\r\nИма ясни знаци, които показват, че за човека срещу нас не сме просто някого, с когото си говори. Ако някой е привлечен към вас, ще прави тези 5 неща.\r\n\r\nДали това ще е „небрежна“ покана за кино, театър, случайна среща на кафе, моменти на смях, често чатене и привличане на вниманието в социалните мрежи... Когато някой ви харесва, то той ще се опита да прекарва повече време около вас. Той е привлечен от личността ви, обръща ви внимание, иска да спечели сърцето ви.\r\n                    \n                    \n                \r\nЕдин от сигурните знаци, че някой се е впечатлил от вас са честите комплименти, които ви отправя – за работата, постиженията, външния вид, качествата, с които сте направили впечатление. Той или тя чувства, че трябва да изрази положителното, което мисли за вас и го прави. Думите са мощни инструменти за романтика, създават определена вибрация.\r\n", "date": "2019.03.26", "title": "5 неща, които правим, когато сме привлечени от някого"}
{"url": "https://www.dnes.bg/politika/2019/03/26/nashite-v-ep-se-izlojili-s-plana-za-prevozvachite.405746", "text": "Протести в Страсбург бележат гласуването на пакета \"Мобилност\". Утре пристигат и стотици превозвачи за протест срещу приемането на пакета.\n\r\n\"Това е абсолютно безобразие от страна на нашите евродепутати. Народните представители имат работата да присъстват и да защитават своите избиратели. Това е най-важният въпрос за гласоподавателите ни. Още повече, че предстоят европейски избори. Това показа на какво са способни. Бареков даже не искам да го коментират. Непоследователността и шизофренното му поведение не носи нищо хубаво на хората. Маринов беше много арогантен. Следващият парламент ще има много по-антиевропейски партии. Дълго време няма да има Европейска комисия. Тези партии ще блокират много политики. Ако пакетът \"Макрон\" бъде приет – кой знае кога ще може да се правят промени\", посочи бившият зам.-министър на външните работи Милен Керемедчиев.\n                    \n                    \n                \r\nСпоред думите му в \"Денят ON AIR\" този пакет ще доведе до много фалити на български превозвачи.\n\r\n\"Макрон се опитва да започне конфликт. Неговите мерки биха закрепили разклатената му позиция във Франция. Битката е Северозапад срещу Североизток. Не искам да си помислям какво ще се случи, ако загубим. В Европа се надига краен национализъм. Има шанс ЕС да не бъде същият след утре. По време на Европредседателството си можехме да направим повече. Получихме сигнал какво ни очаква още с визитата на Макрон във Варна. България има различна позиция с по-големите държави в ЕС. Бъдещето на страната ни се пилее в междупартийни боричкания\", изтъкна гостът пред ", "date": "2019.03.26", "title": "Нашите в ЕП се изложили с плана за превозвачите "}
{"url": "https://www.dnes.bg/notifikacii/2019/03/26/kosovar-drazni-lyvovete-igraiat-kato-fariorskite-ostrovi.405727", "text": "Капитанът на националния отбор на Косово Хекуран Крюезиу сериозно се подигра с играта на родните ни национали. Снощи \"лъвовете\" извъртяха 1:1 с косоварите в Прищина, а Крюезиу сравни играта на \"трикольорите\" с тази на Фарьорските острови. \n\"За нас беше трудно, имахме дежа вю от мача срещу Фарьорските острови заради защитния аспект, който предложиха българите\", казва Крюезиу.\n\r\n\"През първото полувреме не успяхме да наложим надмощието си, докато втората част беше доста по-добра. Но сме много разочаровани, че излизаме от терена след този мач само с една точка\", отбеляза футболистът. \n\r\n\"За българите знаехме, че се провокативни и провокират във всеки дуел, във всяко единоборство. Не успяхме да отворим играта, не се получи този начин на игра, който е необходим в тези мачове\", заяви Крюезиу.\r\n                \n                \r\n ", "date": "2019.03.26", "title": "Косовар дразни \"лъвовете\": Играят като Фарьорските острови"}
{"url": "https://www.dnes.bg/obshtestvo/2019/03/26/dobriiat-primer-romi-jiveiat-mejdu-bylgarite-v-myrchaevo.405747", "text": "Около 1 милиард лева е инвестирала държавата за интегриране на ромското население от 2007 до 2017 г. Това показват изчисленията на вицепремиера Красимир Каракачанов. На кръгла маса в Министерския съвет той обсъди с общественици концепцията си за интеграция на ромите.\n\r\n\"Жалкото е, че за тази огромна сума и за 10-годишния период, в който е изхарчена, въпреки всички положени усилия, резултатът е нула\", коментира кметът на село Мърчаево Гергин Георгиев в \"Денят ON AIR\".\n\r\nПо думите му именно заради това е създадена концепцията за интеграцията на ромското малцинство и в нея са описани точки, които биха свършили работа за успешна интерграция с доста по-малко средства.\n                    \n                    \n                \r\nТой посочи, че с. Мърчаево е пример за добрата интеграция. \n\r\nГеоргиев сподели, че около 10% от населението му е от ромски произход, но ромите живеят между българите и водят нормален начин на живот.\n\r\n\"Първото и началното нещо е, че те не трябва да бъдат в гето. То трябва да бъде разбито. Тези хора трябва да бъдат между останалата част от обществото, за да започнат да живеят по правилата\", категоричен бе Георгиев пред \n\r\nТой е на мнение, че освен да бъдат спирани помощите на родителите, които не изпращат децата си на училище, те трябва да понасят и други санкции като административни наказания и полагане на общественополезен труд.\r\n ", "date": "2019.03.26", "title": "Добрият пример: Роми живеят между българите в Мърчаево"}
{"url": "https://www.dnes.bg/balkani/2019/03/26/drama-v-turciia-policai-rani-kolega-sled-svada.405737", "text": "Двама полицаи са ранени при стрелба на летището в Кайсери, предава БТА. Изстрели се чули на терминала за вътрешни полети и станало ясно, че има ранени полицаи. Техни колеги предприели засилени мерки за сигурност на терминала, а ранените били откарани в болница с линейка.\r\nОказало се, че двамата полицаи се ранили един друг след спречкване.  Според електронното издание на в. \"Хюриет\", цитирано от , единият полицай стрелял със служебното си оръжие по колегата си, след като се скарал с него. След това се ранил сам със същото оръжие.", "date": "2019.03.26", "title": "Драма в Турция: Полицай рани колега след свада"}
{"url": "https://www.dnes.bg/eu/2019/03/26/internet-gigantite-shte-plashtat-na-tvorcite-za-onlain-sydyrjanie.405736", "text": "Творците и издателите на медии ще имат право да се договарят с интернет гигантите за условията, при които техните творби ще се публикуват в интернет.\n\r\nТова става по силата на европейската Директива за авторското право в цифровия единен пазар, одобрена днес в Страсбург с 348 на 274 гласа от Европейския парламент.\n\r\nЦелта е да се гарантира, че музиканти, актьори, сценаристи и други творци, издателите на новинарски издания и журналистите получават печалби и от онлайн пространството и интернет, както това се случва офлайн, уточниха от Европарламента.\n\r\nПритежателите на авторски права ще могат да уговарят възнаграждения за качването на музика, игри и филми, а издателите - на журналистически статии в онлайн платформи, ако интернет платформите имат интерес към публикуване на техния продукт.\n                    \n                    \n                \r\nТака американските технологични гиганти като Google ще трябва да договарят лицензионни споразумения с притежатели на права - като звукозаписни компании, дружества за събиране на авторски вземания и медийни компании, да публикуват съдържанието им в YouTube, Facebook, Google и Google News и да сканират платформите си за споделяне на видеоклипове за премахване на защитено с авторски права съдържание, което попада под тези споразумения.\n\r\nЗаконовата промяна прави интернет платформите пряко отговорни за качването на съдържание и така те ще дължат възнаграждение на притежателите на авторски права. Държателите на права ще могат да съдят платформите, ако забележат, че те хостват незаконно ползвано произведение.\n\r\nЗа да се гарантира свободата на изразяване разпоредбите изключват от обхвата на директивата споделянето на линкове и откъси от новини. Ако “откъсите“ са много кратки или съдържат само отделни думи, те ще могат да продължат да се появяват в емисиите на Google News или да се споделят във Facebook.\n\r\nИзползването на memes и GIFs в онлайн платформите остава безплатно.\n\r\nОграниченията няма да важат, когато съдържанието се използва за преподаване, за илюстрация или за запазване на културното наследство\n\r\nКачването на творби в онлайн енциклопедии със свободен достъп като Wikipedia, или платформи със софтуер с отворен код като GitHub, няма да изисква разрешение от авторите или плащане на хонорар.\n\r\nПроизведенията извън търговско обращение могат да бъдат използвани, когато не съществува организация за колективно управление, която може да издаде лиценз.\n\r\nСпоред докладчика на Европарламента Аксел Фос правилата “подготвят интернет за бъдещето и го превръща в пространство, което е от полза за всички, а не само за най-силните\".\n\r\nВ момента интернет компаниите имат слаб стимул да сключват лицензионни споразумения с притежателите на права, тъй като те не се считат за отговорни за съдържанието, което техните потребители качват. Те са задължени да премахват само съдържанието, което нарушава правата, когато притежателят на права поиска това.\n\r\nПриемането на новия подход за качване на авторско съдържание онлайн отне три години на евроинституциите за постигане на съгласие по окончателния текст. Сега предстои формално директивата да бъде гласувана от Съвета, но страните членки вече дадоха принципно съгласие по нея и това може да стане в близките дни.\n\r\nСпоред противниците на промените, те ще ограничат свободата на словото, тъй като интернет платформите ще сключват споразумения само с най-големите и влиятелни медии, което ще доведе до ограничаване на наличното съдържание онлайн. Прилагането му в Германия принуди издателите да се съгласят на безплатно качване на журналистически статии, за да бъдат те налични в интернет.\n\r\nЗа да могат да контролират съдържанието интернет платформите вероятно ще започнат да използват по-широко автоматичните филтри, което може да ограничи достъпа до законно качено съдържане, твърдят критиците.\n\r\nСпоред Европейския парламент евродепутатите “рядко или никога преди не са били обект на подобна степен на лобиране” от представители на заинтересованите страни, както по този законодателен текст. Те са били атакувани чрез телефонни обаждания, имейли и с други средства през всички години, след като Европейската комисия предложи текста на проектодирективата през 2016 г.", "date": "2019.03.26", "title": "Интернет гигантите ще плащат на творците за онлайн съдържание"}
{"url": "https://www.dnes.bg/mish-mash/2019/03/26/proletno-prechistvane-na-tialoto-s-tochkovata-dieta.405718", "text": "Вече изпратихме зимата и посрещнахме астрономическата пролет. Време е за разходки на открито, за пикници под слънцето, за по-пъстри дрехи и леки материи, но и за спортуване.\r\nОбездвижването през студените дни и липсата на достатъчно плодове и зеленчуци е основната причина, водеща до по-високо тегло с идването на новия сезон. Сега всеки трябва да помисли за хранителен режим и тренировки, с които да влезе във форма или отслабне до лятото.\r\n \r\nВ следващите няколко седмици ще ви представим различни популярни диети, с които може да пречистите тялото си през пролетта и да промените своята фигура. Днес ще ви запознаем с най-важното, което трябва да знаете за Точковата диета.\r\n \r\nТя е доста популярна в САЩ, защото от години се използва от военни и астронавти там. Тъй като не се основава на лишения, е подходяща за хора на различни възрасти. Както може би се досещате, името ѝ е такова, защото много важно е какви храни се консумират и колко точки носят.\r\n \r\nОсновното правило е на ден да не се приемат повече от 75 точки. Колкото по-малко имате в края на деня, толкова по-добре. Ако имате за сваляне повече от 2-3 килограма, е необходимо точките да бъдат сведени до 45.\r\n \r\nОнези, които обичат въглехидратите, ще бъдат разочаровани, защото при точковата диета те липсват. За сметка на това се хапват повече мазнини и белтъчини. Е, каквото и да си говорим, няма как да закусвате с банички всеки ден и да слабеете. Хлябът, особено белият, трябва да се избягва. Смята се, че 100 г от него носят 48 точки, което е доста, ако на ден трябва да погълнете до 75.\r\n \r\nКогато става дума за въглехидрати, картофите и оризът също ги съдържат. Ето защо те също трябва да изчезнат от храненията ви или да присъстват много рядко – най-много 1-2 пъти седмично.\r\n\r\n", "date": "2019.03.26", "title": "Пролетно пречистване на тялото с точковата диета"}
{"url": "https://www.dnes.bg/stranata/2019/03/26/pazardjik-shte-zabraniava-djendyr-propagandata-sred-deca.405713", "text": "Провеждането на \"джендър\" пропаганда сред децата да бъде забранена, това пожелаха общински съветници в Пазарджик. Предложението идва от страна на партия АБВ и се очаква утре да бъде гласувано. \n\r\nВ предложението се настоява на територията на училищата да се забрани разпространяването на анкети, брошури и текстове, които съдържат \"джендър\" пропаганда. Проектът предвижда забраната да важи и за детските школи и спортните кубове.\r\nОбщинският съветник Атанас Шопов коментира пред БНР, че тази пропаганда, наречена \"джендър\" пропаганда или трети пол, вече е факт. \"Децата във възрастовата граница между 9 и 12 години са най-податливи на подобни влияния\", добави той.\r\nПредложението предвижда забраната да бъде вписана в Наредбата за опазване на обществения ред на общината.", "date": "2019.03.26", "title": "Пазарджик ще забранява \"джендър\" пропагандата сред деца"}
{"url": "https://www.dnes.bg/notifikacii/2019/03/26/lamarina-izhvyrcha-ot-pokriv-na-hotel-edva-ne-ubi-mlad-myj.405742", "text": "Ламарина падна от покрива на хотел в курортния град Баня, Карловско и замалко не уби 27-годишен турист, съобщава БНТ. \n\r\nМладежът е настанен в пловдивска болница без опасност за живота, но със сериозни наранявания в областта на рамото. Полицията в Карлово започна разследване по случая.\n\r\n27-годишният младеж от Сопот и майка му били на открития плувен басейн към комплекса. \n\r\nЛамарината паднала от покрива и по чудо не обезглавила момчето, което в този момент било в непосредствена близост до басейна.\n\r\nВследствие на удара то паднало във водата. Управителят на хотела посочи, че веднага са предприели мерки като се обадили на частна медицинска помощ, с която имали сключен договор. Дошла линейка на място.\n                \n                \r\nМедицинският екип оказал първа помощ на пострадалия и го откарали в пловдивска болница.\n\r\nВече една седмица строителна фирма от Баня извършва ремонт на покрива на хотела. \n\r\nПо думите на управителя в деня на инцидента не е имало работници, тъй като е бил почивен ден.\n\r\nСобственикът на строителната фирма обясни, че ламарината е изхвърчала от покрива заради внезапно появила се вихрушка. По същото време излетяла още една ламарина на север от хотела.\n\r\n\r\n ", "date": "2019.03.26", "title": "Ламарина изхвърча от покрив на хотел, едва не уби млад мъж"}
{"url": "https://www.dnes.bg/izvanrelsi/2019/03/26/nai-vyzdeistvashtite-snimki-izbrani-sred-326-000-kadyra.405676", "text": "\n\r\nДнес обявиха финалистите в световния конкурс 2019 Sony World Photography Awards. Анонимно жури от водещи световни експерти в областта избраха кои са най-въздействащите серии фотографии от рекордните  над 326 000  изпратени снимки в 4-те конкурсни категории.\r\nВ конкурса взимат участие фотографи от 195 държави и територии.  Носителят на титлата Фотограф на годината, десетте победители в раздел \"Професионалисти“, както и големите победители в раздели “Любители“, \"Младежи“ и \"Студенти“ ще бъдат обявени на официалната церемония по  награждаване в Лондон на 17 април 2019 г.\r\n                    \n                    \n                Творците-финалисти предлагат своите интерпретации за съвременния свят във всичките му форми и измерения. Много от тях засягат политически въпроси. \r\nНапример, архитектурните кадри на Даниел Очоа де Олза (Испания) разкриват прототипи за гранични стени, които понастоящем се намират в Сан Диего близо до границата между Мексико и САЩ, а фотоесето на Тоби Биндер (Германия) изобразява повсеместните проблеми, засягащи младите хора в Белфаст, Ирландия и въздействието, което Brexit може да има върху Мирното споразумение от 1998 г. Красотата на природата и въздействието на човека върху нея могат да се видят във въздушните изображения от Етиопия на Кирън Додс (Великобритания), които акцентират върху загубата на 95% от местните гори, както и в творбите на Леа Шретенталер (САЩ), която използва традиционен филм и сребърно-желатинови фотографски процеси за заснемане и отпечатване на образи на спорни инфраструктурни проекти в Хавай, чийто изображения след това обгаря с лазер, оставяйки подобни на белези празни пространства върху снимките.\r\nИзбрани са и кадри, разкриващи съдби и места, които иначе биха останали непознати за света: Алис Ман (Южна Африка) показва уникалната и развиваща се субкултура около женските отбори мажоретки с барабани, докато Кохей Уено (Япония) отвежда зрителя в подводния свят на състезателното свободно гмуркане, а Алесандро Грасани (Италия) представя зашеметяващи портрети на женските боксьори на Гома, Демократична република Конго.", "date": "2019.03.26", "title": "Най-въздействащите снимки... Избрани сред 326 000 кадъра"}
{"url": "https://www.dnes.bg/stranata/2019/03/26/pleven-shte-otnema-obshtinskite-jilishta-na-hora-s-vlezli-prisydi.405677", "text": "В Плевен наемателите на общински жилища ще губят правото да ги ползват, ако имат влязла в сила присъда. Това съобщи кметът Георг Спартански, пише БТА.\n\n \n\r\nИма договореност с полицията и съда за предоставяне на информация за наематели на общински жилища, срещу които има повдигнати обвинения, уточни кметът. По думите му Общинският съвет ще разгледа в четвъртък нова наредба за ползване на тези имоти. Ще бъдем безкомпромисни към некоректните наематели, коментира Спартански.\n\r\nОбщинската фирма \"Жилфонд\" е извършила 71 проверки на общински жилища през изминалата седмица. На наемателите на две от жилищата, които не са поддържани, са връчени предписания да бъдат приведени в добър вид. В едно жилище е открито лице, което не фигурира в заповед за настаняване. Наематели на други осем жилища са в чужбина, по сведение на техните съседи.\n                    \n                    \n                \r\nОбщинските жилища в Плевен общо са 620. В около една трета от тях /223 жилища/ са настанени хора с малцинствен произход, посочват от общината.", "date": "2019.03.26", "title": "Плевен ще отнема общинските жилища на хора с влезли присъди"}
{"url": "https://www.dnes.bg/crime/2019/03/26/mitnichari-pipnaha-3-kg-kokain-na-kalotina.405707", "text": "Митничари откриха 3 кг кокаин на ГКПП Калотина, съобщиха от Агенция \"Митници.\"\r\nНа 22 март служители от ГД \"Митническо разузнаване и разследване\" извършили проверка на автобус, напускащ страната през Калотина, пътуващ по редовна линия София - Лисабон.\r\nПри проверката на багажа на един от пътниците – български гражданин, те установили, че в подплатата на четири якета, които той носел в куфара си, са подпъхнати общо 148 прозрачни полиетиленови пликчета с бяло кристално вещество. При полеви наркотест веществото реагирало на кокаин.\r\nПо случая е образувано досъдебно производство по описа на ГПУ Калотина, под надзора на Окръжна прокуратура - София.\r\nВчера съдът е уважил искането на Окръжна прокуратура – София за налагане на мярка за неотклонение \"задържане под стража\" спрямо задържания, привлечен към наказателна отговорност за трафик на наркотици.\r\n \r\n ", "date": "2019.03.26", "title": "Митничари пипнаха 3 кг кокаин на Калотина"}
{"url": "https://www.dnes.bg/world/2019/03/26/meksiko-iska-ispaniia-i-papata-da-se-izviniat-za-konkistata.405655", "text": "Мексиканският президент Андрес Мануел Лопес Обрадор съобщи, че е изпратил писмо на краля на Испания Фелипе Шести и на папа Франциск. В него той е поискал извинения за \"злоупотребите\", извършени срещу местното население по време на испанската конкиста, предаде Франс прес.\n\r\n\"Изпратих писмо на краля на Испания и друго на папата, за да бъдат признати злоупотребите и да се поднесе извинение на коренното население за нарушаването на това, което днес наричаме права на човека\", каза Лопес Обрадор във видеопослание, публикувано във Facebook.\n\r\nВидеото е заснето в югоизточната част на Мексико в археологическия комплекс Комалкалко, наследство от маите. В него левият президент иска да бъдат признати \"кланетата и събиранията на данъци\", започнали след пристигането на първия конкистадор Ернан Кортес през 16 век.\n                    \n                    \n                \r\nИспанското правителство \"отхвърля твърдо\" исканията на Мексико, предаде БТА.\n\r\n\"Пристигането на испанци преди 500 години на територията на днешно Мексико не може да се мери с аршина на днешните разбирания\", каза в комюнике кабинетът на Педро Санчес.\r\n ", "date": "2019.03.26", "title": "Мексико иска: Испания и папата да се извинят за конкистата!"}
{"url": "https://www.dnes.bg/stranata/2019/03/26/vreme-za-evtini-ski-poevtinia-lift-kartata-v-pamporovo.405709", "text": "Пампорово въвежда промоционални цени на лифт картите и билетите от 25 март до 7 април, съобщиха от \"Пампорово\" АД. \r\nЦелодневната лифт карта за Пампорово - Мечи чал поевтинява с над 20 лв. и вече струва 37 лв. за възрастен и 23 лв. за дете. Въвеждат се и билeти и лифт карти, които важат само за ски зона \"Мечи чал\". \r\nУсловията за ски в Пампорово - Мечи чал все още са добри, функционират 11 писти, информират от Планинската спасителна служба.\r\nДневната лифт карта за лифта \"Мечи чал\" струва 25 лв. за възрастен и 13 лв. за дете. Промоционалните оферти предвиждат намаления и за полудневните карти, както за двете ски зони, така и само за \"Мечи чал\" в Чепеларе.", "date": "2019.03.26", "title": "Време за евтини ски: Поевтиня лифт картата в Пампорово"}
{"url": "https://www.dnes.bg/obshtestvo/2019/03/26/bylgarsko-voenno-chudo-bitkata-pri-liuleburgas-bunarhisar.405733", "text": "\r\n\"Народът на българите е твърд. Вземат си сбогом без сълзи, умират безмълвно... Човек е като зрънце в пясъчното море, което се нарича Отечество\". Така военният кореспондент Рихард фон Мах описва българския народ, който през миналото с десетките велики военни подвизи доказва, че не заради някакво висше военно изкуство успява да победи противниците си, а благодарение на своя дух. Точно този дух проличава и при една от най-ключовите за България битки – сблъсъка Люлебургаз-Бунархисар. За нея разказва първия бонус епизод от поредицата \"Българско военно чудо\" на ЗАД \"Армеец\" и \"Българска история\".\n                    \n                    \n                \r\nДо сражението се стига, след като на 5 октомври 1912 г. започва Балканската война и българските войски навлизат в Източна Тракия. На 9 октомври 1-а и 3-а армия изненадващо се сблъскват около Лозенград с настъпващите на север турци и ги разгромяват. В Цариград вярват, че основните български сили действат в Македония, но Лозенград ги убеждава в противното. От своя страна българите смятат, че са разбили само турския ариегард и предпазливо не преследват противника. Но така изпускат удобната възможност да го разгромят окончателно. \n\nТова дава време на отстъпилите в безпорядък турци да се оттеглят и реорганизират на нова линия – Люлебургас-Бунархисар. Техните позиции доминират над околността, а батареите им са маскирани. Местността не дава прикритие за атакуващите, а всички предимства са за турците.\n\r\nПрез това време българската Главна квартира няма сведения къде се намира противника и действа \"на сляпо\". Планът най-общо е 1-а армия да привлече огъня върху себе си, а 3-а да нанесе решителния удар на десния фланг на противника. Проблемът е, че 1-а армия трябва да направи голям завой и да извърви по-голямо разстояние. Но командирът на 3-а армия ген. Радко Димитриев не иска да изчаква, той настоява \"Да вървим напред и решително напред\", а не разполага със сигурни разузнавателни данни.\n\r\nПървоначалният замисъл най-лявата българска дивизия – 5-а пехотна, да обходи фланга на турците, пропада веднага, когато на 15 октомври при р. Караагач тя неочаквано се сблъсква със силен противник. Налага се фронтално сражение, при което българите попадат под убийствен артилерийски огън и трябва да отблъскват вражески атаки, докато дойдат основните български сили.\n\r\nНа следващия ден пристигат и другите две дивизии на 3-а армия, но са разхвърляни на прекалено широк фронт. Както описва ген. Иван Фичев: \"Боят беше ужасен. Турската артилерия косеше нашите редове...\". Следват два дена на кървави сражения, на редуващи се атаки и контраатаки, на свирепи ръкопашни схватки, без едната или другата страна да успее да надделее.\n\r\nЛявото крило на армията е в критично положение, но атакува непрекъснато, защото това е най-добрата отбрана. В анализ на Генералния щаб на австро-унгарската армия се казва: \"Атаката е в кръвта на българите, техният боен дух и устрем са достойни за възхищение\".\n\r\nВсе пак под напора на турците се налага 5-а дивизия да отстъпи. Един превързочен пункт попада в ръцете на противника и след сражението над 125 лекари и ранени са открити изклани. Без да е получил заповед, ген. Стефан Тошев от 1-а армия повежда към сражението своята 1-а дивизия и след впечатляващ поход се включва в битката. Някои части на 5-а дивизия губят всичките си офицери. За да помогне на изпадналата в беда 4-а дивизия, ген. Радко Димитриев нарежда на командира на съседната 6-та дивизия ген. Православ Тенев лично да започне атаката. И той буквално изпълнява заповедта – излиза пред веригата и я повежда. Загива адютантът му, а конят под него е убит. Когато го критикуват, че е рискувал живота си, ген. Тенев отговаря: \"Изпълних заповедта така, както я разбрах!\"\n\r\nПоявата на 1-а армия изненадва противника, но той хвърля нови части в боя, дори с яростна контраатака си връща Люлебургаз. Всяка българска дивизия се бие сама за себе си, липсва връзка със съседите си. Зейва опасна пролука между частите на 3-а армия, като една дивизия отстъпва, а друга настъпва. Въпреки трудностите, обаче, българите успяват геройски да надделеят.", "date": "2019.03.26", "title": "Българско военно чудо: Битката при Люлебургас-Бунархисар"}
{"url": "https://www.dnes.bg/obshtestvo/2019/03/26/ot-dete-za-decata-longbord-za-hora-s-uvrejdaniia.405689", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nОт дете за децата. Тийнейджърка създаде лонгборд, специално проектиран за хора с увреждания. \n\r\n16-годишната Стефани Митова сподели пред , че конструкцията не е от най-висока технология. Всъщност представлява тръби, които са захванати с въже. Въпреки това е напълно достатъчна, за да доставя на децата повече радост.\n\r\n\"Реших да реализирам идеята, тъй като у нас подобно съоръжение не съществува. Попаднах на снимка на такъв лонгборд, направен в Бразилия. Веднага се свързах с неговите създадели. Те обаче не пожелаха да ми помогнат. Затова поех инициативата в свои ръце\", разказа Стефани.\n                    \n                    \n                \r\n16-годишното момиче се свързало с хора, от които получило нужната помощ. И въпреки че ѝ отнело повече от месец, Стефани не се отказала.\n\r\n\"Човекът, който направи конструкцията е Юлиян Димитранов. Изключително благодарна съм му, тъй като това беше най-голямото предизвикателство в целия проект\", отбеляза още тя.", "date": "2019.03.26", "title": "От дете за децата - лонгборд за хора с увреждания"}
{"url": "https://www.dnes.bg/obshtestvo/2019/03/26/valejite-spirat-v-sriada-ostava-oblachno.405698", "text": "Облачно, но почти без валежи ще бъде времето в сряда, .\r\nПрез нощта облачността ще остане предимно значителна. Утре през деня над източната половина от страната и в планините ще остане предимно облачно, на места ще има слаби превалявания. Над северозападната част от страната ще има значителни разкъсвания и намаления на облачността.\r\nПрез нощта вятърът временно ще отслабне. В сряда ще духа до умерен северозападен вятър, който по-късно ще се ориентира от север-североизток. Минималните температури ще са от 3 до 8 градуса. Дневните ще се понижат още и максималните ще са между 12 и 17 градуса.\r\n                    \n                    \n                Над Черноморието ще е предимно облачно, на места със слаби валежи от дъжд. Преди обяд ще духа до умерен вятър от северозапад, който по-късно ще се ориентира от североизток. Максималните температури ще са 12-13 градуса. Температурата на морската вода ще е 9-10 градуса. Вълнението на морето ще бъде около 2 бала.\r\nНад планините ще е предимно облачно, главно преди обяд, на отделни места - с превалявания от дъжд, над около 1500 метра - от сняг. След обяд облачността ще започне да се разкъсва и намалява и ще е почти без валежи. Ще духа умерен до силен северозападен вятър, който вечерта ще се ориентира от север-североизток. Максималната температура на височина 1200 метра ще е около 4 градуса, на 2000 метра - около минус 1 градуса.\r\nВ четвъртък, 28 март, от север-североизток понижението на температурите ще продължи. Ще бъде почти без валежи, с разкъсана облачност, над много райони - до слънчево. Ще е най-хладно, с преобладаващи максимални температури между 8 и 13 градуса, а минималните ще са между минус 3 и 2 градуса.\r\nВ петък, 29 март, времето ще се задържи без съществена промяна.", "date": "2019.03.26", "title": "Валежите спират в сряда, остава облачно"}
{"url": "https://www.dnes.bg/notifikacii/2019/03/26/zadyrjanata-policaika-s-obvineniia-za-chetiri-prestypleniia.405734", "text": "Доказателства за извършени четири престъпления са събрани до момента срещу разследващия полицай от Благоевград Розалина Кьосева.\r\nТя беше задържана в понеделник при акция на дирекция \"Вътрешна сигурност\" в МВР и на прокуратурата. \n\nСигнали за нерегламентирани контакти на разследващия полицай с хора от криминалните среди имало от една година, но в края на 2018 година е започнала същинската разработка срещу нея, съобщи на брифинг говорителят на главния прокурор Румяна Арнаудова.\n\r\nПри спецоперацията в понеделник са иззети документи и вещи от службата ѝ, като са направени обиски в нейния апартамент и в този на баща ѝ, който е шеф на \"Охранителна полиция\", предаде БНР.\r\n                \n                По-късно е претърсена и килията на мъжа, с когото тя е била в много близки отношения и който излежава присъда за участие в организирана престъпна група за наркотици.\n\r\nКьосева е била разследващ полицай по друго досъдебно производство срещу него - за измама, и всячески е възпрепятствала събирането на доказателства и повдигането на обвинение. Освен това е изнасяла информация, която е служебна тайна, и която затворникът е използвал, включително и с цел заплахи и натиск върху служители на затвора, прокурори, следователи, съдии.\r\nПолицайката е уведомила мъжа, че е издадена европейска заповед за задържането му по дело в съседна Гърция с издадена 6-годишна ефективна присъда и го е укривала с месеци.\n\r\nОт събраните до момента доказателства могат да бъдат повдигнати обвинения за четири престъпления, каза прокурор Румяна Арнаудова.\n\r\nУтре се очаква налагане на постоянна мярка за неотклонение на Розалина Кьосева, която според прокуратурата е извършила тези престъпления безкористно.\r\nС прокурорско постановление е разпоредена проверка на шефа на \"Охранителна полиция\" в Благоевград, баща на задържаната. Възможно е към случая да бъдат привлечени и други лица.\n\r\n ", "date": "2019.03.26", "title": "Задържаната полицайка - с обвинения за четири престъпления "}
{"url": "https://www.dnes.bg/index/2019/03/26/sabotaj-teroristi-ili-sataninska-namesa-venecuela-v-tymnina.405712", "text": "\n\r\nСаботаж, лошо управление и дори сатанистко участие подозират венецуелците като причини за кризата с електричеството, заради която втори път в рамките на месец страната остава без ток. \n\r\nВъв втория най-голям град, Маракайбо, кризата предизвика метежи, които полицията е неспособна да овладее. \n\r\nНякои сравняват последиците от кризата с електричеството върху Макарайбо с природно бедствие. Други пък подозират Сатанинска интервенция.\r\n\n\r\n\"El demonio\", казва Бети Мендез, която държи магазин в града, по повод безредиците, настъпили при предишната криза с тока. \n\r\nПовечето обаче описват хаоса в психологически аспект: Колективен срив, който шокира града и показва евентуалното бъдеще на Венецуела, която отива все повече към икономически, политически и социален колапс. \n                \n                \r\n\"Ужас, страх, отчаяние\", казва Мария Вилялобос, 35-годишна журналистка пред Guardian. Тя плаче, спомняйки си трите дни, които много хора тук наричат \"la locura\" - лудостта. \n\r\n\"Мислех си, че е началото на гражданска война\", казва Мария. \n\r\nНейният съпруг, Луис Гонзалес, кима в съгласие. Двамата си спомнят, че наблюдявали стотици метежници, някои с брадви, чукове, мачете и дори пистолети, да се нанасят в съседни складове, магазини и църква. След това идвало ред на разрушаването и кражбите. \n\r\n\"Изглеждаше сякаш са обладани\", споменава 39-годишният шофьор. \n\r\nЛудостта на Макарайбо започва в нощта на 10 март - три дни след като кризата с електричеството потопи нацията в мрак. Истинското начало обаче е трудно да се определи, защото до нощта на 10 март водят годините икономическо и политическо занемаряване. \n\r\n1,6 млн. жители на Макарайбо, \"нефтената столица\", някога описвана като Хюстън на Латинска Америка, започват да се оплакват от недостиг на вода, ток и гориво и влошаващ се обществен транспорт много преди кризата във Венецуела да се задълбочи през 2016 г. \n\r\n\"Има общности тук, които са прекарали дни, седмици или дори месеци без вода\", обяснява Хуан Пабло Гуанипа, местен опозиционен лидер. \"Това е разбит град\", казва той. \n\r\nПротестите, точно както и спирането на тока, са ежедневни събития за маракайбовци. Само за час и половина кореспонденти на Guardian се натъкват на жители на централен квартал, които са блокирали пътна артерия в града с гуми, тухли и дъски и протестират заради липсата на вода. \n\r\n\"Сякаш живеем в постоянна война. Всеки ден е борба\", оплаква се  31-годишната Еления Барера. \n\r\nКогато на 7 март светлините угасват, битката става още по-тежка. За 6-дневната криза  президентът Николас Мадуро обвинява \"терористичен саботаж\", но повечето хора винят горски пожар, който е засегнал основна част от електропреносната мрежа на Венецуела. Всичко това доведе до вътрешнополитическа драма и международен скандал: Една от най-големите производителки на енергия в света е неспособна да осигури захранване на хората си. \n\r\nВ понеделник Венецуела претърпя нов срив в доставките на електричество, които засягат поне 16 щата. Властите обвиняват опозицията и техните \"империалистически шефове\" във Вашингтон. \n\r\nКогато първото спиране на тока удря столицата Каракас по-рано този месец, богатите потърсиха убежище в луксозни хотели, които все още се наслаждават на светлина. По-бедните бяха принудени да събират вода от потоци или токсични реки. \n\r\nПоследиците се усетиха най-тежко в Маракайбо, където липсата на електричество, информационното затъмнение и полицейски интервенции предизвикаха безредици, които властите сякаш не можеха или не искаха да овладеят. Стотици магазини бяха ограбени или дори подпалени, а жителите останаха в жежките си, тъмни домове, чакайки обяснение за случващото се с дни. \n\r\n\"Котлето завираше, а после експлодира\", казва Хуан Карлос Коч, мениджър на търговски център, в който 106 от 270 магазина са били разбити. \n\r\nОще по-тежко е било в хотел \"Северен бриз\", 5-етажна сграда, буквално унищожена от тълпа от около 100 човека. \n\r\nДори керамичната украза азулежу, изобразяваща Девата от Кармен, не е била пожалена, когато тълпата се втурва към хотела на 12 март. \n\r\n\"Цунами\", промълвява търговския мениджър Симарей Кардозо, докато стои пред потрошената рецепция, а около нея ксерокопия на личните документи на гостите са разхвърляни по пода. Изтръгнати са дори контактите от стените, изнесени са душовете и тоалетните от 120-те бани в хотела. \n\r\nМениджърът на ресторант Маргелис Ромеро казва, че се страхува от това икономическият срив на Венецуела да не доведе до морален такъв. Според нея обикновените хора ще бъдат настроени един срещу друг, вкопчени в дарвинистка битка за оцеляване. \n\r\n\"Смятам, че е социална травма. Те ни нараниха толкова много, че започнахме да се обръщаме един срещу друг\", казва тя. \n\r\nТя се чуди дали няма да види и себе си сред метежниците някой ден, ако скоро кризата в страната не намери решение. \n\r\n\"Как ще оцелявам? И аз ли ще трябва да крада? Имам и деца за изхранване, какво ще стане, когато не мога?\", пита се Ромеро. \n\r\nДруг служител на хотела смята, че това не са метежници. За него те са терористи. \n\r\nМестни политици и предприемачи смятат, че много от подпалвачите и крадците са всъщност от организираните престъпни групи, които са се възползвали от размириците. \n\r\nМного други обаче са били обикновени граждани, спазващи законите - майки и бащи, които казват, че са излезли на улицата в търсене на основни храни, защото в информационното затъмнение не са знаели кога ще има отново ток и кога ще нахранят децата си. \n\r\nМакарайбо отново е без ток и Мария Корина Мачадо, опозиционен лидер, се събира с граждани на външно игрище за баскетбол. \n\r\n\"Буквално преживяваме най-мрачния си час. Но това също така са и най-светлите ни дни\", казва тя пред стотиците събрали се, някои от които държат плакати с лика на Мадуро и надпис \"Издирва се!\". \n\r\n\"Хвърлиха всичко срещу нас. Но ние все още устояваме\", казва тя. Докато говори, светлините отново угасват и протестиращите потъват в мрака. Както и останалата част от града.", "date": "2019.03.26", "title": "Саботаж, терористи или сатанинска намеса: Венецуела в тъмнина"}
{"url": "https://www.dnes.bg/obshtestvo/2019/03/26/i-sled-tretata-ostavka-vlastta-ne-se-klati.405740", "text": "Въпреки че скандалът с евтините апартаменти на властта доведе до трета оставка, вицепремиерът Красимир Каракачанов настоя, че управлението е стабилно.\nДнес заместник-министърът на енергетиката Красимир Първанов обяви, че напуска поста заради петното от скандала с евтините апартаменти, закупени от \"Артекс\".\r\nПо същата причина постовете си напуснаха и правосъдният министър Цецка Цачева, както и зам.-министърът на спорта Ваня Колева. \n\r\nКрасимир Първанов е от квотата на \"Обединени патриоти\" и е номинация на НФСБ.\n\r\n\"Както виждате, поредната оставка не е разклатила властта и не мисля, че ще я разклати\", коментира Каракачанов.\n                    \n                    \n                \r\nТой отказа да коментира и дали шефът на депутатите от ГЕРБ Цветан Цветанов също трябва да понесе отговорност заради \"Апартаментгейт\".\n\r\n\"Дали трябва Цветан Цветанов да понесе политическа отговорност, решава политическото ръководство на партията му или самият той\", отсече вицепремиерът.", "date": "2019.03.26", "title": "И след третата оставка: Властта не се клати!"}
{"url": "https://www.dnes.bg/zvezdi/2019/03/26/sinyt-na-mis-antoniia-s-pyrvi-imen-den.405717", "text": "Първият имен ден на сина си отбеляза Антония Петрова-Батинкова. На Благовещение Мис България 2009 сподели снимки от първата му фотосесия, направена само 14 дни след неговото раждане. \r\n\"Днес, на Благовещение, нашият първороден син, нашият Принц - Благовест Ивайло Батинков (Best Batinkov) има имен ден! Сине, бъди здрав, щастлив, умен, силен, късметлия, усмихнат, специален, успешен, благословен и най-добър във всичко, в което пожелаеш, точно като великото си име! Бог да е с теб и да те закрилят, вси светии! Обичаме те, повече от всичко на света и винаги ще бъдем до теб! Мама и Тате\", написа тя във Facebook. \r\n \r\nВ началото на март семейство Батинкови направиха погача за здравето на малкия Благовест, който се появи на бял свят на 17 януари. Антония и съпругът й наеха ресторант, който украсиха в бяло и червено за случая. \r\n \r\nСлед като роди, миската се изгуби за кратко от социалните мрежи. Наскоро тя се похвали, че бързо е успяла да си върне килограмите преди бременността. \r\n\r\n\r\n ", "date": "2019.03.26", "title": "Синът на Мис Антония с първи имен ден "}
{"url": "https://www.dnes.bg/balkani/2019/03/26/nai-mladiiat-milioner-v-severna-makedoniia-e-na-15-godini.405721", "text": "Петнайсетгодишно момче е най-младият жител на Северна Македония, реализирал през 2017 г. годишен доход над един милион денара /16 339 евро/, а най-старият гражданин с годишен доход над един милион денара е бил на 98 години, съобщи информационният сайт Плусинфо.\r\nНай-младият милионер е спечелил парите си от интернет услуги.\r\nВ категорията доходи до 10 милиона денара най-младият милионер е 20-годишен, а най-възрастният – 86-годишен.\r\nТова съобщи днес директорката на Управлението за приходи Саня Лукаревска на пресконференция, на която представи данните за най-високите доходи в страната през 2017 г., предаде БТА.\r\n ", "date": "2019.03.26", "title": "Най-младият милионер в Северна Македония е на 15 години"}
{"url": "https://www.dnes.bg/balkani/2019/03/26/izdirvana-turkinia-za-vryzki-s-feto-opita-da-izbiaga-v-bylgariia.405701", "text": "Издирвана от турската полиция за връзки с ФЕТО турска гражданка е била заловена при опит да премине нелегално в България.\n\n\r\nВластите в пограничния град Одрин съобщиха, че Сюмейра Даг е била заловена с мъж, с когото има религиозен брак, и двамата заедно възнамерявали да избягат в България, предаде БТА.\n\r\n27-годишната туркиня се укривала близо една година. Преди това тя била университетска преподавателка в град Болу.\n\r\nЖената била засечена при разследването на турските власти във връзка с осуетения опит за преврат, че използва комуникационната система на хората на ФЕТО Байлок (ByLock), и била включена в списъка на издирваните от полицията хора.\n                    \n                    \n                \r\nСмята се, че мобилното приложение Байлок е използвано за подготовката и реализирането на опита за преврат на 15 юли 2016 г.\n\r\nБегълците били заловени от екипи на жандармерията, на които е поверена охраната на границата с България. Двамата са поставени под арест, съобщиха източниците.\n\r\nМеждувременно турските медии обръщат внимание на посещението в България на главния прокурор на Турция Мехмет Акарджа.\n\r\nИзданията очакват, че прокурорът да настоява пред българските власти за екстрадирането на заподозрени за връзки с мрежата ФЕТО. Според турските власти две училища в София са свързани с мрежата на Гюлен и отдавна настояват за тяхното закриване.", "date": "2019.03.26", "title": "Издирвана туркиня за връзки с ФЕТО опита да избяга в България"}
{"url": "https://www.dnes.bg/notifikacii/2019/03/26/piian-redicivist-otkradna-reis-katastrofira-pri-gonka.405726", "text": "44-годишен мъж, който е излязъл от затвора в края на миналата година, отново се озова в ареста, след като открадна автобус, съобщават от Софийската районна прокуратура. \r\nПри последното си престъпление бил и пиян.\r\nЗадържаният Христов е осъждан многократно. След като излежал последната си присъда започнал работа в сервиз за автомобилни гуми в София. \r\nНа паркинга сервиза се съхранявал автобус. \r\nНа 24 март вечерта, след като се напил той решил да открадне рейса. Подкарал го към площад \"Сточна гара“, патрул опитал да го спре, но той си продължил без да реагира. \r\nПоследвало преследване в центъра на столицата. \r\nНа кръстовището до посолството на Румъния пияният шофьор катастрофирал и бил задържан от полицаите.  \r\nНаблюдаващият прокурор го е оставил в ареста за 72 часа, а държавното обвинение ще поиска да остане в килията за постоянно.", "date": "2019.03.26", "title": "Пиян редицивист открадна рейс, катастрофира при гонка"}
{"url": "https://www.dnes.bg/obshtestvo/2019/03/26/iotova-za-apartamentgeit-borisov-e-na-hod.405694", "text": "Вицепрезидентът Илияна Йотова заяви по повод скандала с апартаментите на властта, че на ход е премиерът Бойко Борисов, който е и лидер на партия ГЕРБ.\n\n\nПо думите й елементи на политическа криза има от момента, в който БСП напусна пленарната зала и всеки път съставянето на кворума е на ръба.\r\n\"Това не е нормална атмосфера и не е нормална работа на един български парламент. Аз не зная и законите, които се приемат с каква доза категоричност са те, първо, и второ - доколко те наистина заслужават да бъдат в юридическия мир на страната, при положение, че не се приемат с достатъчно дискусия\", добави вицепрезидентът.\r\n                    \n                    \n                Йотова заяви, че има още една последна възможност относно пакета \"Мобилност\" - утре в самия ден на дискусията да бъде поискано отпадането му от дневния ред.\r\nВицепрезидентът обясни, че са внесени над 1500 изменения, които не са били своевременно достояние на всички евродепутати и те не са могли да се запознаят детайлно с тях, предаде БТА.\r\nИма основание да бъде поискано това оттегляне, но за съжаление първият шанс беше пропилян, посочи тя по повод вчерашното гласуване.\r\nПропуснахме вчера една чудесна възможност, отбеляза Йотова. Тя каза, че винаги в понеделник, когато се гласува дневният ред за седмицата в Страсбург, не всички депутати присъстват и винаги може да се случи да закъснее полет и да има някакво препятствие, но практиката винаги е била да се подсигуряват гласовете, да се говори с колеги от други парламентарни групи или от собствената парламентарна група.\r\nТрябваше да съсредоточим повече усилия върху това как България да изгради своята стратегия и тактика по отношение на пакет \"Мобилност\", смята Йотова. Беше ясно, че ще има огромен натиск, трябваше да се намерят повече съюзници, да бъдат убедени повече евродепутати, за да може да се защити българският интерес, коментира тя.\r\nУтре превозвачите излизат на национален протест в София.", "date": "2019.03.26", "title": "Йотова за \"Апартаментгейт\": Борисов е на ход!"}
{"url": "https://www.dnes.bg/cars/2019/03/26/ferrari-pokaza-superkola-koiato-ne-moje-da-se-kupi.405674", "text": "Компанията Ferrari представи нова разработка на подразделението Special Projects - спортен прототип, който носи името P80/С. Дизайнът на супеколата, от която е създадена само една бройка, е вдъхновен от екстремните за времето си модели 330 P3/P4 и Dino 206 S. \n\r\nРаботата над Ferrari P80/C е стартирала още през 2015 г., като сътрудниците на отдела за специални проекти са се нуждаели от доста време както за създаване на стила на бъдещата машина, така и за създаване на нейните технически детайли. Всеки елемент, който влияе на мощността и на аеродинамичните характеристики на суперколата, е бил щателно анализиран, за да се постигне максимална ефективност.\r\nВ основата P80/C е състезателното 488 GT3, оборудвано с 3,9-литров V8 с 650 к.с. Клиентът, поръчал колата, е настоявал за висока производителност и голямо разстояние между двете оси, което е накарало екипа дизайнери да подходи доста креативно. Едновременно с това са включени елементи, показващи сходство с моделите Dino 206 S и 250 LM - като формата на предното стъкло, например. А фаровете приличат на въздухозаборниците в бронята на 330 P3/P4.\r\n                    \n                    \n                Каросерията на Ferrari P80/C е изцяло от карбон, като на някои места той дори не е боядисан. В задната част са поставени огромно крило и дифузьор. За подобряване на отделянето на топлината от двигателя в тази част няма никакви допълнители детайли, като това подказва, че суперколата е предназначена изцяло за каране на писта.\r\n", "date": "2019.03.26", "title": "Ferrari показа суперкола, която не може да се купи"}
{"url": "https://www.dnes.bg/stranata/2019/03/26/asansiori-bez-podryjka-vyzmojno-li-e.405673", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         След 5-6 години цели региони в България и десетки хиляди асансьори ще останат без поддръжка. Проблем има дори и в София, защото кадрите трудно се намират и не са много хората, които да искат и да могат да поддържат асансьори.\n\r\nДруга причина за това е, че има прекалено много асансьори, които са в експлоатация от 50-60 години, в ужасно състояние и просто няма как да бъдат поддържани, а собствениците им не правят нищо, за да ги модернизират или подменят.\n\r\n\"Трябва някой да се грижи за асансьорите. Повечето асансьори са стари. Представете си да търсите майстори, които да поддържат \"Москвич\" от 60-те години\", каза Николай Маринков от Българската асансьорна асоциация в ефира на \"България сутрин\".\n                    \n                    \n                \r\nТой направи още един паралел между асансьори и коли. Маринков обясни, че вече модерните асансьори също могат да се диагностицират лесно - само чрез компютър, по подобие на диагностиката на колата, която веднага показва къде е проблемът, но по думите му при съоръжения на десетки години това няма как да се случи.\n\r\nМного хора напускат професията или въобще не са привлечени от нея, защото отговорността за техниците е една и съща при модерен или стар асансьор, а с тези от преди няколко десетилетия инцидентите са много по-вероятни.\n\r\n\"Ключовото е, че трябва да има държавни политики. В България техническото образование беше почти съсипано. Трябва да се подготвят в училищата хора с техническо образование\", добави още Николай Маринков пред камерата на .\n\r\nИма реална опасност цели областни градове в страната да останат без техници. Това е проблем и в София, където също има стари сгради, а техниците, които днес работят, казват, че са завършили училища, които вече ги няма.\n\r\n ", "date": "2019.03.26", "title": "Асансьори без подръжка: Възможно ли е?"}
{"url": "https://www.dnes.bg/akoshtete-vqrvaite/2019/03/26/zodiite-tazi-sedmica-kakvo-gi-chaka-v-liubovta.405696", "text": "\r\nПредстоят разнообразни преживявания. Често ще подлагате решенията си на съмнение, ще ви обземат моменти на несигурност. Обсъждайте текущите затруднения с приятели, на които имате абсолютно доверие или с по-възрастни роднини (братя, сестри). Отстоявайте позициите си, но не го правете за чужда сметка. Уважавайте мнението на гаджето, ако искате той/тя да ви отвърне със същото. В края на седмицата обстановката ще е по-спокойна и ще можете да обсъдите „трудните“ теми без страх от конфликт.\r\n \r\n\r\n \r\nВ първите няколко дни от седмицата не е изключено да имате затруднения с усвояването на учебния материал. Не се комплексирайте. Причината не е слаба памет или занижени интелектуални способности, а липса на концентрация. Сменете тактиката. Вместо да се опитвате да „изкачвате върховете на науката“ самостоятелно, опитайте се да привлечете и половинката в тази нелека дейност. Неговото/нейното присъствие ще ви окуражи, развесели и успокои. Работата ще потръгне, а вие ще сте доволни, че има с кого да споделите грижите си.\r\n \r\n\r\n \r\nЩе оцените резултатите от работата си през тази седмица, но не сега, а по-късно. Разнообразни идеи ще ви хрумват, а най-хубавото е, че ще успеете да ги реализирате почти изцяло. Улисани във водовъртежа на собствените си инициативи ще забравите любовния живот за известно време. И, понеже представителите на вашия знак принципно са си късметлии, няма да имате проблеми с половинката на тема: къде беше и защо ме пренебрегваш. През последните няколко дни ще имате възможност да сте заедно по-често и може би да участвате в някакво състезание или конкурс. Емоциите ще са незабравими, независимо че може и да не сте в групата на победителите.\r\n \r\n\r\n \r\nЛеко сте хаотични и ще ви е трудно да си подредите заниманията. А дори и да го направите често ще се отклонявате и дълбоко в себе си ще чувствате вина, че не сте направили каквото се очаква от вас. Имате нужда от помощ и знаете кой ще е изцяло солидарен с вас. Естествено, че гаджето, което винаги иска да услужи и търси начин да ви зарадва. Споделете намеренията си, бъдете сигурни, че той/тя още в първата минута ще елиминира поне половината от тях като ненужни. Съгласете се, ориентирайте се само към най-важното и се забавлявайте заедно в оставащото ви свободно време. Ефектът ще е 2 в 1 – и работата ще е свършена, и отношенията ще са спокойни.\r\n \r\n\r\n \r\nДобро настроение и изненадващи открития ще са основните характеристики на предстоящата седмица. Половинката ви ще бъде изправена пред някакво изпитание, ще трябва да се справи с нещо ново и непознато. Неговите/нейните умения ще ви удивят и възхитят. Ще ви накарат да промените отношението към връзката си, ще разберете, че изпитвате не само любов, а и дълбоко уважение, че човекът до вас освен чувства притежава и таланти. Ще започнете да споделяте идеите си много по-смело, надявайки се на одобрение и съдействие.\r\n \r\n\r\n \r\nЩе е малко трудно да съчетаете текущите си задължения с романтичните преживявания. Възможно е още в първите дни на седмицата да ви натоварят с някакви домашни, семейни задачи, на които няма начин да откажете. Да се погрижите за възрастните си баба и дядо, да помогнете в пролетното почистване или в пренасяне на багаж от едно място на друго. Тези прозаични дейности едва ли ще ви харесат, но чувството за дълг ще заглуши „любовното чуруликане“ на приятел/ката ви. Определете си среща в първия възможен момент, обяснете спокойно какво се е случило и се реванширайте за отсъствието си с нещо, което знаете че той/тя харесва, като боулинг, предпочитан филм или каквото друго ви хрумне.\r\n \r\n", "date": "2019.03.26", "title": "Зодиите тази седмица: Какво ги чака в любовта?"}
{"url": "https://www.dnes.bg/obshtestvo/2019/03/26/bylgari-s-inovaciia-omnibot-vdyhva-nov-jivot-na-horata-s-uvrejdaniia.405695", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Български екип създаде роботизирано помощно средство за хора с увреждания. По думите на създателите това е иновация на световния пазар. Той е първият по рода си продукт с помощни средства, наречен Omnibot.\n\r\nНегов инициатор е Любомир Василев, чиято жена претърпява инцидент, оставящ я инвалид. Именно тя е муза за конструирането на Omnibot-a.\n\r\nТой е и организатор на екипа, в който работят и гостите в предаването \"България сутрин\" - механикът на разработката инж. Димитър Ортаков и специалистът по електроника и софтуер Данаил Иванов.\n\r\nТова, което ги е мотивирало да се включат в екипа, е помощта към хората и техните реакции.\n                    \n                    \n                \r\nИмето на устройството идва от наименованията на гумите му, омни, и съкращение от робот - Омнибот.\n\r\n\"Благодарение на софтуера се постигна отваряне на задните гуми, което е гениално\", отбеляза Иванов и добави, че този контрол на гумите е иновативен метод.\n\r\nДимитър Ортаков каза пред , че над 10 човека вече са изпробвали устройството и усмивката не слиза от лицата им. Той допълни, че са подадени и документи за патентоването му, но са необходими три месеца за извършване на проверка.\n\r\nГостите споделиха, че конкурентната цена е около 15 000 евро, но тази на българското изобретение ще бъде по-ниска. И изразиха надежда, че до 2 години ще влезе в производство и ще може да помага безплатно в кабинети за физиотерапия на нуждаещи се.\n\r\nЗа първи път иновацията ще бъде представена официално на предстоящото изложение в рамките на Европейския форум за социално предприемачество в Пловдив идната седмица.", "date": "2019.03.26", "title": "Българи с иновация: Омнибот вдъхва нов живот на хората с увреждания"}
{"url": "https://www.dnes.bg/stranata/2019/03/26/ot-borsata-do-trapezata-ni-krastavicite-dvoino-po-skypi.405675", "text": "Търговци надуват двойно цената на краставиците, заяви председателят на Асоциацията на производителите на оранжерийна продукция Атанас Кунчев.\r\nПо думите му от оранжериите ги продават по 1,60- 1,80 лева за килограм на едро, а в магазините и по пазара цената е двойна 3,60 - 4 лева за кг.\n\r\nИма и гръцки краставици, които са по-евтини от нашите и се продават на борсите по 1,40 лв. за кг. Все още оранжериите не изкарват достатъчно количества домати, за да предлагат на пазара. До края на месеца ще започнем да зареждаме български домати, посочи председателят на асоциацията пред \"Труд\".\r\nПо думите му цените в момента са високи, защото няма родно производство на пазара.\n                    \n                    \n                \r\nДрастично е паднала цената на салатите – на борсата бройката се продава по 35 стотинки. Преди седмица беше по 50-60 стотинки. На пазара обаче салатата върви по левче за бройка.\n\r\nОт 26 до 29 април цената ще се вдигне заради Великденските празници, прогнозира Атанас Кунчев.\r\nЯгодите, които се предлагат в момента на пазара, са вносни от Гърция, твърди агрономът Николай Недялков. Те са американски сортове, които се преразмножават от италианците. \"Освен това ягодата не трупа нитрати и пестициди. Самият плод е така създаден да е абсолютно чист”, добави агрономът.\n\r\nУ нас ягоди произвеждат най-вече млади ентусиасти, които според мен си губят времето, тъй като пазарът е залят с вносни ягоди. Но все пак успяват да си ги продадат по някакъв начин, заяви Недялков. И добави, че със затоплянето на времето и на пазара ще се намират български ягоди, но в малки количества.\n\r\nНай-сериозният проблем за сектора е пазарът на зеленчуци у нас. Докато се толерира вносът и то незаконният, нещата ще стават още по-зле, категоричен е Слави Трифонов, председател на Съюза на градинарите.\n\r\nСтава въпрос за стоката, която се вкарва с бусове от Гърция, без да се декларира. \"Внасят се 20 тона, а се осчетоводяват 3 тона и само върху тях се плаща ДДС. Българският производител обаче не може да продава без ДДС и това ни поставя в неконкурентна среда\", посочи той. Трифонов беше категоричен, че държавата не насърчава родното производство.\r\nМного от зеленчукопроизводителите преминават към зърнопроизводството, защото субсидиите там са по-големи, обяснява Слави Трифонов\r\nПо думите му докато страната ни е зависима от вноса, цените у нас ще стават все по-високи. \"Вносът стана монополист – у нас той е над 50%. С неофициалния внос става над 85 на сто от пазара\", изчисли Трифонов.\n\r\nПо думите му в момента по магазините има български краставици, лук, чесън и салати. До 2 седмици трябва да излязат и българските домати.", "date": "2019.03.26", "title": "От борсата до трапезата ни: Краставиците двойно по-скъпи "}
{"url": "https://www.dnes.bg/temida/2019/03/26/25-godini-zatvor-za-pastroka-ubiec-na-dete-v-pazardjik.405703", "text": "25 години лишаване от свобода даде Окръжният съд в Пазарджик на 29-годишния Светослав Йорданов за убийството на двегодишно момченце. Детето е син на Мариана Иванова, с която Светослав живеел на съпружески начала, пише \"\". \nДелото е преминало по реда на съкратеното съдебно следствие. Подсъдимият се призна за виновен по всички точки на обвинението. Това го спаси от доживотна присъда, каквато беше поискана от прокурор Таня Мадина.\n\r\nУбийството на малкия Рашко беше извършено на 23 ноември 2017г. в жилището на обвиняемия в ромския квартал на Пазарджик. Във фаталния ден майката на детето излязла да проституира и оставила сина си на грижите на приятеля си Светослав. Момченцето плачело и мъжът започнал да го удря с юмруци, както и да блъска главата му в стената и пода, за да млъкне.\n                    \n                    \n                \r\nФатално за детето се оказало блъскането на главата му в пода на жилището. Аутопсията показала, че момченцето е починало от закрита черепно-мозъчна травма, вследствие на множеството удари.\n\r\nПред съда Йорданов каза, че съжалява за деянието си. Той е рецидивист с четири присъди, излязъл е от затвора година преди да убие детето. Осъденият трябва да заплати и по 150 хиляди лв. обезщетение на всеки от родителите на момченцето. \r\nТой ще изтърпява наказанието при първоначално строг режим. Присъдата може да се обжалва пред апелативния съд в Пловдив.", "date": "2019.03.26", "title": "25 години затвор за пастрока-убиец на дете в Пазарджик "}
{"url": "https://www.dnes.bg/football/2019/03/26/kontuzeniiat-ronaldo-razkri-kolko-vreme-shte-otsystva.405702", "text": "Суперзвездата на Ювентус Кристиано Роналдо разкри колко време ще отсъства от терените, след като снощи напусна с мускулна контузия европейската квалификация между Португалия и Сърбия.\r\nАсът на европейските шампиони не успя да помогне на своите при второто поредно равенство у дома в новия квалификационен цикъл, напускайки игрището след само половин час игра.\r\n \r\nВеднага след двубоя петкратният носител на Златната топка увери, че ситуацията е нормална, като навярно той ще бъде извън игра максимум две седмици.\r\n \r\n\"Нека видим как ще се чувствам утре (б.р. днес) и в следващите 48 часа. Не се притеснявам, защото познавам тялото си перфектно. Това е футбол и тези неща се случват. Спокоен съм, защото знам, че ще съм напълно готов за игра до една или две седмици. Няма проблем\", коментира Роналдо след края на мача.\r\n \r\nПо сметките на самия футболист той трябва да бъде готов за първата 1/4-финална битка на Ювентус с Аякс в Шампионската лига. Двубоят в Амстердам между палача на детронирания европейски шампион Реал Мадрид и \"старата госпожа\" е на 10 април.\r\n \r\n", "date": "2019.03.26", "title": "Контузеният Роналдо разкри колко време ще отсъства"}
{"url": "https://www.dnes.bg/blizak-iztok/2019/03/26/sled-razmenenite-udari-naprejenieto-v-gaza-spadna.405692", "text": "Напрежението в Газа започна да спада тази сутрин след разменените през нощта удари между Израел и Хамас, предаде Асошиейтед прес.\n\r\nУчилищата в Южен Израел са затворени за целия ден, а военните наложиха ограничения за обществени събрания близо до границата с Газа, след като десетина ракети бяха изстреляни от палестинската територия срещу израелски населени места в района.\n\nИзраелската авиация порази в Газа военни цели на Хамас и по-малобройната организация Палестински ислямски джихад. Според министерството на здравеопазването на Газа при израелските удари са ранени седем палестинци, предаде БТА. \n\r\nИзраелската армия съобщи, че изтребителите й са поразили сграда, служила за база на военното разузнаване на Хамас, и офиса на лидера на Хамас Исмаил Хания.\n                    \n                    \n                \r\nРазмяната на удари между израелските въоръжени сили и Хамас бе провокирана от ракетна атака от Газа срещу Израел вчера сутринта, при която бе улучена къща в централен Израел и бяха ранени седем души.\r\n ", "date": "2019.03.26", "title": "След разменените удари напрежението в Газа спадна "}
{"url": "https://www.dnes.bg/obshtestvo/2019/03/26/iliia-lukov-iska-da-syhranim-bylgarskoto-chrez-edinenie.405690", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Как да опазим вярата и българщината? В студиото на \"Денят ON AIR\" говори народният певец Илия Луков.\n\r\n\"Да бъдем единни. Това е, което ни е съхранило през вековете\", посочи гостът на Ганиела Ангелова.\n\r\nМного опит певъцът е почерпил от срещите си с бесарабските българи, които умеят да пазят традициите си.\n\r\n\"Интересното е, че има едно раждане на българското в момента. Имаме прекрасни таланти, които стъпват на това, което са ни предали предците\", категоричен е Луков.\n\r\nТой сподели пред  че всяка година през май месец правят между 12 и 16 концерта на българите в Молдова, Украйна и други страни. Това, което е забелязал от гостуванията си е, че публиката там много харесва българската народна музика.\r\n                    \n                    \n                Той подкани всички желаещи да се включат в хорото, което ще се проведе в Хасково заедно с ансамбъл \"Мездра\".\n\r\n\"Любимите ми песни са тези, които са завещани от предците ни\", заключи народният певец.", "date": "2019.03.26", "title": "Илия Луков иска: Да съхраним българското чрез единение"}
{"url": "https://www.dnes.bg/notifikacii/2019/03/26/konyr-makgregyr-sliza-ot-oktagona-ufc-shampionyt-se-otteglia.405680", "text": "\nКонър Макгрегър, ирландската звезда в ММА-боевете, обяви в Twitter, че ще се откаже от спорта. \n\r\n30-годишният ирландец в момента е наказан, след като през октомври месец след мача си с дагестанеца Хабиб Нурмагомедов, Макгрегър скочи на победителя и настана ново меле след мача. В края на януари Атлетическата комисия на щата Невада наложи 6-месечна забрана на ирландеца и глоба от $50 000.\n\n\n\n\r\nБившият световен шампион обяви оттеглянето си от спорта в Twitter.\r\n \n                \"Хей, хора, бързо съобщение, днес реших да се оттегля от спорта, официално познат като \"Смесени бойни изкуства\" (ММА)\", пише ирландецът.\n\r\n\"Пожелавам на всички мои стари колеги успех в състезанията. Сега ще се присъединя към бившите си партньори в това начинание, които вече се оттеглиха\", пише още Макгрегър и допълва, че пина коладите ще са за негова сметка. \n\r\nЧасове преди да обяви оттеглянето си, Конър Макгрегър беше на гости в шоуто на Джими Фелън, където заяви, че няма търпение да се бие отново, но и също така, че няма нужда. \"Уреден съм до живот, семейството ми също\", казва той. \n\r\nПрезидентът на UFC Дана Уайт заяви, че оттеглянето на 30-годишният Макгрегър е логична стъпка на този етап, имайки предвид другите му успешни бизнес начинания, пише Guardian. \n\r\nПред ESPN Уайт потвърди новината, че Макгрегър се оттегля. \"Той постигна невероятни неща в този спорт. Радвам се за него\", е заявил Уайт. \n\r\nМакгрегър стартира кариерата си в UFC през 2015 г. с победа над Хосе Алдо. През 2017 г. ирландецът си взе кратка почивка от октагона, по време на която направи дебюта си в бокса и загуби от Флойд Мейуедър. Мачът им обаче генерира милиони приходи. \n\r\nИрландецът е и от най-скандалните звезди на бойния спорт. Преди скандала си с Нурмагомедов миналата година, той едва се отърва от затвора, заради участието си в друго меле след пресконференция за предстоящ мач. \n\r\nПрез юли месец Макгрегър присъства на финала на Мондиал 2018 в Москва като гост на руския президент Владимир Путин. По-рано този месец пък беше арестуван във Флорида за кражба на телефона на фен, който искал снимка с боеца.", "date": "2019.03.26", "title": "Конър Макгрегър слиза от октагона: UFC шампионът се оттегля "}
{"url": "https://www.dnes.bg/notifikacii/2019/03/26/myj-tyrsi-rabota-po-obiava-okaza-se-mule-na-alo-apashi.405697", "text": "Шуменец, въвлечен в телефонна измама, е предал в полицейското управление в областния град пари, които по-рано взел от възрастна жена от Нови пазар, съобщиха от МВР.\n\r\nМъжът, на 42 години, пред полицейските служители в Шумен вчера обяснил, че след като публикувал обява за работа, бил потърсен по телефона от непознат. Той му възложил, срещу заплащане, на 25 март да отиде в град Нови пазар и да чака обаждане. \n\r\nВ следобедните часове на деня го потърсил и му казал, че трябва да вземе документи, които ще му бъдат донесени в централната част на града. Там дошла възрастна жена, която носела черна найлонова торба. \n\r\n42-годишният мъж взел пратката и с такси се отправил към Шумен. По пътя получил ново обаждане. Било му обяснено, че в пакета има пари, трябвало да вземе от него парична сума за възнаграждение, да заплати на водача на автомобила и да се отправи в посока Русе. \n                \n                \r\nСлед като разбрал, че пренася пари, мъжът отишъл в полицейското управление в Шумен и доброволно предал сумата от 1672 лева.\n\r\nПо-късно в РУ-Нови пазар 78-годишна жена от града съобщила, че е била заблудена от непознат, който по телефона се представил за полицай и поискал съдействие за задържане на телефонни измамници, а малко по-късно предала 1672 лева, опаковани в черна торба.\n\r\nПредстои парите да бъдат върнати на възрастната жена.\n\r\nЗапочнато е досъдебно производство. Работата по случая продължава.\r\n ", "date": "2019.03.26", "title": "Мъж търси работа по обява, оказа се муле на ало апаши"}
{"url": "https://www.dnes.bg/politika/2019/03/26/mvr-izprashta-policai-za-obuchenie-v-kitai.405686", "text": "\nМинистърът на вътрешните работи Младен Маринов проведе среща с делегация от Националната комисия по надзор на Китайската народна република, водена от нейния заместник-председател Ли Шулей, съобщава пресцентърът на МВР.  \n\r\nМинистър Маринов изрази задоволство от отличните двустранни отношения, активизирането на сътрудничеството и разширяването на договорноправната база в областта на вътрешните работи. Изказа висока оценка за ползотворния обмен с офиса на аташето по отбрана към посолството, както и за възможността служители на МВР да се обучават в Китай.  Г-н Ли благодари за гостоприемството и сподели оценката за нивото на двустранните отношения. Подчерта, че страната му винаги ще бъде признателна на България за това, че е втората държава в света, признала КНР, и изтъкна факта, че през 2019 се чества 70-годишнината от установяването на дипломатически отношения.\n                    \n                    \n                \r\nВ рамките на срещата вътрешният министър подчерта правителствения приоритет за борба с корупцията и запозна делегацията с конкретните стъпки в тази област, вкл. приемането на Стратегия за борба с корупцията 2015-2020, създаването на КПКОНПИ и на специализираните съд и прокуратура. Представи резултатната дейност на дирекция „Вътрешна сигурност“ на МВР, насочена към противодействие на вътрешната корупция и регионалното сътрудничество. Заместник-председателят на китайската комисия по надзор информира, че тя е създадена от една година с цел овладяване на засилването на корупционните практики, отчетени наред с икономическото развитие на страната му. Подчерта, че различните звена за борба с корупцията в Китай са структурирани по начин, който не позволява концентрация на власт и правомощия, а обезпечава разделение на компетенциите и взаимен контрол.\n\r\nДвете страни взаимно си благодариха за ползотворната среща, споделиха важността на сътрудничеството в областта на борбата с корупцията и изказаха готовност за продължаване на обмена.", "date": "2019.03.26", "title": "МВР изпраща полицаи за обучение в Китай "}
{"url": "https://www.dnes.bg/obshtestvo/2019/03/26/chaka-li-ni-solen-velikden-iaica-kozunak-agneshko-poskypvat.405700", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Цената на яйцата скочи с почти 20%. Ще поскъпнат ли агнешкото и козунакът за Великден и как да различим качествените от некачествените продукти? Темата в студиото на \"България сутрин\" коментираха председателят на Националния браншови съюз на хлебарите и сладкарите Мариана Кукушева и членът на Асоциацията на месопроизводителите Кирил Вътев.\n\r\nМариана Кукушева обясни, че традиционно суровините винаги се увеличават по това време на годината, а самият труд става по-скъп, защото козунакът се плете на ръка. В същото време все повече липсват специалисти. Затова и човешкият труд поскъпва.\n\r\n\"На пазара вече има изделия, които се наричат козунак, но аз се съмнявам, че отговарят на критериите. Няма как истинският козунак да е на ниска цена\", коментира тя и допълни, че по този начин се уронва престижът на \"божествения хляб\".\n                    \n                    \n                \r\nА в отговор на въпрос за цената му Кукушева поясни, че себестойността за всеки производител е различна. Но добрият козунак зависи от състава - има или няма ядки, плодове и т.н. От това зависи и цената.\n\r\nКирил Вътев посочи, че от години насам цената на агнешкото се движи около 6 лв. Той допълни, че ако искаме да развиваме животновъдство, не трябва да се радваме на ниска цена на едро.\n\r\nЗа тези потребители, които държат на българското производство, експертите поясниха, че Агенцията по безопасност на храните има нова методология за маркирането на храните и винаги българското месо има знак \"bg\", по който можем да го различим.\n\r\n\"В момента в Китай има масова епидемия от чума по свинете, ЕС ще се възползва от износ към Китай и ще вдигне цената на българското месо\", предупреди Вътев в ефира на \r\nМариана Кукушева посъветва потребителите да не пазаруват продукти за Великден онлайн, защото няма как да са сигурни в състава им, както и да следят срока на годност, който не трябва да надвишава две седмици.\n\r\n\"Българският потребител по отношение на храната има немалко средства, затова търси качеството. Възрастните хора не се доверяват лесно\", заяви тя.\r\n ", "date": "2019.03.26", "title": "Чака ли ни солен Великден? Яйца, козунак, агнешко поскъпват"}
{"url": "https://www.dnes.bg/zvezdi/2019/03/26/radost-v-kyshtata-na-gushterovi-izpisaha-bebeto.405708", "text": "Месец след раждането изписаха бебето на Светлана и Християн Гущерови. Това стана ясно от профила на майката в Instagram.\r\nПлеймейтката публикува клип и снимки от украсата в дома ѝ, направена от съпруга ѝ за посрещането на момиченцето.\r\n \r\n„It`s a Girl“ (Момиче е), пише на розовите балони. От снимките се вижда, че Гущеров е купил и огромна кошница с цветя за майката на детето му.\r\n \r\nПървородната дъщеричка на Светлана и Християн Гущерови се роди недоносена, в 8 месец, който е доста критичен. Тогава семейството не потвърди официално новината, нито разкри подробности.\r\n \r\nВсе още няма информация как ще бъде кръстено детето. Преди време майката твърдеше, че може да бъде Христиана, на баща си.\r\n \r\n", "date": "2019.03.26", "title": "Радост в къщата на Гущерови: Изписаха бебето"}
{"url": "https://www.dnes.bg/stranata/2019/03/26/sblysyk-mejdu-kola-i-karuca-na-izhoda-na-gyrmen.405683", "text": "65-годишен мъж е пострадал при катастрофа между автомобил и каруца на изхода на село Гърмен в посока Гоце Делчев. \r\nПострадалият е управлявал каруцата, съобщиха от полицията в Благоевград. \r\nИнцидентът е станал около 9 часа на 25 март. \r\nКола с неизвестен към момента водач е блъснала движеща се пред нея каруца, теглена от кон и направлявана от 65-годишен мъж от село Гърмен. \r\nВ резултат на инцидента е пострадал 65-годишния мъж, който е получил контузия на главата. \r\nПо случая е образувано досъдебно производство.", "date": "2019.03.26", "title": "Сблъсък между кола и каруца на изхода на Гърмен"}
{"url": "https://www.dnes.bg/sofia/2019/03/26/mahat-ogradite-na-ploshtad-garibaldi-rabotata-prodyljava.405714", "text": "\nПремахват загражденията на площад \"Гарибалди“.\r\n\"Работата на площада е доста напреднала, има дребни забележки. Но с цел да облекчим гражданите, които живеят и минават в района, от днес строителят ще премахне загражденията\", каза заместник-кметът на София Дончо Барбалов при проверка на строително-монтажните работи.\r\nИма ново осветление, нови мебели, пейки, водна стена, площадът до голяма степен е приключил, но обектът още не е приет, защото се работи, посочи Барбалов.\r\nПо думите му все още има работа по цялото протежение на ул. \"Граф Игнатиев\", а на улиците, които я пресичат, се правят връзките, отстраняват се недостатъци и забележки в градинката около храм \"Св. Седмочисленици\". \"Работи се все още върху цялата зона, която е с площ около 36 хил. кв.м.“, коментира още той.\n                    \n                    \n                \r\nБарбалов предупреди, че проверките ще приключат и обектът ще бъде приет, когато работата бъде свършена качествено. Срокът не е най-важното, най-важното е обектът да бъде изпълнен качествено, заяви той.\r\nОбектът е открит в началото на май 2018 година, договорът е за 300 дни и към този момент по различни метеорологични причини има 86 дни признати от страна на надзора. \"Строителят претендира за над 102 дни, но само 86 дни са признати към този момент“, уточни още той.\r\nБарбалов съобщи, че е направена проверка и за качеството на материалите. \"Що се отнася до физическите показатели, които са залегнали в договора, проверка е извършена в лаборатория и те отговарят на изискванията“, заяви той.\r\nОтносно ограничителите на ул. \"Граф Игнатиев“ зам.-кметът коментира, че е възложено на експерти да намерят ново решение, което да бъде обсъдено. \"Знаем за два случая на пострадали хора, имаме различни жалби и трябва да се намери най-доброто безопасно решение“, посочи той, цитиран от \"Фокус\".\r\nБарбалов съобщи, че за ремонтните дейности на градинката \"Кристал“ е имало много забележки. В края на миналата седмица надзорът даде конкретни указания по места, къде има недостатъци и неравности, каза той.\r\nДнес, когато минах оттам видях, че е работено, но има още неща, които трябва да се оправят, заяви Дончо Барбалов.\n\r\n ", "date": "2019.03.26", "title": "Махат оградите на площад \"Гарибалди\", работата продължава"}
{"url": "https://www.dnes.bg/blizak-iztok/2019/03/26/vypreki-primirieto-prodyljavat-udarite-v-ivicata-gaza.405649", "text": "Цяла нощ продължиха израелските удари в ивицата Газа и ракетният обстрел от палестинските територии, въпреки обявеното спиране на огъня, съобщи Франс прес.\r\nИзраелската армия съобщи рано тази сутрин, че от ивицата Газа след 22 часа е имало най-малко 30 нови изстрела на ракети и минометни снаряди, с което общият им брой от вчера вечерта е около 60.\n\r\nТя каза, че е ударила около 15 нови мишени, включително военен комплекс на групировката \"Ислямски джихад\", освен десетките цели, поразени от израелската армия вчера вечерта. \r\nСнощи Израел и палестинската групировка \"Хамас\" се споразумяха за примирие с посредничеството на Египет, съобщи палестински представител, пожелал анонимност. Телевизията на \"Хамас\" потвърди, че има сключено примирие сред разменените ракетни атаки и въздушни удари днес. ", "date": "2019.03.26", "title": "Въпреки примирието: Продължават ударите в ивицата Газа"}
{"url": "https://www.dnes.bg/obshtestvo/2019/03/26/sriv-v-noi-bavi-izdavaneto-na-evropeiska-zdravna-karta.405650", "text": "Заради проблем в е-системата на НОИ заявленията за издаване на европейска здравноосигурителна карта не могат да се верифицират и това забавя издаването на картата, съобщиха от Здравната каса. \r\nКартата позволява на здравноосигурените българи при нужда да ползват спешна и неотложна помощ в друга страна от ЕС. Тя е с валидност 1 година.\r\nСрокът, нужен за издаването ѝ, е 15 дни. От миналата седмица обаче от здравната каса предупреждават пътуващите, че това ще отнеме около 20 дни.\r\nВсички, които трябва да пътуват преди това, могат да си извадят удостоверение от районната здравна каса, което е временно заместващо европейската здравна карта и е със срок 2 месеца. То се издава веднага и не е необходимо да се чака. ", "date": "2019.03.26", "title": "Срив в НОИ бави издаването на европейска здравна карта"}
{"url": "https://www.dnes.bg/mish-mash/2019/03/26/frenskiiat-spaidyrmen-na-nebostyrgach-zaradi-notr-dam.405651", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Френският Спайдърмен отново се отправи към висините. Ален Робер се покатери на 200-метров небостъргач с благотворителна цел - да помогне на парижката катедрала \"Нотр Дам\"\n\r\nАлен Робер не би посмял да се катери по световноизвестната катедрала. Затова пък 37-етажна стъклена сграда в парижкия бизнес-квартал \"Дефанс\" е идеален за него терен.\n\r\nТрадиционно, 56-годишният катерач не използва осигурителна екипировка. И както обикновено, акцията му е изненадваща. А срещу нея спонсорите му даряват 5 хиляди евро за реставрацията на \"Нотр Дам\", предава . \n                    \n                    \n                \r\n\"Исках да помогна. Ако повече хора направят същото, смятам, че нужната сума ще бъде събрана. Има толкова много големи компании, които биха могли да си позволят по-щедри дарения\", заяви Робер.\n\r\nПо-рано архиепископът на Париж обяви, че за ремонта на катедралата са нужни близо 150 милиона евро. Причината е, че много от фантастичните фигури и готически арки по фасадата са пострадали под напора на времето и на метеорологичните условия.\n\r\nПостроена през 12-и век, всяка година \"Нотр Дам\" посреща между 12 и 14 милиона туристи.\r\n ", "date": "2019.03.26", "title": "Френският Спайдърмен на небостъргач заради \"Нотр Дам\""}
{"url": "https://www.dnes.bg/notifikacii/2019/03/26/poreden-udar-za-mei-trima-ministri-podadoha-ostavki.405652", "text": "Трима министри от кабинета на Тереза Мей подадоха снощи оставки в знак на несъгласие със стратегията за излизането на Великобритания от ЕС, съобщи Франс прес.\n\r\nВ драматичната вечер, в която британският парламент гласува за поемане на контрола върху дневния ред за Брекзит, оставки подадоха Ричард Харингтън (от министерството на индустрията), Алистър Бърт (от министерството на външните работи) и Стийв Брайн (от министерството на здравеопазването), предаде БТА.\n\n\n\r\nВ писмото си за оставка Харингтън обвини правителството, че \"играе на рулетка\" с \"животите и средствата за препитание на голяма част\" от британското население. \n                \n                \r\nБританските депутати гласуваха вчера да поемат контрола върху процеса по излизането на Обединеното кралство от Европейския съюз за един ден, за да опитат да намерят алтернативен път към Brexit, съобщи Ройтерс.\n\r\nПоправката, внесена от депутата консерватор Оливър Летуин, налага промяна в правилата на заседанието на парламента в сряда, за да се предостави време за гласуване за различни варианти за Брекзит.\n\r\nПоправката бе приета с 329 срещу 202 гласа и ще позволи в сряда да бъде организирана серия от гласувания, включително за оставане в единния пазар, за нов референдум и дори за отмяна на излизането от ЕС, посочи Франс прес.\n\r\nТози вот бе нов удар за министър-председателката Тереза Мей, която опитва да намери подкрепа за приемане на споразумението за излизане, което договори с Брюксел и което бе отхвърлено два пъти от депутатите.\n\r\nТова показва до каква степен Мей е загубила авторитета си, въпреки че по думите й правителството не е задължено да се съобрази с резултатите от тези т.нар. \"указателни\" гласувания, отбеляза Ройтерс.\r\n ", "date": "2019.03.26", "title": "Пореден удар за Мей, трима министри подадоха оставки"}
{"url": "https://www.dnes.bg/notifikacii/2019/03/26/portugaliia-i-syrbiia-ne-se-pobediha-ronaldo-s-kontuziia.405653", "text": "Кристиано Роналдо напусна с контузия квалификацията между Португалия и Сърбия. Суперзвездата получи мускулна контузия и стресна сериозно Ювентус. \n\r\nДвубоят от група В завърши 1:1, а нападателят напусна в 31-ата минута с проблем в бедрото, като на този етап не е ясно колко сериозна е травмата.\n\r\nМачът в Лисабон предложи много интересни моменти, като още в 5-ата минута Уилям Карвальо пропусна от чиста позиция. Малко след това Руи Патрисио събори Гачинович в наказателното поле и Душан Тадич превърна отсъдената дузпа в гол.\n\r\nРоналдо накара Дмитрович да избива силния му шут в 9-ата минута, а малко след това вратарят на гостите се справи и с опит на Рафа. В края на първото полувреме Португалия все пак изравни.\n                \n                \r\nПърво в 38-ата минута Соуса стреля с глава над вратата, но в 42-ата Данило Перейра получи възможност да напредне и със страхотен изстрел, след който топката се отби и в гредата, се стигна до 1:1.\n\r\nСърбите пропуснаха да си върнат преднината чрез Тадич, който от чиста позиция не успя да стреля, а веднага след паузата Лазович накара Патрисио да спасява опита му. В 56-ата минута и Ляич не успя да вкара, когато прехвърли вратата. Това бяха страхотни минути за Сърбия!\n\r\nДомакините не успяваха да стигнат до добри положения и липсата на Роналдо определено се усещаше. Все пак в 71-ата минута домакините почти поведоха. Рафа започна бърза атака, като центрира към Бернардо Силва, а той отклони за Андре Силва, който стреля, но ударът бе блокиран на голлинията, а след разбъркването гостите успяха да избият. В самия край Герейро стреля покрай целта.\n\r\nТака сърбите стигнаха до позитивен резултат, като започнаха добре квалификационната кампания. Португалците пък взеха само 2 точки от двете си домакинства, след като в петък стигнаха само до 0:0 с Украйна.\n\r\n", "date": "2019.03.26", "title": "Португалия и Сърбия не се победиха, Роналдо с контузия"}
{"url": "https://www.dnes.bg/index/2019/03/26/receptata-dnes-moka-fiujyn-sheik-s-led.405551", "text": ":\r\n¾ чаша прясно мляко\r\n1 чаена лъжица течна ванилия\r\n3 супени лъжици кафява захар\r\n3 супени лъжици инстантно кафе\r\n1 чаша натрошен лед\r\nбита сметана\r\n \r\n:\r\n \r\nСмесете всичко в блендер. Разбърквайте няколко секунди, докато се получи гладка пухкава смес. Сервирайте веднага. Декорирайте с розичка сметана. По желание добавете топинг.\r\n\r\n", "date": "2019.03.26", "title": "Рецептата Dnes: Мока фюжън шейк с лед "}
{"url": "https://www.dnes.bg/obshtestvo/2019/03/26/martensko-vreme-gradusite-padat-na-mesta-shte-vali.405657", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИ тази сутрин температурите бяха ниски, типично за пролетта. През деня ще се заоблачи и на много места, главно около и след обяд, ще превали дъжд.\r\nВятърът ще се ориентира от северозапад, в Източна България – от север-североизток, ще е до умерен и с него ще започне да прониква студен въздух. Температурите ще се понижат и преобладаващите максимални ще бъдат между 12° и 17°, все още на места в Югоизточна България до 20°. Това прогнозира в студиото на \"България сутрин\" .\n                    \n                    \n                \r\nНад Черноморието ще се заоблачи, но валежи не се очакват. Ще духа до умерен вятър от север-североизток.\n\r\nНад планините облачността ще е значителна и на много места ще превали дъжд, над 1700 метра – сняг. Ще духа умерен северозападен, по билата – югозападен вятър. Максимална температура на височина 1200 метра около 7°, на 2000 метра – около 1°.\n\r\nВ средата на седмицата от север-североизток понижението на температурите ще продължи. В сряда над източната половина от страната и в планините ще остане предимно облачно, на места със слаби превалявания. Над северозападната част от страната ще има значителни разкъсвания и намаления на облачността.\n\r\nВ четвъртък ще е почти без валежи, с разкъсана облачност. Ще е най-хладно, с преобладаващи максимални температури между 8° и 13°. Минималните ще са между минус 2° и 3°.\r\nВ петък времето ще се задържи без съществена промяна, сутринта ще е по-студено, а дневните температури слабо ще се повишат.\n\r\n ", "date": "2019.03.26", "title": "Мартенско време - градусите падат, на места ще вали"}
{"url": "https://www.dnes.bg/politika/2019/03/26/pak-na-protest-bylgarskite-prevozvachi-sreshtu-paketa-mobilnost.405656", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Последната надежда на България беше точката за гласуване на пакета \"Мобилност\" да отпадне от дневния ред на парламентарната сесия.\n\r\nЗа това призоваха редица евродепутати, сред които дори председателят на Транспортната комисия в Европарламента – французойката Карима Дели. Както и представителят на Европейската народна партия Андрей Новаков.\n\r\n2 гласа обаче не достигнаха за промяната в дневния ред. Стана ясно, че трима от българските евродепутати не са били в пленарната зала.\n\r\nНиколай Рашков от съюза на международните превозвачи заяви в студиото на \"България сутрин\", че е бил изненадан от резултат 156 на 154, при липсата на тримата евродепутати - Неджми Али, Светослав Малинов и Николай Бареков.\n                    \n                    \n                \r\n\"Смятам, че те тримата дължат обяснение както на мен, така и на всички мои колеги и на българския народ\", категоричен беше той.\n\n\n\r\n\"И тримата господа са били канени неведнъж от транспортната индустрия. Единственият, който се отзова, беше Светослав Малинов\", допълни Рашков.\n\r\nТой заяви пред , че Бареков директно е отказвал покани, защото е имал по-важни задължения.\n\r\nПротестите в Страсбург ще се проведат утре, като българските превозвачи ще тръгнат от тук утре сутринта, защото обсъждането ще започне в 9 часа днешно време. Има потвърдени около 200 човека. Николай Рашков допълни, че протести ще има и в София и призова всички желаещи български граждани да се присъединят.\n\r\nТемата коментира и евродепутатът от ГЕРБ Андрей Новаков, който не скри разочарованието си от тримата неявили се депутати, тъй като е на мнение, че е можело да се блокира тази поправка.\n\r\n\"Кой е дошъл на работа и кой не, трябва сам да отговаря, мен ме подразни това, че имаше колега, който е казал, че и да е бил там е щял да гласува за този пакет\", заяви той.\n\r\nТой допълни, че са внесени много предложения, с които да можем да защитим правата на българските превозвачи.\n\r\n\"Каквото и да стане, това е гласуване на първо четене, едва след второ четене може да влезе в сила гласуването. Всички колеги ще направят всичко възможно\", успокои превозвачите Новаков.\n\r\n\r\n ", "date": "2019.03.26", "title": "Пак на протест: Българските превозвачи срещу пакета \"Мобилност\""}
{"url": "https://www.dnes.bg/index/2019/03/26/interviu-s-celuvka-shte-zagazi-li-kobrata-sled-zadiavkata-s-djen-sushi.405659", "text": "\r\nПобедата на Кубрат Пулев над Богдан Дину през уикенда предизвка порой от коментари, тъй като кървавата битка предложи драма от всякакъв калибър. Мачът обаче не слиза от медиите в Щатите заради целувката, която българският боксьор лепна на репортерката на Vegas Sports Daily Джени Суши. \n\r\nДжени видимо бе скъсила повече дистанцията за нормално интервю, а воден от адреналина Кубрат я целуна по устата.\n\r\nИ докато у нас десетки почитатели на Пулев одобриха мачовската му изява, либералите в САЩ го погнаха с критики. Някои активисти дори поискаха срещу него да бъде заведено дело за сексуален тормоз и едва ли не да бъде изключен от професионалния бокс. \n                \n                \r\nШефът на Джен - Майк Диксън, дори разкри, че тече разследване. \n\r\n\"Джени Суши бе жертва на нежелана, неочаквана и насилствена целувка от страна на Кубрат Пулев в момент, в който тя се опитваше да проведе интервю с него след срещата\", пише Диксън в официално становище.\n\r\n\"Работим неспирно с Джени и екипа на Кубрат Пулев за разследване на въпроса и да предприемем правилните стъпки и действия след това злополучно събитие. Искаме да бъде ясно, че Vegas Sport Daily цени безопасността и благосъстоянието на нашите сътрудници повече от всякакви рейтинги, кликове и печалби. Също така сме горди от факта, че предоставяме платформа на нашите журналисти, които споделят същата любов към спорта и качественото съдържание\", пише още той.\n\r\n\"Това, което се случи на г-жа Суши бе напълно неоправдано и ние споделяме нейния шок, болка и възмущение. Тя е ценен член на нашия екип и не одобряваме нарушаването на личното пространство на нашите служители по каквато и да е причина. Заставаме твърдо зад г-жа Суши, докато се опитваме да разрешим този въпрос. Ще оповестим допълнителни детайли, когато ги разкрием”, написа още шефът на Vegas Sports Daily. \n\r\nСамият Пулев също обясни конфузната случка, но в социалните мрежи. \n\r\nСпоред него, всичко е било една невинна закачка и след като камерите са изключили светлините, двамата с Дженифър много се смели на всичко. По-късно тя се включила и в празненствата за победата му.\n\r\n\"Може би сте видели клип с мен, в който целувам репортерка по време на интервю след победата ми в събота. Тази репортерка, Джени, всъщност е моя приятелка, и след интервюто я целунах, защото бях много въодушевен. По-късно същата вечер тя се присъедини към мен и останалите ми близки приятели, с които празнувахме победата. На видеото, след целувката, двамата се смеехме и си благодарихме един на друг. Наистина няма нищо повече в тази ситуация\", написа Кобрата.", "date": "2019.03.26", "title": "Интервю с целувка: Ще загази ли Кобрата след задявката с Джен Суши? "}
{"url": "https://www.dnes.bg/art/2019/03/26/opasnost-nov-zakon-zastrashava-kulturnoto-ni-nasledstvo.405654", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         Нова вратичка в Закона за културното наследство е на път да се отвори широко и да улесни строителството върху паметници на културата, предаде Bulgaria ON AIR.\r\nНационалният институт за недвижимо културно наследство да има само 1 месец, в който да трябва да отговори на всяко подадено инвестиционно намерение, свързано с паметници на културата. Това предвижда поправка в Закона, предложена и обсъдена тихомълком.\n\r\nВ момента Националният институт за недвижимо културно наследство разполага с 4 месеца, за да отговори на всяко подадено инвестиционно намерение за събаряне, строителство, надграждане, вграждане, ремонт и всякакъв друг вид намеса, засягаща сграда - паметник на културата. Предвижда се срокът да стане 1 месец.\n                    \n                    \n                \r\nАко Институтът не се справи за това време, да се смята, че инвеститорът има \"мълчаливо съгласие\" и може да пристъпи към действия. Основният аргумент на поправката, внесена от управляващите, е \"облекчаване на административните процедури\".\n\r\nА в официалната позиция на Министерството на културата се казва:\n\r\n\"Принципът на \"мълчаливото съгласие“ създава риск за опазването на недвижимото културно наследство на Република България и неконтролируеми намеси върху неговите обекти.\"\n\r\nОще в началото на 2016 г. беше направен опит да се въведе практиката на т.нар. мълчаливо съгласие.\n\r\nНационалният институт за недвижимо културно наследство надали ще се справи с планирания едномесечен срок. Капацитетът му не позволява това.\n\r\nНеотдавна Сметната палата отчете, че на един експерт годишно се падат по над 3000 обекта, които трябва да следи.\n\r\n ", "date": "2019.03.26", "title": "Опасност: Нов закон застрашава културното ни наследство"}
{"url": "https://www.dnes.bg/stranata/2019/03/26/zaradi-svinsko-i-alkohol-miuftiistvoto-zatvaria-magazin-v-novi-pazar.405663", "text": "Хранителен магазин в Нови пазар е пред затваряне, защото продава свинско месо и алкохол. Причината е, че търговският обект се намира на терен, собственост на мюфтийството, съобщава bTV. \n\r\nВ съседство на магазина е построена джамия.\n\r\nСобственик на търговския обект е Анка Тодорова, която вече 27 години го използва и плаща наем. По думите на жената тя поискала да купи имота преди години, но и било отказано. След време общината продава голям парцел, в който влиза и терена на магазина, на мюфтийството.\n\r\nТова налага жената да преподпише своя договор, вече с новия собственик. Оказва се, че в една от точките пише, че в магазина не може да се продава свинско и алкохол. \r\n                    \n                    \n                Анка спира да предлага спиртни напитки, но не може да си позволи да спре месото и колбасите, повечето от които имат свинско.\n\r\nТака в началото на тази година получава нотариална покана да освободи терена.\n\r\nОт мюфтийството в Шумен потвърдиха пред телевизията, че причината да поискат затваряне на магазина е продажбата на алкохол и свинско, които са забранени за мюсюлманите.\n\r\nА местни жители са решили докрай на бранят магазина, от който са доволни. В момента тече подписка, като са събрани над 600 подписа.", "date": "2019.03.26", "title": "Заради свинско и алкохол: Мюфтийството затваря магазин в Нови пазар"}
{"url": "https://www.dnes.bg/sofia/2019/03/26/chasti-ot-sofiia-ostavat-bez-voda-na-27-mart-sriada.405666", "text": "На 27 март 2019 г. (сряда), във връзка с подмяна на уличен водопровод на ул. „инж. Георги Белов“ район „Младост“, се налага спиране на водоподаването от 09:00 до 21:00 часа на клиентите на „Софийска вода”, живеещи в района на:\r\nул.“ Абагар“, ул. „инж. Георги Белов“ от №17 до ул. „Самоковско шосе“, ул. „Самоковско шосе“ №2, ул. „Цветна градина“ №1, 1А, 3, 5, ул. „Стадион“, жк. „Експериментален – блокове“ от №1 до №37, бл. 38, 39, 40, 41, 42, 43, 44, 45.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: пред блокове №42, 43.\n                    \n                    \n                \r\nНа 27 март 2019 г. (сряда), във връзка с монтаж на спирателен кран на ул.“Габър“ жк. „Банишора“, се налага спиране на водоподаването от 09:00 до 18:30 часа на клиентите на „Софийска вода”, живеещи в района на:\r\nул.  „Шумен“  от  ул.„Габър“  до  бул. „Ген. Николай  Г. Столетов“,\r\nул. „Габър“  от  ул. „Алдомировска“  до  ул.\"Шумен“   \r\nул. „Алдомировска“  от  ул.  „Габър“  до  бул. „Ген.Николай Г. Столетов“.\n\r\nПри продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Габър “ ъгъла с ул. „Алдомировска“.\n\r\nРемонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.\n\r\nЗасегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .\n\r\n“Софийска вода” АД предварително се извинява на своите клиенти за причинените временни неудобства!\n\r\nИнтернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.\r\n ", "date": "2019.03.26", "title": "Части от София остават без вода на 27 март, сряда"}
{"url": "https://www.dnes.bg/obshtestvo/2019/03/26/roditeli-ot-lom-na-bunt-zaradi-losh-remont-za-milioni.405662", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пост за некачествен ремонт във Facebook на млада майка от Лом предизвика спешна проверка на местната власт. Ремонтът е за над половин милион лева и се прави в детската градина, която посещава детето ѝ.\n\n\n\n\r\nСнимките предизвикаха възмущение и остри коментари срещу местната власт, а ден по-късно публикацията беше изтрита от мрежата.\n\r\nЕкип на все пак реши да провери на място. По думите на майката, са вложени 900 хил. лева за ремонта. На снимките се вижда ясно некачествено изпълнената работа.\n\r\nДетска градина \"Снежанка\" бива затворена за ремонт още през лятото на 2018 г. Оттогава родителите водят децата си в детско заведение в другия край на града.\n                    \n                    \n                \r\nДетето на Бойка от Лом също е посещавало детската градина. Тя каза, че се е натъквала на дефекти в ремонта много отдавна.\n\r\n\"Съвсем скоро след като оградата беше измазана се оказа поизжулена отвън. Доста по-рано трябваше да се пренесем в детската градина. Все още обаче сме принудени да посещаваме алтернативната такава\", сподели тя.\n\r\nПостът на възмутената майка обаче от миналата седмица вдигна на крак местната власт.\n\r\nОбщината в Лом е дала срок на фирмата изпълнител да отстрани всички констатирани нередности до 31 март.\r\n ", "date": "2019.03.26", "title": "Родители от Лом на бунт заради лош ремонт за милиони"}
{"url": "https://www.dnes.bg/stranata/2019/03/26/zemetresenie-v-blagoevgrad-malko-sled-polunosht.405665", "text": "Земетресение е регистрирано тази нощ край Благоевград, сочи сайта на Националния институт по геофизика, геодезия и география (НИГГГ).\n\r\nТрусът е бил с магнитуд 2,8 по Рихтер и е отчетен към 00:27 часа в Пирин.\r\nЗеметресението е било с дълбочина 15 км.", "date": "2019.03.26", "title": "Земетресение в Благоевград малко след полунощ"}
{"url": "https://www.dnes.bg/akoshtete-vqrvaite/2019/03/26/22-godishna-ot-biala-slatina-stana-mis-sofiia.405664", "text": "22-годишната Кристина Пламенова от Бяла Слатина сложи короната на Мис София. Тя впечатли жури и публика с правни познания, които е добила от УНСС.\r\nВ журито основният глас бе на Венета Кръстева - Мис Вселена България и Мис Свят България, която е организатор на конкурса, Мис България Свят Галина Михайлова, изненадващо женската грация, красота и интект оценяваше и певецът Красимир Аврамов.\r\nКристина ще представи страната ни на конкурса в Кочи, Индия, от 20 до 28 април. \r\nМиналогодишната носителка на лентата Марина Георгиева сложи короната на главата на новата Мис София с думите: \"Да си Мис София е не е само признание и привилегия, но и голяма отговорност. Така че победителката трябва да използва умно титлата. С короната идват и много ангажименти, които са задължителни. Пожелавам на победителката да развива себе си само в позитивна насока\", пише \"България днес\".\r\nПодгласнички на Пламенова станаха Андреа Костадинова, Даша Узун и Йоана Ангелова.", "date": "2019.03.26", "title": "22-годишна от Бяла Слатина стана Мис София"}
{"url": "https://www.dnes.bg/rusia/2019/03/26/sled-rashageit-zatopliane-mejdu-rusiia-i-sasht-ne-se-predvijda.405661", "text": "Американският \"Рашагейт\" приключи, констатира в. \"Ведомости\". Спецпрокурорът Робърт Мълър не откри доказателства за сговор на президента Доналд Тръмп и обкръжението му с Кремъл по делото за руска намеса в изборите през 2016 г. в САЩ, нито опити да се възпрепятства разследването от страна на държавния глава, припомня руският ежедневник в редакционен коментар.\n\r\n\"Това са добри новини за Тръмп, но не и за Русия, защото самият факт, че е имало опити за намеса от руска страна, вече се смята за потвърден, значи не бива да се изключва появата на нови американски санкции\" срещу Москва, допуска вестник \"Ведомости\", цитиран от БТА.\n\r\n\"Разследването потвърди изводите на американските тайни служби, което неведнъж се помъчи да опровергае Тръмп, представяйки ги за опит на демократите да оправдаят изборната загуба на Хилари Клинтън. Сега това се смята за доказано\", пише всекидневникът, цитиран от Би Би Си.\n                    \n                    \n                \r\nВсички санкции във връзка с този случай са обвързани именно със самата намеса, а не с евентуалното участие на президента. Сега дори за Тръмп ще е трудно да се противопостави на нови санкции срещу Русия, коментира политологът Владимир Фролов.\n\n\n\r\nКремъл изтъква, че \"се признава липсата на някакъв сговор\", но само в стремеж да измести на заден план обвиненията в кибершпионаж и предприемане на агресивни кампании в социалните мрежи, смята Фролов. По думите му \"Русия може вече да не е токсична, защото не успя да превърне президента на САЩ в свой агент, но е все така опасна\".\n\r\nОгласяването на резултатите от разследването на Мълър отваря малък прозорец на възможности за Русия и САЩ, смята руският сенатор Константин Косачов, цитиран в \"Известия\".\n\r\nНе е имало никога проблем с т. нар. сговор между Тръмп и Русия; днес бъдещето на двустранните контакти зависи от Вашингтон и от политическата мъдрост на американските ръководители, заявява председателят на комисията по международни въпроси към Съвета на Федерацията, горната камара на руския парламент.\n\r\nМосковският американист Юрий Рогульов впрочем не очаква затопляне в руско-американските отношения и обяснява: въпросът не опира до резултатите от разследването, а до общополитическата атмосфера в САЩ. Според него дори републиканците сега по-активно ще демонстрират \"твърдост спрямо Русия\", за да потвърдят \"липсата на добри намерения\", насочени към Москва.\n\r\nНищо чудно Тръмп отново да заяви сега, че смята да си поговори с Владимир Путин - американският лидер ще гледа максимално да оползотвори успеха, който му донесе разследването на Мълър, отбелязва пред \"РБК\" аналитикът Фьодор Лукянов.\n\r\nКато цяло обаче не предстоят никакви промени в отношенията между Русия и САЩ, прогнозира експертът: \"Въпросът не е в срещите на президента, а в това, че няма дневен ред за преговори\".\r\n ", "date": "2019.03.26", "title": "След \"Рашагейт\" затопляне между Русия и САЩ не се предвижда "}
{"url": "https://www.dnes.bg/politika/2019/03/26/pregovorite-za-f-16-pochvat-prez-mai-do-2024-g-shte-imame-8-iztrebiteli.405646", "text": "Преговорите за покупка на американски изтребители F-16 за българските военновъздушни сили ще започне още през май. САЩ са проучили изискванията от наша страна, обясни зам.-министърът на отбраната Атанас Запрянов пред БНР. \n\r\nТой поясни, че САЩ са проучили изискванията от наша страна и тази заявка трябва да бъде анализирана и остойностена. След това трябвало \"да се срещат\" финансовите възможности, които имаме с това, което ни се предлага.\r\n\n\n\n\n\r\n\n\r\nПо думите на Запрянов ценовото предложение трябва да мине през Американския конгрес. \r\n\"Твърдо до 2024 година ще ги има всички самолети за България, осемте\", прогнозира зам.-министърът. \n                    \n                    \n                \r\n\"Това не само ще освободи България от зависимостта от руско и съветско оборудване, но изборът е стратегически за сътрудничеството със САЩ, което ще продължи десетилетия. Така както предните години САЩ са инвестирали над 300 милиона долара в обучение и отбранителни проекти\", тобави зам.-министърът. \n\r\nАмериканският посланик у нас Ерик Рубин посочи от своя страна, че с придобиването на изтребителите, България ще покаже желанието си да играе активна роля като член на НАТО. \n\r\nРубин се спря и на факта, че страната ни модернизира армията си на фона на много предизвикателства, включително външни фактори като дестабилизиращи действия на други държави, бюджетни ограничения и сложна вътрешнополитическа ситуация. \n\r\n\"Европредседателството на България през миналата година е най-големият успех за държавата, който превърна страната в регионален лидер\", констатира посланикът на САЩ, който е уверен, изтребителите F-16 от последното поколение Block 70 са правилният избор на България, който ще допринесе за революционно модернизиране на въоръжените й сили, опазване на въздушното пространство и изоставяне на руското наследство. \n\r\n\"САЩ стоят до България в трудни времена за региона и колективната сигурност\", декларира в заключение той.", "date": "2019.03.26", "title": "Преговорите за F-16 почват през май, до 2024 г. ще имаме 8 изтребители"}
{"url": "https://www.dnes.bg/obshtestvo/2019/03/26/kitaiski-iaponski-finlandski-lipsvat-gidove-s-netradicionni-ezici.405647", "text": "Липсват гидове, които да владеят нетрадиционни езици като китайски и японски език, оплакват се от Асоциацията на екскурзоводите в България. Годишно асоциацията получава по 30 заявки за членство, но все още има много езици, за които няма достатъчно гидове. \n\r\nСправка в туристическия регистър на министерството на туризма показва, че едва петима екскурзоводи са лицензирани за японски и по един има за корейски и за китайски език. Арабски пък говорят едва трима.\n\r\nШведският, норвежкият и датският също не са толкова често срещани - там регистрираните са общо 8. Освен тях, чешкият и полският също са дефицитни. С финландски пък екскурзоводи няма. За сметка на това числата при западноевропейските езици са високи - с английски има регистрирани 693 от общо 1293 гидове, с френски са 168, с немски - 279, испански - 115. Рускоговорящите пък са 432, но най-много са тези с български - 1103.\n                    \n                    \n                \r\n„Има доста групи напоследък, които търсят това, но членовете ни са по-малко от търсеното“, признаха от асоциацията пред \"Монитор\".\n\r\nВъпреки това има 43% ръст на желаещите да се учат на професията, сочат данни на Министерството на туризма. За периода от 1 януари до 21 март тази година са постъпили 18 заявления за явяване на изпит за придобиване на правоспособност за упражняване на професията „Екскурзовод“. Средно на година пък се получават по 106 подобни заявления. Те са вписани в Регистъра на правоспособните екскурзоводи, част от Националния туристически регистър като към момента на влизане в сила на Наредбата за образованието, практическата подготовка и професионалната квалификация, необходими за придобиване на правоспособност за упражняване на професията „Екскурзовод“, вписаните в Регистъра екскурзоводи са били 1196.\n\r\n1000 лева е глобата за тези, които упражняват професията, без да са вписани в Националния туристически регистър съгласно изискванията на Закона за туризма. Такъв е размерът и на санкцията за екскурзовод от държава в ЕС. При повторно нарушение пък санкцията скача с 2000 лв. За тези, които не носят идентификационна карта, пък глобата е 500 лв., а нарушението става двойно по-високо при повторение.\n\r\nГеорги Георгиев от Асоциацията на екскурзоводите обясни за „Монитор“, че контролът за нелегални гидове е символичен. „Надявам се правоспособните екскурзоводи да стават повече и контролът да бъде реален“, добави той. „Много се спори дали контролът да се прави от общинската полиция или да има туристическа, както е в други страни. Всичко е въпрос на закон и да се вменят необходимите пълномощия на съответната институция. КЗП има ограничени пълномощия“, обясни екскурзоводът. Браншовикът припомни, че немалко чужденци незаконно водят групи по туристически обекти, не наемат българи да водят беседи и така се подбива пазарът.\n\r\nОт КЗП уточниха, че през миналото лято са били направени 40 проверки, като са били съставени актове на двама души за липса на баджове. Въпросните инспекции са част от над 8000 на туристически дейности и обекти, добавиха от КЗП. Според Георгиев след влизането на наредбата от 5 януари 2016 г. за упражняване на професията е имало гратисен период от не повече от 6 месеца, през който работещи екскурзоводи са можели да бъдат регистрирани, без да се явяват на изпит. „Периодът беше много кратък. По онова време общо колегите бяхме около хиляда, но не всички успяха да се вместят в гратисния период“, добави той.", "date": "2019.03.26", "title": "Китайски, японски, финландски: Липсват гидове с нетрадиционни езици"}
{"url": "https://www.dnes.bg/world/2019/03/26/venecuela-otnovo-v-tymnina-nova-avariia-spria-toka.405648", "text": "Венецуела отново потъна в тъмнина, след като нова тежка авария причини спиране на тока. Електричеството е прекъснато в столицата Каракас и други големи градове, предаде Франс прес.\n\n\n\r\nЗасегнати са 17 от 22 щата в страната.\r\nМинистърът на информацията заяви, че страната е станала \"жертва на атака срещу системата за производство и разпространение на електроенергия и по-конкретно срещу електроцентралата \"Гури\", пише БТА.\r\nТази централа, която доставя 80 процента от електричеството на Венецуела, бе в основата на аварията от 7 март, която остави без ток 30-милионната страна в продължение на седмица.\r\nТокът спря вчера в ранния следобед, което преустанови работата на метрото, прекъсна мобилните мрежи и принуди магазините да затворят. На международното летище в Каракас пътуващи казаха, че чекирането се прави на ръка.", "date": "2019.03.26", "title": "Венецуела отново в тъмнина, нова авария спря тока"}
{"url": "https://www.dnes.bg/stranata/2019/03/26/19-godishen-bolen-ot-diabet-se-oplaka-ot-policeisko-nasilie.405669", "text": "19-годишно момче от Карлово твърди, че върху него е упражнявано полицейско насилие. Сигналът е подаден от адвокат в града, който е и баща на младежа. По думите на 19-годишния, преди дни полицаи извършвали проверки за наркотици. Адвокатът твърди, че въпреки че не открили наркотици в момчето и то не е криминално проявено, те го ритали, удряли и обиждали. Момчето има и здравословен проблем – болен е от диабет. \r\nСлучката е от 22 март. Към 20:.30 часа Петър се прибирал към дома си. По пътя го настигнал автомобил. От колата слезли двама непознати мъже. Момчето се изплашило и побягнало.\n\r\n\"Не разбрах, че това са полицаи. Шофьорът слезе и ми каза да си дам документите за проверка. В следващия момент си показа значката, но за мен това не бяха истински полицаи. Не носеха униформи. Приличаха на крадци. Започнах да бягам. Чух щракване на пистолет. Бутнаха ме на земята и започнаха да ме обиждат и бият. След това дойдоха хора, които ми помогнаха”, разказа пред Нова тв Петър Маринов. Бащата Станко Маринов е извадил медицинско заради нанесените травми.\n                    \n                    \n                \r\nОт полицията заявиха, че момчето е оказало съпротива срещу проверката и дори е нанесло лека телесна повреда на един от служителите.\r\n\"Не съм оказал съпротива. Не съм удрял полицая. Ухапах го, защото много се уплаших. Бяха ми затиснали много силно крака. Това беше инстинкт за самосъхранение\", заяви Петър.\n\r\n\"Разпитват се както полицаите и Петър, така и други лица, които са били в района. Момчето е било проверено случайно. Действително те са били цивилни. По време на задържането му, момчето отново е оказало съпротива. Тогава е била причинена и телесната повреда на полицая. Момчето е било освободено след около 2 часа\", обясни наблюдаващият прокурор Димитър Димитров.\r\nТой допълни, че случаят е започнал във връзка по специализирана полицейска операция. Момчето случайно е решено да бъде проверено като самоличност, но не е имало информация то да е имало наркотици. Станалото е било заради нетипичната му реакция, след като органите на реда са му се представили.\r\n ", "date": "2019.03.26", "title": "19-годишен, болен от диабет, се оплака от полицейско насилие"}
{"url": "https://www.dnes.bg/index/2019/03/26/bira-pogo-sinini-na-parti-kato-prez-90-te-s-liroi-tornhil.405606", "text": "Месец преди концерта си в България, Лирой Торнхил обеща пред Dnes.bg, че сетът му ще включва не само соловите му парчета, но и много олд скуул музика и тракове, които никой не би посмял да пуска. И, разбира се, надмина очакванията ни и дори преизпълни обещанието си.\r\nВсъщност, преди Торнхил да се качи на сцената, никой не може да предположи какво ще прозвучи от тонколоните. Гарниран с някой от най-добрите тракове на The Prodigy, сетът на музиканта в  \"Терминал 1“ беше като пътешествие през музикалните стилове – от транс, през хаус и дръм&бас, та чак до трап и реге. \n\r\nАко някога сте се чудили каква е била атмосферата и музиката в клубове, в които са се състояли любимите рейв партита, които събират членовете на The Prodigy заедно, то тази, която сътвори Лирой, отговаря точно на този въпрос.\r\n                \n                Обстановка като на парти през 90-те, което те омагьосва и те пренася в някой друг свят и те кара да танцуваш чак до сутринта.\r\nЕстествено, нищо не може да се сравни с истерията на публиката, когато зазвучат The Prodigy. Откривайки с Breathe, Торнхил намекна, че вечерта ще е един своеобразен трибют към приятеля му, който се е превърнал в брат – Кийт Флинт. През вечерта прозвучаха още No Good, Omen и Smack My Bitch Up. \r\nЕдва ли ще е изненада за някого факта, че те бяха придружени от ожесточено пого, много пот, разлята бира и стъкла в обувките на всеки смелчак, приближил се до сцената. Навярно всеки си е тръгнал с поне една синина за спомен от събитието.\r\n Усетил енергията на публиката си, Торнхил продължи сета си по-дълго от обещаното и приключи, разбира се, с доста дълга версия на Firestarter, посочвайки към небето и излизайки пред фенове си да потанцува така, както го правеше едно време.\r\nНо и след като мястото му зад пулта бе заето от следващия DJ, Лирой не си тръгна, а потвърди всичко онова, което се говори за сегашните и бивши членове на The Prodigy. Музикантът остана да изпие по една бира с всички, които искаха да се докоснат до него и да чуят историите му за годините, в които са лудували с Лиъм, Кийт и Максим или просто искат да си направят снимка с него.\r\nКакто всеки изпълнител и Торнхил обеща, че ще се върне отново в България възможно най-скоро. А по всичко личи, че е човек, който държи на думата си. \r\n ", "date": "2019.03.26", "title": "Бира, пого, синини... На парти като през 90-те с Лирой Торнхил"}
{"url": "https://www.dnes.bg/notifikacii/2019/03/26/tyst-i-zet-se-klaha-v-romskata-mahala-na-belica.405672", "text": "Тъст и зет са имали свада в ромската махала на града, която е завършила със смъртен случай. Това каза кметът на Община Белица Радослав Ревански, предава агенция \"Фокус\".  \n\r\nИнцидентът е станал късно вечерта на 25 март. \"Скандалът между двама за съжаление е завършил с клане\", каза още Ревански.\r\nЗетят започнал да налита на тъста и жена си. Заяждането прераснало в клане, при което зетът се простил с живота си. \r\nТъстът наръгал 41-годишния мъж в областта на шията и слабините. По-късно зетът починал в областната болница.", "date": "2019.03.26", "title": "Тъст и зет се клаха в ромската махала на Белица "}
{"url": "https://www.dnes.bg/notifikacii/2019/03/26/radost-v-turciia-sled-84-godishni-okovi-sveta-sofiia-djamiia.405670", "text": "\"Радост за Света София\" - под това заглавие турският в. \"Тюркие\" информира за обществените реакции по повод обявената от президента Реджеп Ердоган възможност византийската църква Света София, която сега функционира като музей, отново да стане джамия.\n\r\n\"Падат 84-годишни окови\", отбелязва още проправителственото издание, според което изявлението на Ердоган по турската телевизия ТГРТ е било прието с въодушевление в страната.\n\r\n\"Получаването отново на статут на джамия на символа на завладяването (на Константинопол, бел.ред.), ще премахне 84-годишни окови и ще има характера на отговор към убиеца расист, нападнал джамии в Нова Зеландия, и към ЕС, който написа доклад на тема \"Ние сме против Света София да бъде превърната в джамия\", пише \"Тюркие\", цитиран от БТА.\n                \n                \r\nИсториците също дадоха пълната си подкрепа за отварянето на Света София като джамия. Според проф. Бугра Екинджи \"Света София е сграда, построена за богослужения и използването й като музей противоречи на универсалните принципи\".\n\r\n\"Света София е червената ябълка на Истанбул, ключалката на нашата страна. Докато тя не се сдобие с истинската си същност, Турция няма да може да преодолее проблемите, които преживява. Защото над нея тегне проклятието на султан Мехмед Завоевателя\", смята Фатих Джан, друг турски историк.\n\r\n\"Тюркие\" обвинява кемалистката Народнорепубликанска партия (НРП), че като единствена политическа сила по онова време е превърнала \"чрез свършен факт\" Света София в музей през 1935 г.\n\r\n\"Онова, което западняците не можаха да сторят, го направиха хора измежду нас\", посочва изданието. Според вестника \"Западът с векове е живеел с фантазията да сложи кръстове на куполите на Света София, а британците дори мислели заради Света София да създадат отделна държава в Истанбул\". \n\r\n\"Тюркие\" отбелязва, че това, което не са могли да сторят те, било направено от хора вътре в страната през 1935 г. \"с фалшиви документи и подправени подписи\".\n\r\nВестникът напомня, че първият призив към молитва след завладяването на Константинопол през 1453 г. е бил прочетен в Света София. Също там султан Селим Първи Явуз е облякъл ризата на пророка Мохамед. Пак Света София е била сред първите места, където НРП е приложила реформата си призивът към молитва да се чете на турски, а не на арабски език. \"Не стига това, но и превърна Света София в музей\", пише още \"Тюркие\".\r\n ", "date": "2019.03.26", "title": "Радост в Турция: След 84-годишни окови, \"Света София\" – джамия"}
{"url": "https://www.dnes.bg/sofia/2019/03/26/chistota-dobrovolci-izrinaha-340-chuvala-s-bokluk-v-iztok.405668", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГрупа ентусиасти от столичния квартал \"Изток\" започнаха в началото на този месец своята акция по почистване на градинките и междублоковите пространства, по подобие на популярния хаштаг #Trashtag.\n\r\nДоброволците обаче споделят, че освен да подобрят условията в своя квартал, искат със своята инициатива да насърчават и общуването между хората. Това каза пред камерата на Виктор Райковски, който е организатор на цялата инициатива.\n\r\n\"Слизат понякога възрастни хора, разревани, благодарят ни. Други хора ни свалят храна, пиене ни носят - бири конкретно. Единият път една жена ни свали 50 кебапчета и кюфтета с хляб\", разказа той.\n                    \n                    \n                \r\nВ ефира на \"България сутрин\" Райковски обясни, че вече са събрани над 340 чувала с боклук. Той обясни, че при почистването най-често срещат фасове, но са намирали още лампи, дрехи и дори трупове на котки.\n\r\n\"Тази сега ще бъде петата градинка, която ще довършим в събота. Ако разпространим идеята повече, ще е по-полезно за всички\", каза организаторът.\n\r\nПетър Домусчиев и Мартин Гаджев, които са другите доброволци в кв. \"Изток\" пък допълниха, че инициативата им е обществено полезна и продължава да заразява с оптимизъм повече хора и резултатите са добри.\n\r\nДоброволците дори ремонтират и боядисват със собствени средства счупените пейки, а от джоба си са дали над 700 лева за всички консумативи.", "date": "2019.03.26", "title": "Чистота: Доброволци изринаха 340 чувала с боклук в \"Изток\""}
{"url": "https://www.dnes.bg/obshtestvo/2019/03/26/apartamentgeit-vze-treta-ostavka-otiva-si-zam-ministyr.405681", "text": "Заместник-министърът на енергетиката Красимир Първанов подаде оставка, съобщи пресслужбата на Министерския съвет.\nТой е депозирал молбата си за напускане на поста тази сутрин.\r\nПърванов също е от участниците в правителството с евтини имоти от \"Артекс\".\r\nПо тази причина оставка вече подаде правосъдният министър Цецка Цачева, а след нея от кабинета си тръгна и зам.-министърът на спорта Ваня Колева. \r\nДали зам.-шефът на ГЕРБ Цветан Цветанов ще понесе някаква отговорност, ще стане ясно след завръщането му от САЩ утре.\r\nКлиенти на фирмата се оказаха още депутатът Вежди Рашидов, бившият шеф на Комисията по съобщенията Веселин Божков и членът на ВСС Гергана Мутафова.\r\nЕвтин имот преди няколко години купила и съпругата на шефа на ВКС Лозан Панов.\r\n \r\n \r\n ", "date": "2019.03.26", "title": "\"Апартаментгейт\" взе трета оставка, отива си зам.-министър"}
{"url": "https://www.dnes.bg/obshtestvo/2019/03/26/syprugata-na-lozan-panov-syshto-si-kupila-apartament-ot-arteks.405684", "text": "Съпругата на Лозан Панов - Елисавета, също си е купила апартамент от инвеститора \"Артекс\". Съпругата на председателя на Върховния касационен съд е сключила сделката още през 2013 г. \n\r\nОт справка в Имотния регистър става ясно, че на 10 април 2013 г. \"Артекс Инженеринг\" продава на \"Ганева 2000\" ЕООД апартамент от 172 кв.м. и два гаража, съответно по 19,5 и 19,7 кв. м., в кооперация на ул. Елемаг\" № 32 в елитния столичен квартал \"Изгрев\", пише \"Правен свят\".\n\r\nВ справката е посочено, че за общата площ (от 211,2 кв.м.) са платени 93 004,5 лв. или по 225 евро на квадрат. Проверка в един от най-големите сайтове за недвижими имоти установи, че средната пазарна цена на апартаментите в кв. \"Изгрев\" през март-април 2013 г. е била 1101 евро на квадрат. Така излиза, че ако Елисавета Панова е трябвало да придобие апартамента и двата гаража по пазарни цени от 1101 евро, реалната стойност на имота щеше да достигне 232 531 евро или 455 761 лв., вместо платените 93 000 лв.\n\n\n\n                    \n                    \n                \r\nОт отчетите на \"Ганева 2000\" ЕООД, чийто едноличен собственик на капитала е Панова, става ясно, че сумата за покупката на имота е била налична във фирмената сметка. Финансовите отчети на дружеството обаче сочат, че ако трябваше да купи на реалните цени апартамента и гаражите, Елисавета Панова (по първи съпруг Ганева - бел.ред.) не би могла да го направи, просто защото фирмата й, поне по документи, не е разполагала с такъв паричен ресурс.\n\r\nАпартаментът на Панови е на шестия етаж в луксозната бутикова сграда \"Елемаг Дипломат\" на едноименната улица. За високия ценови клас на имота говори и фактът, че жилищната кооперация е отличена в Националния конкурс \"Сграда на годината\" 2014 г. с Грамота за високо оценена номинация. \n\r\n\"Името на сградата напомня нещо специфично за мястото, предпочетено от посолства, като това на Германия, Русия, Япония, Аржентина. Престижът на района се дължи и на взискателните клиенти\", изтъкват предимствата на имота от строителната компания.\n\r\nСамият апартамент на Панови се състои от дневна с трапезария, разположени на площ колкото една боксониера - 41 кв.м., плюс кухненски бокс, две спални от по 20 кв.м., един кабинет, две бани, два санитарни възела, мокро помещение и две тераси.\n\r\nСобствениците на „Артекс инжинеринг“, архитектите Весела и Пламен Мирянови са кумове на Елисавета и Лозан Панови.\n\r\nСъдия № 1 и втората му съпруга сключват брак малко след като той оглавява Върховния касационен съд през 2015 година.", "date": "2019.03.26", "title": "Съпругата на Лозан Панов също си купила апартамент от Артекс"}
{"url": "https://www.dnes.bg/obshtestvo/2019/03/26/apartament-da-e-tristaen-da-e-nashenecyt-tyrsi-goliamo-jilishte.405678", "text": "Расте интересът на купувачите към по-големите жилища и новото строителство, според брокери на имоти. Търсенето на къщи е нараснало с 33%, а на тристайни апартаменти с около 40%.\r\nСредната площ на закупените жилища в София се е увеличила от 76 кв.м през 2014 г. на 82 кв.м през 2018 г. Средната цена на квадратен метър също бележи ръст от 766 евро на кв.м през 2014 г. до 1199 евро на кв.м.\r\nПричината за засиления интерес към по-големи жилища е, че в последните три години пазарът е движен основно от купувачи, които придобиват жилища за собствено ползване и в по-малка степен с инвестиционна цел. \n\r\nИнтересът на купувачите към качествено строителство също расте, за което свидетелства намаляващият дял на панелните жилища в общия обем от закупените имоти и увеличаването на дела на монолитните жилища.\r\n                    \n                    \n                Сериозно се увеличава интересът към новопостроените жилища, като делът им нараства от 10-15% през 2014 г. до 30-35% през 2018 г. С ипотечни кредити вече се финансират около 70% от сделките с имоти, което доближава София до европейските пазари, пише \"Труд\".\n\r\nПрез 2018 г. пазарът беше добър и се надявамe през 2019 г. да бъде още по-добър и по-балансиран, коментираха брокери на имоти. Купувачите вече са много по взискателни към имотите и не са готови да се сдобият с жилище на всяка цена. Това кара строителните предприемачи да преразглеждат своите очаквания. Прогнозите на брокерите са динамиката на средните цени на жилищните площи да продължи да намалява и това да доведе до удължаване на средния срок за закупуване на имот.\n\r\nПазарът на имоти в София е балансиран и няма предпоставки за балон, коментираха брокери на имоти. Това се потвърждава от редица ключови икономически показатели през 2018 г. и в предкризисния период 2006-2008 г. \n\r\nСредната цена на жилищата в София е нараснала с 11% за деветмесечието на 2018 г., като при панелните жилища е отчетено повишение с 8%, а при монолитното строителство – с 12%.\r\n  \r\nПри средновисокия и високия сегмент средните цени на двустайните жилища са на ниво между 145 хил. и 180 хил. евро, при тристайните достигат между 210 хил. и 250 хил. евро, а при къщите – до 450 хил. евро, сочат данните на консултантска компания на пазара на имоти. Отстъпката от офертната цена, която продавачите са готови да направят, постоянно намалява.\r\nСредните наемни цени на двустайни жилища от средновисокия и високия сегмент се увеличават, като варират между 950 и 1200 евро, а при тристайните апартаменти са между 1300 и 1600 евро. При къщите наемите достигат до 2000 евро, сочат още данните компанията.\n\r\nСтроителството на жилища в средновисокия и високия сегмент е нараснало с 12%, а свободните площи през 2018 г. са около 8%.\n\r\nОсновните фактори при покупката са кварталът, вътрешното разположение и наличието на паркомясто. Сред факторите, които отблъскват купувачите, все повече доминират социалните елементи и липсата на инфраструктура като училища и детски градини, както и на зелени площи, а некачественото строителство остава на по-заден план.\r\nПри хората, които смятат да придобият имот, използването на собствени средства и на ипотечен кредит е разпределено сравнително поравно, показва проучване на консултантската компания.\r\nКлиентите от средновисокия и високия сегмент също все повече обръщат внимание на допълнителните услуги и обкръжаващата ги среда при избора на имот. В София сред кварталите, към които има най-голям интерес, се нареждат “Малинова долина”, “Младост” и “Изток”. Нараства и интересът към жилища извън София.", "date": "2019.03.26", "title": "Апартамент да е, тристаен да е! Нашенецът търси голямо жилище  "}
{"url": "https://www.dnes.bg/obshtestvo/2019/03/26/zelenchuci-koito-ne-iade-no-vse-vnosni-rodnoto-kyt.405671", "text": "Традиционни за България зеленчуци като домати, корнишони и чушки се произвеждат все по-малко. Това показва годишният анализ на земеделското министерство за реколтата на зеленчуци у нас през миналата година.\n\r\nСрив както в площите, така и в произведеното количество има при доматите. Произведените родни домати са 148 000 тона, при 159 000 тона година по-рано. Спад има и при чушките, като за година площите, засети с тях, са се свили с 500 хектара, а родната продукция се понижава от 72 хил. тона през 2016 г., до 54,8 хил. тона през 2017 г. и 51,9 хил. тона през миналата година.\n\r\nНедостиг има и при българските корнишони, като произведеното количество е едва 7300 тона при близо 12 000 тона година по-рано, пише \"Труд\".\n                    \n                    \n                \r\nПочти двойно се е свило и производството на зеле у нас пред последните две години – от 75,6 хил. тона до 47 000 тона през 2018 г. Все по-малко са и българските дини на пазара, като количеството им от 108 хил. тона се свива до 95 хил. тона през миналата година.\n\r\nСпоред производители обаче реалният спад на българското производство е далеч по-голям от официалните данни на министерството. Според тях ръстът при площите на отделни зеленчуци се дължи на увеличението на субсидиите за тях. Такъв е примерът с картофите, където земеделското министерство отчита двойно увеличение - през 2016 г. са добити 127 хил. тона, а през 2018 г. – 261 хил. дка.\r\nКоличествата са далеч от нужните, за да задоволят вътрешното потребление. Около 200 000 тона е недостигът на година картофи родно производство у нас на година, твърди председателят на Националната асоциация на картофопроизводителите Тодор Джиков. По думите му едва 35-40 процента от картофите у нас са български, а останалото е внос.\r\nСлед януари месец на пазара на практика български картофи няма. Внасят се обаче полски, които се пакетират у нас в чували и се продават като български по борсите, посочи той. Друг проблем са \"схемаджиите\" по директните плащания, които прибират субсидии, без реално да гледат картофи.\n\r\nИ докато родното производство се свива, на пазара расте вносната стока. През 2018 г. у нас са внесени 282,6 хил. тона зеленчуци, което е с 15,2 на сто повече спрямо предходната година.\n\r\nПри плодовете вносната стока стига близо 334 хиляди тона или ръст с 13 на сто за година.\n\r\nНай-много се увеличават доставките на домати – с 16,7% или с 12,6 хиляди тона, на краставици – с 44% или с 9 хиляди тона, и на чушки – с близо 30 на сто – със 7,1 хил. тона.\n\r\nСъществено повишение за година има и при вноса на моркови – с 15,6%, лук – с 19%, зеле – с 21,4% и тикви – с 26,7%. Ядем и все повече вносни ябълки – ръст от 13,6%, пъпеши – със 17,3%, череши – с 25,1% и сливи – над три пъти.\n\r\n ", "date": "2019.03.26", "title": "Зеленчуци, който не яде... Но все вносни, родното - кът "}
{"url": "https://www.dnes.bg/sport/2019/03/26/chochev-otkroveno-tozi-pyt-sym-srinat-bolkata-e-goliama.405682", "text": "Националът Ивайло Чочев направи емоционално изказване след тежката контузия, която получи в мача срещу Черна гора и операцията в Милано, претърпяна в неделя. \n\"Благодаря ви, мои близки, приятели, колеги и фенове! Благодаря за подкрепата! За последните две години това е третата ми сериозна контузия и за съжаление, най-тежката. Първата ме отчая, но си върнах надеждата бързо, втората ме сломи, но не успя да ме пречупи, този път съм сринат още от първата секунда, но няма да се предам, колкото и да боли\", обяви халфът на Палермо.\r\n\"До вчера си мислех, че просто футболът иска да ме откаже от него, но след операцията си казах, че аз никога няма да се откажа от футбола!\", заяви още Чочев.\n                    \n                    \n                \r\nВ 69-ата минута на първата квалификация срещу Черна гора (1:1) в София халфът получи тежка контузия след сблъсък коляно в коляно с Вешович. Вследствие на сблъсъка той се оказа със счупване на капачката на коляното и разкъсване на долната част на сухожилието на четириглавия мускул. Халфът претърпя операция в Милано в неделя и ще отсъства най-малко шест месеца.\n\r\nСъотборниците му в националния отбор не спират да го подкрепят. След обръщението от името на целия отбор, което направи капитанът Ивелин Попов още след мача с Черна гора, последваха редица емоционални послания към Чочев. В навечерието на двубоя срещу Косово националите излязоха на стадиона в Прищина със специални фланелки с надпис: \"Чочев, чакаме те! Винаги заедно!\"\n\r\n", "date": "2019.03.26", "title": "Чочев откровено: Този път съм сринат, болката е голяма!"}
{"url": "https://www.dnes.bg/politika/2019/03/26/karaiancheva-uprekna-radev-gleda-samo-kym-gerb.405679", "text": "За съжаление президентът Румен Радев се е съсредоточил само върху ГЕРБ и за него друга партия не съществува, обяви във Варна председателят на Народното събрание Цвета Караянчева. \n\nТя коментира скандала с апартаментите на политическия елит и посочи, че това фиксиране на Радев върху партията я притеснява, тъй като по думите й президентската институция би трябвало да е неутрална или когато говори, да е в общ план, за всички.\n\r\nКараянчева отбеляза, че скандалът с имотите показва, че вече се навлиза усилено в предизборна кампания, тъй като в общественото пространство се вадят неща, станали преди доста време. Тя допълни, че решение за бъдещето на Цветан Цветанов ще бъде взето утре на заседание на Изпълнителната комисия на ГЕРБ, когато той се прибере от САЩ.\n                    \n                    \n                \r\nКараянчева каза още, че разделение в ГЕРБ няма и всички в партията са за прозрачност.\r\nПредседателят на парламента участва във Варна в отбелязването на 106-ата годишнина от превземането на Одринската крепост и Деня на Тракия.", "date": "2019.03.26", "title": "Караянчева упрекна Радев: Гледа само към ГЕРБ"}
{"url": "https://www.dnes.bg/obshtestvo/2019/03/26/biurokraciia-i-nepodgotveni-kadri-osnovni-problemi-pred-biznesa.405687", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Всеки четвърти автомобил, произведен в ЕС, е с части, изработени в България. Това заяви икономическият министър Емил Караниколов на срещата на високо равнище на Алианса на консерваторите (АКРЕ), която се проведе в НДК. Той поясни, че у нас има около 220 компании, които работят в този сектор, а родната икономика е насочена към износа. По думите му България има един балансиран ръст на преките чужди инвестиции, като през 2017 г. те са били над 1,38 млрд. евро, а през 2018 г. са 1,5 млрд. евро. Основният проблем на българската икономика е липсата на работна ръка.\r\n \r\nПредприемачът Красимир Дачев е съгласен с това, че няма подготвени кадри, а според него у нас сме обсебени от чуждите инвестиции. \n                    \n                    \n                \r\n\"Чуждите инвестиции са функция от местните инвестиции. Чуждите инвестиции са между 5-10% от инвестициите въобще. Ако имаш 90% местни, ще дойдат и 90% чужди\", каза предприемачът пред \n\r\nДочев посочи, че бизнес средата у нас става по-предвидима, но липсата на подготвени кадри и наличието на необразовани хора и много бюрокрация продължават да пречат. \n\r\n\"90% завършват бизнес мениджмънт, право, икономика и такива специалности, с които можеш да станеш секретарка след това. Заварчик не можеш да намериш, не инженер\", добави предприемачът в студиото на \"Денят ON AIR\".\n\r\nКрасимир Дачев каза също, че въпреки работата по намаляване на бюрокрацията у нас, тя все още остава висока, което пречи на предприемачеството.\n\r\nТой обаче е категоричен, че сега условията за работа и развиването на бизнес са по-добри от преди години, защото има банки, които ще отпуснат пари, стига да има качествен проект.\n\r\nДачев каза също, че няма как да очакваме у нас високи доходи и висок стандарт, при положение, че икономиката ни е обвързана до голяма степен с производство и износ на суровини.\n\r\nПо думите му у нас не се произвежда продукт, който да е с високо качество и с висока добавена стойност, за да струва повече пари.\n\r\n\"Те са доминиращи върху износа ни, няма уважаваща себе си страна, която да е прокопсала с износ на суровини. Гледайте Африка, диаманти копаят, но ги шлифоват в Амстердам\", посочи още Красимир Дачев.", "date": "2019.03.26", "title": "Бюрокрация и неподготвени кадри - основни проблеми пред бизнеса"}
{"url": "https://www.dnes.bg/stranata/2019/03/26/myj-padna-ot-terasa-v-blagoevgrad-i-zagina.405691", "text": "Мъж е загинал след падане от тераса в жк. \"Запад\" в Благоевград.\r\nТова съобщи говорителят на Областната дирекция на МВР Йорданка Шаркова за Радио \"Фокус\" - Пирин.\r\nКъм момента служители на полицията изясняват причините за инцидента.", "date": "2019.03.26", "title": "Мъж падна от тераса в Благоевград и загина"}
{"url": "https://www.dnes.bg/stranata/2019/03/26/karaiancheva-ot-varna-niama-bitka-koiato-da-si-struva-kryvta.405706", "text": "С поднасяне на венци и цветя пред арката на 8-ми Приморски пехотен полк във Варна бе отбелязана 106-годишнината от превземането на Одринската крепост и Деня на Тракия. В церемонията участва и председателят на Народното събрание Цвета Караянчева. \n\r\n\"Няма битка, която да си струва цената на кръвта, пазете мира, защото войната е смърт, а мирът – изцеление\", отбеляза Караянчева и продължи: \n\r\n\"Докато се събираме и сближаваме, докато грешим и си прощаваме, ще пребъде народът български и неговата национална памет, дето ни огън я гори, ни ятаган я сече\". \n\r\nВ словото си председателят на НС посочи още, че днес е паметен ден, в който свеждаме глави в знак на почит и признателност към храбростта и саможертвата на българския войник, овладял непревземаемата Одринска крепост. Караянчева припомни, че с превземането на крепостта българската армия е удивила света и се окичила с непомръкваща бойна слава в името на националния идеал за освобождение и обединение на разпокъсаното ни отечество.\n                    \n                    \n                \r\nПредседателят на парламента каза, че освен триумфа при Одрин, днес трябва да си спомним и за суровата и гибелна съдба на тракийските бежанци, прокудени от родните си места, разорени и подложени на физическо изтребление. \"Скръбта не се лекува с мъст, а с опрощение\", заяви още Караянчева в словото си. По думите й урокът, който са ни завещали чедата на Тракия е \"не забравяй, но не отмъщавай\".\n\r\nОсвен Караянчева, пред арката на 8-ми Приморски пехотен полк във Варна венци и цветя бяха поднесени от председателя на Тракийското дружество \"Капитан Петко войвода\" във Варна Румяна Вълчева, кмета Иван Портних, областния управител Стоян Пасев и други.", "date": "2019.03.26", "title": "Караянчева от Варна: Няма битка, която да си струва кръвта"}
{"url": "https://www.dnes.bg/obshtestvo/2019/03/26/krasimir-pyrvanov-hvyrlil-ostavka-zaradi-petnoto-ot-imotniia-skandal.405704", "text": "Заместник-министърът на енергетиката Красимир Първанов заяви, че не му е оказван натиск, за да подаде оставка.\r\n\"Разразилият се скандал хвърля петно не само върху мен, но и върху Министерство на енергетиката и върху правителството и затова предприех тези стъпки\", обясни той пред БНР.\n\nОставката на зам.-министъра е депозирана в Министерския съвет.\r\nПърванов заяви, че не я е консултирал с \"Обединените патриоти\", въпреки че той е номинация на НФСБ за поста зам.-министър на енергетиката.\r\n\"Нямам нищо общо с тази фирма (\"Артекс\" - бел.ред.)\", категоричен беше Първанов. \"Жилището, което съм закупил, е на груб строеж\", уточни той.\r\nСкандалът с апартаментите досега доведе до оставките на зам.-министъра на младежта и спорта Ваня Колева и на правосъдния министър Цецка Цачева.\r\n ", "date": "2019.03.26", "title": "Красимир Първанов хвърлил оставка заради петното от имотния скандал"}
{"url": "https://www.dnes.bg/notifikacii/2019/03/26/obraha-maikata-na-evgeniia-baneva-pred-doma-i.405705", "text": "Майката на Евгения Банева – Мария Генчева е била обрана снощи в София, съобщава \"\". \n\r\nГенчева се прибирала от пътуване в чужбина, когато пред вратата на дома й била атакувана в гръб. Бандитите отнели от жената 9600 евро, които били налични в нея. \r\nМария Ганчева била толкова шокиране, че не могла да си спомни как точно изглеждат обирджиите. \r\nПолицията в София продължава с разследването на случая. \r\n ", "date": "2019.03.26", "title": "Обраха майката на Евгения Банева пред дома й "}
{"url": "https://www.dnes.bg/politika/2019/03/26/ostavkite-da-si-glasuva-mnozinstvoto-bsp-ostava-izvyn-ns.405719", "text": "БСП продължава с бойкота на НС и няма да се върне в пленарната зала, за да гласува оставката на правосъдния министър Цецка Цачева, която си тръгна от поста заради \"Апартаментгейт\".\n\n\nСпоред червената шефка Корнелия Нинова шефът на депутатите от ГЕРБ Цветан Цветанов също ще си отиде от ръководните партийни позиции. \n\r\nТя обаче призна, че няма вътрешна информация, а прави този извод по информация в медиите. \n\r\nСпоред нея обаче няма как сега премиерът Бойко Борисов да реши проблема, защото скандалът с апартаментите е следствие, а не е основата на проблема.\n\r\n\"Проблемът е в модела на управление, който вече 10 години ни налага ГЕРБ, в това, че се приемат лобистки закони\", заяви Нинова. \n                    \n                    \n                \r\nЗатова БСП ще брои колко лобистки закони са приети, в чии интереси и за какви пари от кабинета \"Борисов 3\", като напомни, че подобен списък е правен и за предходното правителство на Борисов и тогава червените изброили 26 приети лобистки закона.\n\r\nВтората характеристика на модела е политическият рекет, смята соцлидерката. \n\r\n\"Борисов казва, че е създал ГЕРБ да се бори с корупцията. След 10 г. управление корупцията превзе партията му\", допълни тя и обяви, че единственият изход са предсрочни избори.\n\r\n\"Дори Цветан Цветанов да си отиде, както явно ще се случи, ще дойде друг\", обобщи Нинова.", "date": "2019.03.26", "title": "Оставките да си гласува мнозинството, БСП остава извън НС  "}
{"url": "https://www.dnes.bg/akoshtete-vqrvaite/2019/03/26/diliana-popova-i-blatechki-zaedno.405593", "text": "Слуховете, че Асен Блатечки и Диляна Попова отново са се събрали може да се окажат верни, забелязаха фенове. Красавицата публикува снимка в Instagram с надписа \"И тогава те срещнах\"  и написа \"Честит рожден ден!\".\r\nПубликацията е от 22 март - именно денят, в който актьорът Асен Блатечки празнува рожден ден. Той стана на 48 години. Двамата с манекенката имат 4-годишен син - Борил.\r\n \r\n", "date": "2019.03.26", "title": "Диляна Попова и Блатечки заедно?"}
{"url": "https://www.dnes.bg/sofia-film-fest/2019/03/26/iumiur-atai-pred-dnes-bg-za-nasilieto-v-semeistvoto-v-bratia.405389", "text": "За насилието в семейството и трудността да се освободи човек от традициите и религиозните догми разказва филмът \"Братя\" на Юмюр Атай. Режисьорът лично представи пълнометражния си дебют по време на София Филм Фест. Атай има опит като режисьор в късометражното кино и сериалите. Също така  снима \"Червената шапчица\" като част от пълнометражния \"Истанбулски приказки\", включващ пет истории на пет различни автори.\r\n\n\r\nВинаги са ме интересували въпросите, свързани със семейството. Когато погледнем отвън, никога не можем да знаем какво се случва сред тези хора, но влизайки в дома им, може да видим неприятните моменти, трагедиите. В историята, която разказвам жена бива убивана. Темата за насилието над жените изглежда много типична за Турция, но в действителност проблемът е разпространен в целия свят. Част от жените, подлагани на насилие биват убити. Други успяват да оцелеят, но всяко насилие има много детайли, особености.\n                    \n                    \n                \r\n\n\r\nРелигиите по принцип са миролюбиви, но това, което стои зад религията не бе моята цел във филма. Всъщност разказвам във филма за традициите. Наистина, главният герой се опитва да избяга от престъплението, което го карат да направи, защото иска да изчисти съвестта и душата си. И по някакъв начин успява да го направи.\n\r\n\n\r\nНе мога да кажа точно конкретен човек. Аз съм много добър зрител и мога да кажа, че във филмите, които досега сме гледали на подобна тематика, винаги е показвана женската страна, тази на жертвата. С моя филм разширявам обхвата на темата и разглеждам мъжката гледна точка. Човекът, избран да е убиец всъщност може също да е жертва в едно такова престъпление. \n\r\n\n\r\nКогато снимам филм, правя подробна предварителна подготовка. Срещам се с актьорите, които ще участват. Водя с тях дълги разговори, за да може да стигнем до еднаква визия за персонажа. Не съм от режисьорите, които дават пълна свобода. Предпочитам предварително да съм си начертал посоката. В случая с \"Братя\" давах още по-малко свобода, тъй като не е лесно да се работи с млади артисти, въпреки че те са пълни с енергия и това се усеща. Отговорността пада върху мен, затова им задавах точно задачите. Още докато правихме пробите, в тях търсих определено излъчване. Например, главният герой Юсуф беше на 17 години и играеше човек, който е на 17 години. Година по-късно получи и награда за най-добра мъжка роля. На фестивала имахме торта, той духна свещички, докато държеше и наградата. В същото време той е и режисьор. И като обсъждахме сценария, той ми задавъше въпроси, характерни за режисьор. Наложи се да го убеждавам като режисьор да играе съответната роля като артист.\n\r\n\n\r\nХаресвам истории, които не са лесни и изискват по-голямо задълбочаване в процеса. Започнал съм работата по нов пълнометражен филм и подготвям документален филм.  Не съм от режисьорите, които правят холивудски масови продукции. Харесвам по-дълбоки истории, свързани с човешкия живот.  \"Братя\" е точно такъв. Отклонява вниманието от човека, представен за единствена жертва, показвайки и мъжът като такава. Затова смятам, че филмът е важен. \n\r\n ", "date": "2019.03.26", "title": "Юмюр Атай пред Dnes.bg: За насилието в семейството в \"Братя\""}
{"url": "https://www.dnes.bg/sport/2019/03/26/bylgarin-stana-treti-na-grand-prix-po-karate-kiokushin-v-iaponiia.405730", "text": "Националът по карате киокушин от Българската карате киокушин федерация Кристиян Станков постигна голям успех за страната ни. Той стана трети на престижния турнир Grand Prix по киокушин в Токио, който се проведе в неделя.\r\nСъстезателят на бургаския СК \"Самурай\" спечели бронза в категория до 75 кг. Той е и единственият медалист при мъжете, който не е с японски произход.\n\r\nВ турнира в Токио се включиха около 700 участници от 14 страни. Българската карате киокушин федерация изпрати в Япония осем състезатели. Треньорът на националния отбор по киокушин на България Сенсей Захари Дамянов и Сенсей Петър Мартинов бяха начело на българския тим в Токио. За здравето на националите ни се грижи доктор Стоян Стаматов.\n                    \n                    \n                \r\nОт българска страна в турнира се включиха и Кристиян Дойчев, Стоян Илчев, Стилиян Петков, Георги Иванов и Йордан Миладинов от мъжете и Ия Костова и Мариела Любенова при жените.\n\r\nКристиян е многократен медалист от редица национални и международни състезания. Лауреат на Фондация Димитър Бербатов, световен шампион по карате киокушин и многократен европейски.", "date": "2019.03.26", "title": "Българин стана трети на Grand Prix по карате киокушин в Япония"}
{"url": "https://www.dnes.bg/notifikacii/2019/03/26/kitai-naliva-pari-v-izrael-krie-li-voenni-ambicii.405699", "text": "Израел обмисля създаване на механизъм за контрол върху чуждестранните инвестиции. Съветът за национална сигурност разработва за кабинета становище по този въпрос. Еврейската държава изглежда проявява интерес главно към финансовите инжекции от Китай. Експерти потвърждават: Израел се тревожи заради паричните потоци от КНР, препълнили сферата на високите технологии. Израелците споделят страховете на Европа, че зад големите финанси стоят военни амбиции, пише Игор Субботин, \"Независимая газета\".\n\r\nПрепоръките, подготвяни за израелското правителство, засягат отдавна известен проблем. Нуждата от преглед на чуждестранните инвестиции в еврейската държава се появи след скандал около арендата на пристанищата Хайфа и Ашдод от китайски фирми.\n                \n                \r\nРъководството на Израел бе обвинено, че нехае кои чужденци получават достъп до стратегически важни пунктове. В Хайфа често се отбива Шести флот на САЩ, чието командване надали ще хареса новите си \"съседи\". Серия сигнали от американците изправиха властите в Израел пред избор: да продължат политиката, насърчаваща чуждите инвестиции в икономиката, или да жертват тези инжекции в името на националната сигурност. Днес е застрашена най-деликатната сфера - израелските шпионски технологии не са застраховани срещу кражба.\n\r\nОще преди да станат ясни препоръките на Съвета за национална сигурност, изданието \"Форин полиси\" публикува за пръв път данни на израелското разузнаване, според които китайските инвестиции в Близкия изток (не се посочват конкретни страни) са нараснали с 1700 процента от 2012 до 2017 г. Вложенията на Поднебесната империя в региона възлизат сега на 700 милиарда долара. Както изтъкват израелски разузнавачи, китайските власти инвестират най-вече в енергийния сектор (150 милиарда долара). Следват промишлеността (113 милиарда долара), транспортът (103 милиарда долара), отбранителните технологии (68 милиарда долара). Ако погледнем само Израел, от 1992 до 2017 г. обемът на двустранната търговия с Китай е нараснал от 50 милиона на 13,1 милиарда долара, което прави Китай най-големия търговски партньор на еврейската държава в Азия и трети по големина партньор в света след ЕС и САЩ.\n\r\nНе по-малко опасения буди сферата на отбраната. Както пише \"Форин полиси\", днес китайските инвеститори се насочват към неколцина от най-големите износители на оръжия от Израел - \"Израел еъроспейс индъстрийз\", \"Рафаел\" и \"Елбит систимз\". Първите две корпорации са държавни; и трите обаче имат дъщерни фирми в САЩ, които също разработват модерни оръжия. Разследвания на израелското контраразузнаване разкриха, че връзките на местни предприятия с доставчици за отбраната от САЩ засилено се проучват от китайски хакери. Както впрочем и прочутите из целия Персийски залив шпионски технологии, майсторени от израелците. Нищо чудно, щом Китай разглежда Израел като прозорец, през който може да получи достъп до секретни програми на САЩ.\n\r\nДействията на Китай, наречени \"джибутийска стратегия\" в неотдавнашен доклад на американския аналитичен център \"Хъдсън инститют\", са опасни, доколкото финансовите инжекции и грижите за инфраструктурата на друга страна по принцип се диктуват от военен интерес. През 2017 г. КНР се укрепи на Африканския рог, като подписа редица споразумения с властите на Джибути. \n\r\nОтначало Пекин говореше само, че ще гради логистичен обект, но после се разбра: Китай строи военна база. Днес Пекин постоянно буди подозрения, че се стреми да конвертира икономическото си влияние във военно. В навечерието на визитата на китайския президент Си Цзинпин в Италия лидерите на водещите страни от ЕС също изразиха опасения по повод намерението на Рим да подпише с Пекин меморандум в рамките на проекта \"Един пояс, един път\". Според тях са прекалено силни шансовете Италия да стане зависима от Китай.\n\r\n\"Китайските инвестиции в израелската икономика през последните години растат, и то с високо темпо - призна пред \"Независимая газета\" израелският политолог Ариел Булщайн, оглавяващ проект за публична дипломация към Евроазиатския еврейски конгрес. - Ако погледнем основния локомотив на израелската икономика - високите технологии, през 2018 г. 12 на сто от всички инвестиции в израелски стартъп компании са били китайски; ако пък добавим и големите инвестиции, сиреч от 25 милиона долара нагоре, ще видим, че 25 на сто от всички инвестиции в израелски стартъп компании идват от Китай. Доскоро това срещаше само положителни реакции в Израел, всяко сътрудничество се разглеждаше в позитивна светлина. Но главно заради мнението на САЩ, според които китайските инвестиции често съдържат освен икономическата съставка и възможност за придобиване на политическо влияние, израелците взеха да стават по-предпазливи.\"\n\r\nПо препоръка на компетентни ведомства в Израел в най-близко време ще бъде формиран правителствен механизъм за контрол над инвестициите в стратегическите отрасли, прогнозира експертът. \r\n \r\n/БТА/\r\n ", "date": "2019.03.26", "title": "Китай налива пари в Израел, крие ли военни амбиции?"}
{"url": "https://www.dnes.bg/health/2019/03/26/investor-media-group-i-bylgarska-bolnichna-asociaciia-otlichiha-nai-dobrite-bolnici.405732", "text": "\nЗдравната система в България, въпреки предизвикателствата, успява да отговори на нарасналите изисквания на обществото от медицински грижи. Около това мнение се обединиха лекари и мениджъри на болници в страната, по време на обявяване на резултатите от Национална класация „Най-добрите болници“,  което се проведе на 25 март, в София. Рейнингът на лечебните заведения се организира от Investor Media Group и Българска болнична асоциация. Според водещи медици българското здравеопазване се нуждае от нова рамка на финансиране, без която здравната система не може да отговоря на бъдещите повишени изисквания на обществото от медицински услуги. \n                    \n                    \n                \r\nСпоред председателя на Българския лекарски съюз д-р Иван Маджаров здравеопазването има нужда от нова рамка на финансиране, която да подсигури някакви критерии за качеството. От своя страна кметът на София Йорданка Фандъкова изтъкна, че всяка година Столична община дофинансира с между 8 – 10 млн. лв общинските болници. \n\n\r\n„Говорейки за качество на здравеопазването, става дума за лекари, апаратура и материална база. Ние в Столична община полагаме усилия за подобряване на материалната база на общинските болници“, заяви Фандъкова. \n\r\nПредседателят на Българската болнична асоциация Андрей Марков заяви, че разходите за здравеопазването трябва да излязат на светло, а на пациентите да бъде предоставена информация за най-добрите болници. \n\r\n„Трябва да имаме истинска информация и да се представи на хората възможността да решават бързо къде да се лекуват, без да се колебаят“, заяви Марков. \n\r\nВ рамките на Национална класация „Най-добрите болници“, която определи най-добрите лечебни заведения в 7 ключови медицински специалности на регионален и национален принцип, беше проведено проучване сред  пациенти, общопрактикуващи лекари и мениджъри на болници. Изследването оценява лечебните заведения по редица критерии - технология, специализация, персонал и качество на услугите. \n\r\nРезултатите от проучването на независимата агенция IQVIA показват, че 44% от пациентите рядко или никога получават разяснения относно провежданото им лечение. 29% казват, че са подробно информирани за лечението им, като по-често това са пациенти на частни болници – 31% спрямо 27% в държавните лечебни заведения. Сходна е ситуацията и с информацията, която пациентите получават за медикаментите, които приемат, докато са в болница. На 47% от тях изобщо или рядко им се предоставя разяснение относно лекарствата. Хората в малките градове получават повече допълнителни грижи за ежедневни дейности, отколкото в столицата. 22% от пациентите споменават, че в държавните болници нямат бутон система в техните болнични стаи, докато при частните болници този дял е 15%. Проучването на IQVIA сочи, че медицинските специалисти в частни лечебни заведения по-често посещават пациентите си в сравнение с тези от държавните болници.\r\n \r\nДопитването показва, че за 90% от пациентите водещ фактор при избора им на лечебно заведение е компетентността на медиците. За 48% най-важното е процедурите и методите на лечение в избраната болница, а за 37% ключово за избора е апаратурата. Изследването сред 2185 респонденти сочи, че 36,4% от жените в България попадат в болница поради акушеро-гинекологични причини. Пациентките с висше образование посещават гинеколог по-често от тези с основно - 21% срещу 16%. 22,9% от жените биват хоспитализирани в отделения по „Ендокринология“, а 9,9% попадат в отделения по „Хирургия“.  \r\nПри мъжете посещението при хирург е основа причина за хоспитализация - 19,7%. 12,6% от мъжете пациенти са приети в отделения по „Ортопедия и Травматология“, докато при жените този дял е 5,9%. \n\r\nПо време на представянето на резултатите от проучването, на което е базирана Националната класация „Най-добрите болници“, лекари и мениджъри на медицински заведения се обединиха около мнението, че рейтинг на болниците е нужен, защото ще даде ценна информация на пациентите.  \n\r\n„Такова проучване и наблюдение ще даде по-голяма прозрачност и яснота за изпълнителните на медицинска помощ за пациентите в кои лечебни заведения се изпълнява качествена медицинска помощ“, заяви зам.-министърът на здравеопазването Жени Начева. \n\r\n„Такъв рейтинг присъства в САЩ, Западна Европа, тоест, добрите здравни системи имат рейтинг на болниците. Той дава информация както на пациентите, така и на лекарите“, коментира проф. Иво Петров, медицински директор Сити Клиник, който беше модератор на дебата за конкурентоспособността на болниците по време на събитието. \n\r\n„Важно е да си сверяваме часовника с най-добрите. Най-вероятно рейтингът ще покаже, че някои болници трябва да вземат мерки, за да подобрят отношението към пациентите“, обясни изпълнителният директор на УМБАЛСМ „Н. И. Пирогов“ проф. Д-р Асен Балтов.\n\r\nСпоред управителя на КОЦ Пловдив - д-р Парашкев Цветков, в момента държавните и частните болници в България не са равнопоставени. \n\r\n„За да се развива успешно едно лечебно заведение, то трябва да е поставено при равни условия с частните структури. Равнопоставеността на болниците е съществен фактор за конкурентоспособност“, коментира Цветков. \n\r\nПроучванията на Национална класация „Най-добрите болници“ на Investor Media Group и Българска болнична асоциация отличи най-добрите лечебни заведения в страната, на регионален и национален принцип,  в 7 различни медицински специалности. \n\r\nНай-добрата болница в страната, в специалност „Акушерство и Гинекология“ е „МБАЛ за женско здраве „Надежда“. В специалност „Кардиология“ призът отиде при „Аджибадем Сити Клиник УМБАЛ“. „КОЦ Пловдив“ получи най-много точки в Националната класация, в специалност „Онкология“. МБАЛ „Тракия“ – Стара Загора е класираната на първо място в две специалности -  „Ортопедия и травматология“ и „Уши, нос и гърло“. В специалност „Педиатрия“ на първо място е класирана УМБАЛ „Света Марина“ – Варна. Най-добра болница на национално ниво, в специалност „Хирургия“ е отличена „Аджибадем Сити Клиник „Токуда“ УМБАЛ“. \r\nСъгласно методологията на класацията, максимален брой точки могат да се получат при пълноценно включване на Лечебните заведения и по четирите стълба, представени от независимата агенция извършила проучването - IQvia. Организаторите се надяват, че за 2019 г. по-голям брой болнични мениджъри ще проявят инициатива за предоставяне на подробни данни за управляваните от тях Болници.\n\r\nКласацията „Най-добрите болници“ се организира от Investor Media Group и Българска болнична асоциация, институционални партньори са Министерството на здравеопазването и Българския лекарски съюз, а медийни партньори са Investor.bg, Bloomberg TV Bulgaria, Puls.bg, Dnes.bg, Bulgaria ON AIR\r\n ", "date": "2019.03.26", "title": "Investor Media Group и Българска болнична асоциация отличиха \"Най-добрите болници\""}
{"url": "https://www.dnes.bg/eu/2019/03/26/koga-shte-sprem-da-vyrtim-strelkite-ep-iska-da-e-ot-2021-g.405723", "text": "Eвропейският парламент ще настоява за смяна на часовото време в Европа от 2021 г., като всяка еврочленка сама ще решава дали ще предпочете да остане на лятно или на стандартно време. Евродепутатите приеха днес с голямо мнозинство в Страсбург позиция за преговори със страните членки, в които трябва да се вземе окончателно решение.\n\r\nИдеята на евродепутатите е последното завъртане на часовниците в ЕС да е в края на март 2021 г., а за държавите, които предпочетат стандартното време - в края на октомври 2021 г.\n\r\n“Слушаме какво ни казват гражданите, които смятат, че промяната на времето вреди на здравето им. Проучванията показват, че смяната на времето не води до значителна икономия на енергия, така че загрижеността за здравето на децата, възрастните и болните е достатъчна, за да настояваме за премахването на смяната на времето”, заяви Марта Улвског, която е докладчик на Европарламента по въпроса.\n\n\n\r\n                    \n                    \n                Позицията на Европарламента идва, след като миналата година, по искане на парламента, Европейската комисия предложи отмяна на зимното и лятно време, но от 2019 г. Евродепутатите обаче смятат, че е необходимо повече време и затова гласуваха за отлагане с 2 г. Страните членки, чието мнение е решаващо, също смятат, че не трябва да се бърза. Те все още не са постигнали обща позицията си за преговори с парламента. Първата възможност за това ще е на 6 юни.\n\r\nЕвродепутатите са убедени, че отмяната на сезонното време ще намали здравните проблеми на гражданите от приспособяване към нов часови график два пъти годишно. Въведеното след Втората световна война лятно време вече не е ефективно, тъй като вече съществуват по-модерни технологии за пестене ток, смятат те.\n\r\nПарламентът подкрепя предложението на Европейската комисия всяка страна сама да реши дали да остане на стандартното или на лятното време, но предлага да се изработи механизъм за координация между държавите, за да се избегне часови хаос, когато страни от един пояс установяват различно време. Според графика, одобрен от парламента, до 1 април 2020 г. всяка европейска държава трябва да информира Комисията кое време е избрала. Предвидена е и клауза, според която Еврокомисията може да отложи с 1 година влизането в сила на промените, ако заради липсата на координация, е застрашено функционирането на общия пазар.\n\r\nСпоред допитване до европейските столици северните държави предпочитат стандартното време, докато южните биха възприели лятното като постоянно, ако се стигне до отмяна на сега действащата европейска директива. Тя предвижда стрелките да се превъртат с час назад или напред в последната неделя от март и от октомври.\n\r\nМиналата година Европейската комисия организира допитване на интернет страницата си и получи 4,6 млн. отговора, над 80% от тях за премахване на лятното и зимното часово време. 84% от българите, изпратили мнение до Брюксел, предпочитат въртенето на стрелките да отпадне, 16% искат сегашните правила да се запазят.\r\n ", "date": "2019.03.26", "title": "Кога ще спрем да въртим стрелките? ЕП иска да е от 2021 г."}
{"url": "https://www.dnes.bg/obshtestvo/2019/03/26/zakysniala-li-e-integraciiata-na-romite-i-triabvat-li-po-kraini-merki.405735", "text": "\nДостатъчно радикална ли е концепцията на вицепремиера Красимир Каракачанов за интеграция на ромите, закъсняла ли е тя и какво е свършено през последните десетилетия за реалното приобщаване на малцинството към обществото. Това бяха основните въпроси по време на кръглата маса, свикана от Каракачанов, на която видни общественици, интелектуалци и представители на гражданското общество обсъдиха предложената концепция.\n\r\nВ основата на концепцията стоят мерки за премахване на гетата, справяне с ромската престъпност, обществено полезен труд, контрол над социалните помощи, спиране на детската раждаемост. Идеята е да се затегне и контролът за получаване на социални помощи, които да бъдат спирани, ако ромите отказват да работят и да пращат децата си на училище. Финалният вариант на концепцията ще бъде готов до дни и тя ще бъде внесена в Министерския съвет, уточни Каракачанов.\n                    \n                    \n                \r\nПо време на дискусията вицепремиерът изнесе данни, според които около 1 млрд. лева както от държавния бюджет, така и от външни фондове и програми, са похарчени за ромска интеграция, а конкретни резултати няма. По думите му средствата само са усвоени от ромски НПО-та, но без реално да са свършили нещо за интеграцията на ромското малцинство.\n\r\nКаракачанов посочи и че има няколко документа, по които се води политиката за интеграцията на ромите, но те не приучават ромите към трудови навици и образование, а се опитват да направят българското общество толерантно към това, което правят ромите.\n\r\nСпоред актьора Христо Матуфчиев мерките би трябвало да бъдат дори по-радикални. Той повдигна и въпроса, че политиците опират именно до този етнос, когато дойдат избори и попита как би могъл да се разреши този проблем.\n\r\n\"Докато ние тука говорим, тези хора продължават да правят деца на децата и мисля, че мерките дори трябва да са по-радикални\", коментира той.\n\r\nАндрей Слабаков пък изтъкна, че най-големият проблем са ромските лидери, които са усвоили парите за интеграция, но техните събратя не са видели нищо от тях.\n\r\n\"Образованието е задължително, а няма никаква санкция. Да не пращаш детето си на училище е углавно престъпление. Не могат да ми говорят за традиции и да правят деца на деца. 9-годишна бременна в България се нарича педофилия! Аз ако реша да си построя малък спретнат клозет в двора, веднага ще ми го съборят. Къде са ромските лидери? Да кажат защо не искат техните събратя да бъдат интегрирани\", каза актьорът.\n\r\nСпоред проф. Михаил Константинов пък една положителна мярка би било приобщаването на представители на ромското малницство към структурите на МВР и българската армия.\n\r\nВасил Василев, председател на Общобългарски комитет \"Васил Левски\", пък настоя, че в някои ромски деца има много потенциал и държавата трябва да им помогне да не попаднат в гетото.\n\r\n\"В тези деца, когато са на тази възраст, има голям потенциал и ако възрастните са загубени, държавата трябва да обърне много сериозно внимание за приобщаването им към тези морални норми и цивилизованост. Ако им помогнем да растат и да се изскубнат от гетото, обществото ни ще спечели много\", коментира той.\n\r\nОт своя страна Милен Миланов, който е от ромски произход, посочи, че ромското общество не е представено добре във властта.\n\r\n\"Колко общински съветници има в страната, колко сме представени на местно и централно ниво? Колко ромски депутати има? Ние не участваме в дебата, в който се вземат решенията по отношение на ромската общност\", отсече той.\n\r\nМиланов настоя и че не трябва да се свеждат нещата под общ знаменател и добави, че ромската общност не е еднородна.\n\r\n\"Аз не припознавам моето семейство с това, което излиза в публичното пространство. Трябва да се направи сегментиране на проблемите на ромите. Образованите роми пък да бъдат привлечени за изграждането на благополучието на държавата\", каза още той.\n\r\nВ заключение той допълни и че не е хуманно да се бутат ромските постройки през зимата.", "date": "2019.03.26", "title": "Закъсняла ли е интеграцията на ромите и трябват ли по-крайни мерки?"}
