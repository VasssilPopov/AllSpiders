{"url": "https://www.dnes.bg/stranata/2018/08/24/koi-kogo-hapal-i-bil-kamerierkata-idvala-piiana-na-rabota.386037", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nКамериерката Юлия, която беше бита в Слънчев бряг, е идвала пияна на работа. Това сочат събраните до момента доказателства, съобщиха от Районната прокуратура в Несебър. Няма повдигнато обвинение срещу сина на собственика на хотела. \n\r\nРайонната прокуратура е освободила 26-годишният Ангел от ареста, защото липсват доказателства, че той наистина е нанесъл удари срещу Юлия. Според свидетелски показания украинката е идвала в нетрезво състояние на работа и затова не е получила и парите си, съобщава . \n\r\n26-годишният мъж твърди, че е бил нападнат и ухапан от украинката Юлия, която отишла в хотела, за да си иска заплатата за месец и половина от 300 евро.\n\n \r\n                    \r\n                    \r\nКамериерката отрича да е нападнала хотелиера първа, разказва, че просто се е защитава от ритниците му. Според събраните от прокуратурата доказателства украинката е имала редовно сключен трудов договор с хотела, но е работила реално едва една седмица. Изяснява се колко точно пари са и дължали от хотела. \n\r\nВъпреки че синът на хотелиера е освободен, все още не е приключило досъдебното производство. Продължава събирането на доказателства и разпити на свидетели. Ще бъдат изгледани и записите от видеокамерите във фоайето на хотела, обясниха от прокуратурата.\n\r\nТелефонът на собственика на хотела днес цял ден остана изключен. Нямаше го и в хотела. От Районната прокуратура в Несебър предполагат, че досъдебното производство ще бъде прекратено.", "date": "2018.08.24", "title": "Кой кого хапал и бил? Камериерката идвала пияна на работа"}
{"url": "https://www.dnes.bg/rusia/2018/08/24/severen-potok-2-poveche-tyrgoviia-ili-poveche-politika.385981", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\n\"Северен поток\" 2 е предназначен да заобиколи Украйна, което е политическа цел, а не търговска. Също така енергийният проект ще снабдява Югоизточна Европа през Германия, като това не се прави само с търговски съображения.\r\nТова каза Петър Попчев, бивш посланик, в предаването \"Светът е бизнес\"с водещ Николай Кръстев на \r\n\"Това нямаше да се случи, ако беше приета друга идея на енергийния съюз – всички доставки в Европа да са на една цена. Но именно страните, които участват в проекта, не приеха това. \"Северен поток\" 2 не беше превърнат в проект, който да балансира интересите на страните от Северозападна Европа и Източна Европа. Това е проблем, който трябва да се разреши от Германия\", смята още дипломатът.\r\r\n                    \r\n                    Попчев изрази позиция и по темата за санкциите на САЩ срещу Русия.\r\n\"Някои анализатори предупреждават, че санкциите са прекалено тромаво оръжие. Поради това не може да се очаква, че чрез санкциите ще бъдат развалени руско-американските отношения\", каза той.\r\nПопчев отчете, че конфигурацията на външната политика на САЩ изглежда сложна.\r\n\"Американският президент е силен, уверен, самонадеян и егоцентричен, като смята, че водената от него външна и вътрешна политика се харесва на избирателите\", каза още дипломатът.\r\nПопчев даде и своята прогноза за отношенията между Европейския съюз (ЕС) и САЩ.\r\n\"Смятам, че Брюксел и Вашингтон ще продължат стратегическото си сътрудничество, като САЩ едва ли ще допринесе за разпаденето на ЕС, каквито надежди имат противниците на икономическата общност\".\r\n ", "date": "2018.08.24", "title": "\"Северен поток\" 2 – повече търговия или повече политика?"}
{"url": "https://www.dnes.bg/football/2018/08/24/dunav-potopi-septemvri-i-izpluva-v-klasiraneto.386034", "text": "Дунав спечели с 2:0 домакинството си на Септември и изплува от дъното на класирането. Тимът на Малин Оачев вече има 6 точки след първата си домакинска победа за сезона. До момента русенци нямаха успех срещу столичен тим. Те загубиха последователно - от Славия (0:2), Левски (1:2) и ЦСКА (0:3).\n\r\nСептември е на 12-о място с едва 4 точки.\n\r\nДунав изигра отлично първо полувреме, след което можеше да съжалява, че не води в резултата.\n\r\nДомакините имаха шанс да открият резултата още в 6-ата минута, когато удар на Глаусио от границата на малкото наказателно поле беше отразен от вратаря на гостите Валентин Галчев. В следващата атака Динков уцели гредата, а при добавката топката влезе в мрежата, но попадението беше отменено заради засада.\r\n                    \r\n                    \r\nВ 18-ата минута Септември също беше близо до гола, но Будинов не успя да вкара след центриране отляво. Футболист на Дунав се изпречи на пътя му и след рикошет в Динков топката излезе в корнер, от който не последва нищо сериозно.\n\r\nБалджийски пусна пас към Коконов в 34-ата минута, но в крайна сметка топката се оказа в ръцете на Галев. Последва неточен удар на Мартин Ковачев.\n\r\nВ 42-ата минута реферът отсъди пряк свободен удар за Септември заради нарушение срещу Будинов. Галчев центрира, Диаби стреля с глава, но топката не намери целта.\n\r\nМалко след това Станоев прати топката на сантиметри от вратата на Галев.\n\r\nВ добавеното време играчите на Септември имаха претенции за дузпа, но съдията остави играта да продължи.\n\r\nВеднага след почивката удар на Бенга с глава беше отразен от Димитров. В 56-ата минута Септември остана с човек по-малко, след като Иван Стоянов беше изгонен за втори жълт картон. Последва центриране от пряк свободен удар на Балджийски, топката попадна в Патев, който обаче не можа да нанесе удар.\n\r\nВ 69-ата минута Дунав все пак стигна до гол. Капитанът Мартин Ковачев заби топката в мрежата на гостите след асистенция на Ндиайе.\n\r\nШест минути след това Ахмед Ахмедов реализира втори гол за домакините, след като засече с глава центриране от пряк свободен удар отдясно.\n\r\nСветослав Ковачев можеше на да направи 3:0 но ударът му се отби в гредата в 81-ата минута.\n\r\n ", "date": "2018.08.24", "title": "Дунав потопи Септември и изплува в класирането"}
{"url": "https://www.dnes.bg/notifikacii/2018/08/24/ispaniia-kaza-da-shte-ekshumirat-diktatora-franko.386009", "text": "Испанското социалистическо правителство одобри указ за ексхумирането на тленните останки на диктатора Франсиско Франко от мемориалния комплекс \"Долината на падналите\", за да бъдат препогребани другаде, съобщи вицепремиерът Мария дел Кармен Калво, цитирана от Франс прес.\r\nЧестваме 40-ата годишнина на демократична Испания и един стабилен и зрял конституционен ред, а те са несъвместими със съществуването в мемориала на гроб, който продължава да слави личността на Франко, подчерта на пресконференция Калво.\r\n\"В \"Долината на падналите\" могат да почиват само тленните останки на загиналите в Гражданската война\", отбеляза тя, цитирана от Ройтерс.\r\nСпоред вицепремиера ексхумирането, на което семейството на бившия диктатор остро се противопоставя, може да се извърши до края на годината.\rПредстои одобреният от кабинета указ да бъде гласуван от Конгреса на депутатите (долната камара в парламента), където социалистите са малцинство.\r\nТе обаче могат да разчитат на подкрепа от радикалната лява партия \"Подемос\", каталунските сепаратисти и баските социалисти, за да получат необходимото им обикновено мнозинство.\r\nЕксхумирането на останките на Франко от мемориала, построен по негово нареждане на 50 км северозападно от Мадрид, ще е паметно събитие в Испания, която още носи обществените и политически белези от Гражданската война от 1936-1939 г., отбелязва Асошиейтед прес. (БТА)", "date": "2018.08.24", "title": "Испания каза \"Да\", ще ексхумират диктатора Франко"}
{"url": "https://www.dnes.bg/obshtestvo/2018/08/24/paradoks-atanas-ima-edin-bashta-i-tri-maiki.386032", "text": "Жител на ловешко село живее в Параграф 22 и иска да се оплаче на съда в Страсбург. Защото по документи Атанас Костов има един баща и три майки, съобщава bTV. Заради странната ситуация той няма и никакво наследство. А му се полагат земи и гори, които заради трите майки не може да наследи.\r\nКаква е историята му?\r\nБиологичната му майка Иванка го дала на брат си Петър да го осинови. Той и жена му Дамяна имали земя, но нямали деца. След смъртта им не получил нищо, защото според акта за раждане негова майка не е богатата Дамяна, а друга Дамяна, която не познава и от нея няма какво да наследи.\r\nМайка му и баща му му оставили сто декара гора, двеста декара земя и пет декара къща с двор. За да си получи богатството Атанас Костов на два пъти вадил акт за раждане.\r\n\"Мама и тате са Петър Костов Тодоров и Дамяна Цонкова Тодорова. Дамяна Петрова Костова не я знам коя е\", обяснява Атанас Костов и добавя: \"Богат съм само на майки\".", "date": "2018.08.24", "title": "Парадокс: Атанас има един баща и три... майки!"}
{"url": "https://www.dnes.bg/obshtestvo/2018/08/24/vodim-v-evropa-po-izpolzvane-na-otpadyci-ot-tehnika.386015", "text": "65% от битовите отпадъци да бъдат оползотворявани до 2040 г. Това според зам.-министъра  на околната среда Атанаска Николова е постижима цел за България. \n\r\nВъв Варна тя участва във форум, посветен на кръговата икономика като приоритет в следващия програмен период на ЕС.\r\nБългария е една от страните, които работи и до голяма степен се справя успешно с устойчивото управление на отпадъците, каза още тя.\r\nПо думите й при отделното събиране, рециклиране и оползотворяване на потоците от електронно и електрическо оборудване, от акумулаторни батерии, България е водеща в европейски мащаб, но има сфери, в които е във втората половина на класацията.\r\nЕдна от тези сфери е оползотворяването, рециклирането и повторната употреба на битовите отпадъци.\r\r\n                    \r\n                    В отговор на въпрос правени ли са разчети какви са ползите от кръговата икономика, освен екологичните, зам.-министърът обясни, че окрупнените цифри в европейски мащаб сочат, че това ще доведе до разкриване на 1 милион нови работни места годишно, които да бъдат ангажирани в нея.\r\nОсвен това печалбата от кръговата икономика е милиони евро. Ползата е не само в печалбата на бизнеса, но и от спестяването на природни ресурси, посочи Николова, цитирана от БТА.\r\nПо думите й кръговата икономика е инструмент не само за опазване на ресурсите и околната среда, но и да направи европейската икономика конкурентоспособна в световен мащаб.\r\n ", "date": "2018.08.24", "title": "Водим в Европа по използване на отпадъци от техника"}
{"url": "https://www.dnes.bg/akoshtete-vqrvaite/2018/08/24/fast-fashion-drehi-kato-prezervativi-nahluzvash-vednyj-i-hvyrliash.385850", "text": "В бутика на Сара Фрийман, в самия търговски център на Сидни, не се купуват нови дрехи: вземат се под наем вече използвани. Това е решителна стъпка, с която да се каже \"не\" на \"бързата мода\" и на опустошаването на околната среда в резултат на консуматорството, пише Франс прес.\n\r\nШокирана от бързината, с която нейните сънароднички купуват и хвърлят, понякога дори без да са ги облекли и веднъж, текстилни облекла с лошо качество, на Сара Фрийман й хрумва идеята да въведе в света на текстила концепцията за \"Clothes Library\" или \"библиотека за дрехи\".\n\r\n\"Днес носим дрехите си като презервативи\", разпалено заявява почитателката на винтиджа в бутика си в Потс Пойнт. \"Обличат ги веднъж и ги хвърлят\".\r\n                    \r\n                    \r\n\"На хартия предназначението на дрехите не е такова. На практика обаче днес те се произвеждат, за да издържат на шест пранета, а това е ужасно от моя гледна точка\", казва тя.\n\r\nМежду 2000 и 2014-а световното производство на дрехи се е удвоило, а броят на облеклата, купувани всяка година от потребителите, се е увеличил с 60%, според компанията за пазарни проучвания McKinsey & Company.\n\r\nОсновната причина за това е \"бързата мода\" (\"Fast Fashion\"), евтини и с постоянно обновяващи се колекции. Схемата им за потребление предвижда дрехите, представени на дефилетата, много бързо да се озоват на рафтовете в магазините с ниска цена и да бъдат лесно достъпни благодарение на сайтове в интернет.\n\r\nТози модел е в основата на големите приходи на световни марки като H&M или Zara, а в Австралия той намери една от най-динамичните си машини.\n\r\n\n\r\nСпоред компанията за пазарни проучвания IBISWorld секторът на \"бързата мода\" е постигнал растеж от 19,5% през последните пет години в Австралия. А търсенето на дрехи в Австралия е едно от най-големите в света на глава от населението.\n\r\nНеотдавнашно проучване на YouGov сочи, че близо една четвърт от австралийците са изхвърлили дреха, носена само веднъж.\n\r\n\"Още от самото начало възприятието на хората е, че това не са стойностни продукти, които заслужават да бъдат пазени в гардероба\", обяснява пред АФП Алисън Гуилт, експерт по въпросите на трайната мода в Южния университет в Австралия.\n\r\nВ разпределителния център в Сидни на дружеството \"Сен Винсен дьо Пол\", благотворителна организация, която рециклира най-вече дрехи, хората казват, че през последните години констатират понижение на качеството на текстилните изделия. \"Някои продукти издържат само две или три пранета\", оплаква се Джорд Блейкли. \"В същото време обаче пратките, които пристигат, нарастват по обем, защото хората се разделят по-бързо с дрехите си\".\n\r\nПреди новите колекции се появяваха в магазините 6 месеца след първото им представяне. Само че социалните мрежи допринесоха за промяна на тази даденост: потребителите са видели новите колекции в реално време и вече няма причина да се чака. Откъдето и \"бързата мода\", това скоростно обновяване.\n\r\nПотребителската треска, която \"бързата мода\" стимулира, повдига въпроси от социологична и психологична гледна точка за мотивите да се създава едно ненаситно общество. Тя е основната причина да процъфтяват евтини ателиета, където често условията на труд са окаяни. Освен това предизвиква и опустошителни последици за околната среда заради количествата произвеждани отпадъци.\n\r\nВодите, които текат в близост до заводите, са замърсени заради изливаните в тях химически вещества. Унищожаването на тонове изхвърлени дрехи поглъща енергия и ресурси. Дори прането им има отрицателни последици, защото тези текстилни изделия отделят при процеса микрофибри, които в крайна сметка отиват в океаните.\n\r\nЯрка светлина върху създалото се положение хвърли решението на Китай, да затвори границите си, поради съображения за опазване на околната среда, за 24 категории твърди отпадъци, сред които някои пластмаси, хартии, но и текстилни изделия.\n\r\nЗатварянето на китайското кошче за боклук насърчи търсенето на алтернативи в Австралия.\n\r\nВ университета \"Дикин\", в Мелбърн изследователи бяха подпомогнати от гиганта H&M, за да бъдат създадени \"циркулярни панталони\" с идеята старите джинси да могат да бъдат използвани и при производството на нови.\n\r\nА самите производители проявяват активност, използвайки естествени влакна, имайки предвид, че Австралия е голям производител на вълна и памук от високо качество, посочва Дейвид Джайлс-Кей a, генерален директор на австралийския Съвет по модата, организация, която работи да пропагандирането на австралийската мода.\n\r\nСамо че, казва той, топката е в полето на потребителя. \"Докато потребителите търсят евтини продукти, производителите ще бъдат насърчавани да дават по-малотрайни стоки\", казва той.\n\r\nСара Фрийман обаче е убедена, че потребителят може да промени нещата, ако приеме схемата на висококачествени дрехи под наем срещу скромен месечен абонамент.\n\r\n\"Надявам се да хората да осъзнаят проблема и да положат усилие да не купуват Fast Fashion\", казва тя. \"Ако ние спрем да търсим такива дрехи, производителите ще спрат да ги правят\". \r\n/БТА/", "date": "2018.08.24", "title": "Fast Fashion: Дрехи като презервативи – нахлузваш веднъж и хвърляш!"}
{"url": "https://www.dnes.bg/notifikacii/2018/08/24/zrelishte-etna-izhvyrlia-dim-i-lava-na-150-m-visochina.386036", "text": "С бучене от вулкана Етна на италианския остров Сицилия започна зрелищна вулканична дейност с изхвърляне на стълбове пепел и лава, предаде Асошиейтед прес и БТА.\r\nИталианският национален институт по геофизика и вулканология съобщи, че вулканът, който първоначално се \"събуди\" в края на юли, е започнал да изригва снощи, изхвърляйки почти непрекъснато горяща лава на височина до 150 метра.\r\nДнес институтът съобщи, че вулканичната дейност продължава с изхвърляне на стълбове пепел на неколкостотин метра височина над кратера.\r\nЗасега няма евакуация на селища по склоновете на Етна.\r\nСицилианците обработват плодородната земя по склоновете на вулкана. Той е и популярен обект за туристи на средиземноморския остров.", "date": "2018.08.24", "title": "Зрелище: Етна изхвърля дим и лава на 150 м височина"}
{"url": "https://www.dnes.bg/rusia/2018/08/24/shahmatniiat-ubiec-chudovishteto-na-moskva-otnelo-51-jivota.385974", "text": "Александър Пичушкин е най-опасният сериен убиец в историята на Русия. Известен е като \"Шахматния убиец\" и е задържан през 2007 г. за убийството на 48 души. По време на ареста му у тях е намерена дъска за игра на шах, а във всяко квадратче са били записани дати – дните, в които са извършени убийствата. Осъден е на смърт заради жестокостта на престъпленията, които е извършил.\r\nПичушкин е роден през 1974 г. в Москва. Извършва първото си убийство когато е едва на 18 г. Тогава жертвата му е приятелят на момичето, в което е влюбен. Сергей е намерен мъртъв пред апартамента си, а полицията решила, че става въпрос за самоубийство. Момчето скочило от прозореца само. По-късно става ясно, че не е скочил, а е бил бутнат от Пичушкин. Властите смятат, че той е отговорен и за убийството и на възлюбената си – Олга, чието тяло е намерено в парк Битсевски през 2002 г.\r\r\n                    \r\n                    Паркът не е случаен. Самият Пичушкин прекарва времето си там, играейки шах с непознати, обикновено възрастни мъже, които се превръщат в бъдещите му жертви. Така се ражда и псевдонимът му - \"Шахматният убиец\". Пичушкин убива почти толкова хора, колкото най-известния руски сериен убиец – Андрей Чикатило, обвинен в убийството на 52 души през 1992 г. Някои смятат, че именно той е идолът му, а \"Шахматният убиец\" мечтаел да надмине кумира си.\r\nПичушкин прекарва голяма част от детството си в парк Битсевски – място с много дървета, където московчани обичат да се разхождат и да пият бира на сянка и ли да пушат цигари. \"Шахматният убиец\" примамвал жертвите си на тихи места в московския парк преди да ги атакува в гръб с чук. Преди това им предлагал да изпият по чаша водка, седнали на гроба на кучето му. После слагал край на живота им.\r\nСпоред майката на Пичушкин нещата тръгнали надолу още когато момчето било едва на 4, след като получил травма на главата. Прекарва известно време в училище за инвалиди. Всичко се влошило след смъртта на дядо му, който живеел при тях. Самият Александър Пичушкин споделя, че е имал труден живот, изоставен е от баща си като бебе и никога не го е виждал. След смъртта на дядо му, момчето развило депресия и прекарвал голяма част от времето си със своето куче в парка.\r\nПсихолози твърдят, че всички престъпления, извършени от \"Шахматния убиец\" са подтикнати от гневът, че дядо му го е \"изоставил\". Освен това, престъпленията му имат и сексуален подтекст. Специалистите твърдят, че Пичушкин изпитвал нещо като постоянен оргазъм, когато убивал жертвите си. Според психиатри, обаче, мъжът е психически стабилен и може да се изправи пред съда.\r\nВъпреки че целите му основно са възрастни мъже, Пичушкин е убил и три жени. Една от тях – момиченце. Убийствата са извършени с особена жестокост. Телата на жените са намерени със забити в черепа и очите малки колове.\r\nКолкото повече престъпления извършвал, толкова по-жесток ставал \"Шаматният убиец\". При една от жертвите си забил в черепа счупена бутилка от водка. Дори не се притеснявал как ще се отърве от телата им – просто ги оставял да лежат безжизнено в парка, за да бъдат открити.  \r\nДо 2003 г. жителите на Москва (особено онези, които живеели в района) започнали все повече да се притесняват, че по улиците се разхожда сериен убиец и могат да бъдат убити във всеки един момент. Вестниците го нарекли \"Лунатикът от Битсевски\" или \"Звярът от Битсевски\".\r\nВластите окончателно го залавят през 2006 г. след убийството на жена, с която работил в супермаркета. Жертвата оставила бележка на сина си, в която му съобщава, че ще излиза на разходка с Пичушкин. Въпреки опасенията, че името му може да се свърже с убийството на негова колежка, \"Шахматният убиец\" извършил престъплението.\r\nСлед ареста властите намерили шахматна дъска с 62 дати. Останалите 2 квадратчета не били запълнени. Пичушкин бил почитател на шаха. Въпреки съвпадението на всички дати с извършените убийства, властите успяват да повдигнат обвинение на мъжа само за 52 от тях. Целта му била да запълни всички квадратчета от шахматната дъска.\r\nСамопризнанията на социопата били излъчени по руската телевизия.\r\n\"За мен живот без убийства е като това да живееш без храна\", казва Пичушкин в показанията си.\r\nМъжът не показал никакво разкаяние за деянията си и дори настоял да бъде обвинен и за други убийства.\r\n\"Шахматният убиец\" твърди, че е отнел живота на 61 души (понякога казвал, че са 63-ма).\r\nОкончателно е осъден през октомври 2007 г. Съдът заседава в продължение на 3 часа, в които Пичушкин е затворен в стъклена клетка. Осъден е на доживот за 48 предумишлени и 4 непредумишлени убийства.\r\nСлучаят с \"Шахматния убиец\" дори повдига дебата за връщане на смъртното наказание в Русия.", "date": "2018.08.24", "title": "\"Шахматният убиец\": Чудовището на Москва, отнело 51 живота"}
{"url": "https://www.dnes.bg/notifikacii/2018/08/24/shumaher-izpitva-emocii-plache-krai-jenevskoto-ezero.386026", "text": "Вече 5 години здравословното състояние на легендарния пилот Михаел Шумахер остава забулено в тайна. \r\nДори и най-близкият му приятел - мениджърът Вили Вебер, заяви, че 20-годишното му приятелство с Шуми вече е в историята.\r\nБлизки на седемкратния световен шампион във Формула 1 са разказали за френското списание Paris Match, че легендата на автомобилния спорт е в състояние да изпитва емоции, цитира bTV.\r\n\"Когато го слагаме в инвалидната количка и той гледа планината и езерото, понякога се разплаква\", казва родственик на пилота.\r\nВ момента Шумахер живее в швейцарския град Гланд на Женевското езеро, като семейството му опроверга информацията, че е бил преместен в Испания.\r\n49-годишният шампион пострада тежко по време на каране на ски във Френските Алпи през 2013 година и до момента не се е възстановил.", "date": "2018.08.24", "title": "Шумахер изпитва емоции, плаче край Женевското езеро"}
{"url": "https://www.dnes.bg/politika/2018/08/24/kym-civilizaciiata-makedoniia-kysa-s-antichnoto-si-minalo.385985", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nВ сложния в политическо отношение настоящ момент българско-македонските отношения се нуждаят от спокойствие и осъзнатост. Това смята журналистът Николай Кръстев от .\r\n\"Нека да реагираме с повече спокойствие на случващото се в Македония, за да не провокираме излишно напрежение\", каза той в предаването \"В развитие\" с водещ Делян Петришки.\r\nТой допълни, че година след подписването на договора за междусъседство между България и Македония, в сложния за двете страни момент, при факта, че Македония е суверенна страна, емоционалният за българите въпрос създава напрежение чрез маргинални фигури в обществено-политическия живот, макар да са част от управляващата коалиция. \r\r\n                    \r\n                    \"Изказванията на Волен Сидеров и политическа партия \"Атака\", когато става дума за Македония, трябва да се подлагат на съмнение. Досега партията не е вземала отношение по тази тема, винаги се е фокусирала във вътрешно държавните проблеми\", каза още Кръстев.\n\n\n\r\nЖурналистът не вижда основания за надграждане на договора, както поиска Сидеров. Журналистът уточни, че след известно време България ще е партньор с Македония в НАТО. \"България беше тази, която първа призна независимостта ѝ и помогна да избегне гръцкото ембарго\", припомни Кръстев.\r\nМакедония призна, че в България няма македонско малцинство, каза още гостът, а за нашата дипломация напомни, че се е представила добре с подготвянето на този договор.\r\n\"Ние не знаем какво ще стане на референдума на 30 септември, ние не знаем как ще гласуват славомакедонците, знаем как ще гласуват албанците. Трябва да осъзнаваме внимателно случващото се. В момента в Македония имаме един десант от представители на ЕС и посоката пред нашата съседка е едно откъсване от нейното антично минало –  напред, където ѝ е мястото, при цивилизованите държави в евроатлантическия договор\", каза още журналистът от Bloomberg TV Bulgaria.\r\nСпоред него последните 100 години са били изпуснати в българско-македонските отношения. Кръстев обясни, че в този период исторически създадената ВМРО се разделя с пари от Русия, тогава се създава политическата идея за Македония от страна на Москва и Белград. \"Всяка критика, дошла от България се използва и вкарва отношенията в един обяснителен режим, от който никой няма полза\", каза още Николай Кръстев.\r\n ", "date": "2018.08.24", "title": "Към цивилизацията: Македония къса с античното си минало"}
{"url": "https://www.dnes.bg/pop/2018/08/24/tri-pesni-na-maikyl-djeksyn-menteta.386030", "text": "Три песни от албума \"Michael\", излязъл година след кончината на Краля на попмузиката, се оказаха ментета, съобщава сайтът EDM.com.\r\nФалшификатите от издадената от \"Сони мюзик\" посмъртна тава носят заглавия \"Breaking News\", \"Keep Your Head Up\" и \"Monster\". Те били записани от имитатора на Майкъл Джексън Джейсън Малачи.\r\nСъдебният процес по случая, в който ответници бяха \"Сони мюзик\" и още две лица, започна през 2014 година. Тогава фенка на Джако подаде колективен иск във Върховния съд на окръг Лос Анджелис. \r\nПри продължилата дълги година съдебна сага, на финалния й етап призованите на съд не можаха да дадат убедителни доказателства, че в записите е участвал Майкъл Джексън. Трима съдии ще се произнесат окончателно по случая в срок от 90 дни.\r\nЕдна седмица след дебюта си, тавата \"Michael\" продаде 228 хиляди копия, припомня порталът.\r\n(БТА)", "date": "2018.08.24", "title": "Три песни на Майкъл Джексън - ментета"}
{"url": "https://www.dnes.bg/balkani/2018/08/24/ostanki-izpepeleni-kyshti-prizrachnoto-gradche-mati.386003", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзпепелени къщи, почернели останки от автомобили и огромни количества пепел – това е гледката в курортното градче Мати, месец след смъртоносната стихия край гръцката столица Атина. Как вървят въстановителните работи и преживяха ли гърците една от най-големите трагедии в съвременната им история, оставила над 100 жертви?\n\r\nОчите на Теодорос Курис се пълнят със сълзи от гледката на изгорелите останки от дома му и магазина му, докато очаква да чуе тежкото решение на правителствените инспектори, а именно дали постройките са безопасни и годни за живеене.\n\r\nИ така се стига до поредната трагедия за Теодорос. Инспекторите изрисуват червен триъгълник на стените. Знакът, който означава, че и двете постройки ще бъдат съборени.\r\n                    \r\n                    \r\nМъжът, съпругата му и трите му деца са отседнали в Атина при роднини. Семейството се надява да успее да получи поне част от обещаните от правителството помощи, за да започне живота си отначало, разказва .\r\nКъм момента молби за финансово подпомагане са подали над 4300 души, показват официалните данни.\r\nДесетки къщи в Мати вече са обявени за негодни за живеене и ще бъдат съборени. Курортното градче в момента прилича на призрачен град. И ще продължи да пустее още дълго време, споделят с мъка и сълзи на очи местните хора.\r\n ", "date": "2018.08.24", "title": "Останки, изпепелени къщи... Призрачното градче Мати"}
{"url": "https://www.dnes.bg/notifikacii/2018/08/24/losho-vreme-shum-obslujvane-silen-ili-slab-be-sezonyt.386031", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nС или без шумни заведения лятото по морето си върви. И тази година милиони стигнаха по родното Черноморие. Едните са доволни, другите - не чак толкова... \n\r\nИ този сезон не се размина без препирни за чадъри, разправии за цената на цацата и качеството на обслужването. В разгара на лятото отчитаме ръст на чуждестранните туристи у нас. Колкото и да е голям напливът обаче, този сезон май ще се окаже по-слаб от предишния. \n\r\nКак изглежда летния сезон по морето в цифри - коментар в предаването \"Директно\" по телевизия на Константин Занев от Института за анализи и оценки на туризма. \r\nДействително този сезон има между 5 и 7% ръст в приходите, но според екперта те можеха да бъдат много по-високи. Проверките по черноморието и затварянето на някои нощни заведения са един от факторите, които оказват влияние върху цифрите и силата на туристическия сезон. \n\r\nСлед акциите по морето две ключови заведения в Слънчев бряг затвориха врати и вече не функционират по начина, по който функционираха преди. Как се отрази това на туризма? \n\r\n\"Слънчев бряг е парти дестинация и това е ясно. и трябвало един клиент да се ориентира какъв курорт търси и къде отива. Ако действително нощните заведения пречат на хотелите, то трябва да има някакъв контрол. В случая, обаче, хората знаят за какво отиват в Слънчев бряг.\", коментира Константин Занев.\n\r\nСпоред него точна причина за спада не може да се определи. Станахме свидетели на късния старт на лятото и проливните дъждове, които се изляха в цялата страна. Освен затварянето на заведения и неблагоприятните метеорологични условия, обаче, светът следеше с интерес и Световното първенство по футбол. Така че, според експерта, конкрнетна причина не може да бъде посочена. \n\r\nКак се отрази спадът на турската лира върху туризма?", "date": "2018.08.24", "title": "Лошо време, шум, обслужване... Силен или слаб бе сезонът?"}
{"url": "https://www.dnes.bg/notifikacii/2018/08/24/zabrani-ili-diskusiia-zabradki-i-cherna-dyska-religiia-i-uchilishte.385944", "text": "\r\nСара, Айя и Шахида са съученички. Шахида носи забрадка от 10-годишна и се дразни на опитите на някои политици в Германия да забранят носенето на забрадки в училище.\r\n\"Аз съм само на 12 години, но ако ми кажат да сваля забрадката ще им кажа: \"Не! Това е мое решение! Не сте мои родители и не може да ми се бъркате\", казва момичето.\r\nСара обяснява, че също иска да носи забрадка, но когато стане по-голяма и е способна сама да вземе свое решение.\rЙоахим Щамп, министърът на интеграцията на Северен Рейн-Вестфалия смята, че под 14 години момичетата не са способни да взимат такива решения.\r\n\"Най-важното за нас е самоопределението, така че жените, които доброволно решават да носят забрадки да бъдат уважавани от обществото, без уговорки. Целта на тази дискусия не е да ги изолираме, но не бива да принуждаваме ученичките да носят забрадки\", казва Щамп.\r\nМного от момичетата обаче твърдят, че доброволно носят забрадки.\r\nПовечето учители се отнасят критично към тази тенденция, но не смятат, че трябва да се прилагат забрани. Вижте още във видеото на .\r\n", "date": "2018.08.24", "title": "Забрани или дискусия: Забрадки и черна дъска, религия и училище"}
{"url": "https://www.dnes.bg/zvezdi/2018/08/24/kim-kardashian-shashna-fenove-s-vintidj-prashki.385990", "text": "Ким Кардашян се изфука със секси винтидж прашки в Instagram, които са доста по-възрастни от малките ѝ сестри Кайли и Кендъл Дженър.\r\nМикроскопичните бикини са модел на дизайнера Том Форд за Gucci от колекцията на бранда пролет/лято 1997 г.\r\n \r\nНе е известно как точно 37-годишната Ким се е сдобила с марковото винтидж бельо. Според някои фенове на Ким тя се е сдобила с прашките от онлайн магазин за винтидж дрехи. Моделът стринг може да бъде купен от иБей за $ 1500. \r\n \r\nДруги почитатели на съпругата на Кание Уест смятат, че тя може да се е сдобила с оригиналните бикини, след като е поровила в скрина с бельо на майка си Крис Дженър.\r\n \r\nПо-интересното е, че архивните прашки навремето са били включени в ревютата и за мъжка, и за дамска мода на Gucci.\r\n \r\n", "date": "2018.08.24", "title": "Ким Кардашян шашна фенове с винтидж... прашки"}
{"url": "https://www.dnes.bg/rusia/2018/08/24/spodelia-li-viena-chuvstvitelna-informaciia-s-putin.385972", "text": " \r\nДали Москва научава какво се случва в австрийските тайни служби? Въпросът вълнува и опозицията, и пресата, според които службите на съюзническите държави са се дистанцирали от Виена от опасения, че чувствителна информация може би е споделяна с Владимир Путин, с когото управляващата крайна десница поддържа тесни връзки, пише Франс прес.\n\r\nТези кадри обиколиха целия свят и не допринесоха за изчезване на притесненията: ръководителката на австрийската дипломация Карин Кнайсъл отдели специално внимание на руския президент на сватбата си. Поканата й към стопанина на Кремъл изуми голяма част от политическата класа.\r\n                    \r\n                    \r\nВлязла в правителството на консервативния канцлер Себастиан Курц в края на 2017 г., крайнодясната Австрийска партия на свободата (АПС) пое управлението на няколко ключови министерства. Освен министерството на външните работи тя контролира още министерството на отбраната и стратегическото министерство на вътрешните работи, което никога преди не е ръководила.\n\r\nОт февруари виенското седалище на Бюрото за защита на Конституцията и борба с тероризма (БФТ), което се занимава с вътрешната сигурност и контрашпионажа, стана обект на много спорни претърсвания, по време на които бяха иззети важни документи.\n\n\n\n\r\nНяколко западни служби са ограничили оттогава предоставяната на Австрия информация от страх тя да не бъде споделена с Москва, написа \"Вашингтон пост\" в публикувано миналата седмица разследване, чиито изводи потвърди вчера и австрийският всекидневник \"Пресе\".\n\r\n\"Има опасения, че тези документи може да се озоват утре на бюрото на Владимир Путин\", твърди цитиран от \"Пресе\" служител на БФТ.\n\r\nАвстрийското правителство официално заяви, че подобни страхове са безпочвени. Те обаче се подхранват от близките отношения между Путин и АПС, която сключи през 2016 г. споразумение за сътрудничество с неговата партия \"Единна Русия\".\n\r\nАвстрия е неутрална страна, разположена в сърцето на Европа и в която се намират централите на много международни организации, сред които ООН, ОПЕК и ОССЕ. Тя традиционно е място, където усилено работят разузнавателните служби, и играеше важна посредническа роля между Изтока и Запада по време на Студената война.\n\r\nПрез март Виена се разграничи от своите партньори в ЕС, като отказа да изгони руски дипломати заради аферата Скрипал и заяви, че иска да \"поддържа отворени каналите за комуникация с Русия\".\n\r\nСергей Скрипал, бивш руски двоен агент, бе отровен заедно с дъщеря си във Великобритания през март. Лондон обвини Москва, която отрече да е замесена по какъвто и да е начин. Случаят доведе до сериозна дипломатическа криза между Запада и Кремъл.\n\r\nПритесненията по свързаните с разузнаването въпроси толкова се засилиха, че в сряда опозицията поиска свикване до две седмици на Съвета за национална сигурност.\n\r\n\"Австрийските служби вече нямат репутацията на заслужаващ доверие партньор\", заяви депутатът социалдемократ Ян Крайнер, член на парламентарна анкетна комисия за БФТ. \"С действията си в Бюрото правителството компрометира сигурността на австрийците\", твърди той.\n\r\nБившият шеф на германската Федерална разузнавателна служба (БНД) Аугуст Ханинг доля масло в огъня, като заяви в сряда в интервю за германския всекидневник \"Билд\", че \"на служба, която не успява да опази информацията и източниците на съюзниците си, трябва да се гледа с предпазливост\".\n\r\n\"Тайната трябва да е гарантирана. Това обаче е изключително трудно при обстановка като тази в Австрия\", добави той, признавайки в същото време, че не разполага с конкретна информация за БФТ.\n\r\nРъководителят на БФТ Петер Гридлинг заяви, че сътрудничеството с партньорските служби \"продължава да функционира добре по ключови въпроси като борбата с тероризма\".\n\r\nКанцлерът Курц също отхвърли критиките и притесненията и каза, че \"те отразяват желанията на тези, които ги изричат\".\n\r\nСпоред бившия координатор германското разузнаване Бернд Шмидбауер, цитиран от всекидневника \"Курир\", \"никоя разузнавателна служба на света не може да си позволи да не сподели с БФТ информация за готвещ се в Австрия терористичен акт\".\n\r\nЩо се отнася обаче до документи, които засягат директно руските интереси, въпросът остава отворен, твърди австрийската преса.\n\r\nПутин често е обвиняван в опити да разедини 28-те държави членки на ЕС, най-вече чрез създаването на връзки с популистките партии в няколко европейски страни.\r\n/БТА/", "date": "2018.08.24", "title": "Споделя ли Виена чувствителна информация с Путин?"}
{"url": "https://www.dnes.bg/za-da-se-razbirame/2018/08/24/tezi-zodii-imat-goreshta-liubov-sys-streleca.385904", "text": "Знакът на зодия Стрелец се отличава от всички останали в зодиака, тъй като е знак на крайностите.\r\nРешителен, добър слушател и приятел, познанството със Стрелец може да бъде вълнуващо и полезно. Що се отнася до любовта и това с кои зодии може да създаде наистина хубава връзка, вижте в следващите редове.\r\n\r\nДвата зодиакални знака добре разбират своите необходимости. При връзката между Стрелец  и Близнаци, много рядко може да се стигне до лъжи и водене на паралелни връзки. Стрелецът не може да вирее в лъжовни взаимоотношения.\r\nОт друга страна Близнаците са добри в лъжите, но съберат ли се със Стрелец, ще си поиграят на доверие, докато не  изградят взаимно  уважение.\r\r\n                    \r\n                    С времето успяват да развият толкова много емоции помежду си, че понякога им е трудно да се справят с тях. Стрелецът може да открие нов смисъл в живота, а Близнаците връзка, която никога не са имали възможности да преживят.\r\nТова наистина може да бъде очарователна любовна история, само ако те не избягат от цялата тази емоция. Въпреки че сексът не е водещ за тях в една връзка, защото търсят своята духовна половинка, той все пак е изпълнен с приятни моменти.\r\n\n\r\n", "date": "2018.08.24", "title": "Тези зодии имат гореща любов със Стрелеца"}
{"url": "https://www.dnes.bg/football/2018/08/24/spipaha-iugo-loris-da-kara-sled-zapoi-v-london.386022", "text": "Капитанът на Тотнъм и френския национален отбор Юго Лорис бе спипан и беше обвинен, че е шофирал след употреба на алкохол, съобщават британските власти. Стражът е бил спрян от пътни полицаи за рутинна проверка в центъра на Лондон в ранните часове на 24 август.\r\n31-годишният Лорис ще се яви пред съда на 11 септември. \r\nВратарят беше в състава на Франция, който спечели титлата от Мондиал 2018 миналия месец.\r\nЮго Лорис премина в Тотнъм от френския Олимпик Лион през 2012 година, след което игра в 254 мача с екипа на \"шпорите\" от Северен Лондон.\r\nВ понеделник Тотнъм играе като гост на Манчестър Юнайтед в среща от третия кръг във Висшата лига.\r\n\r\n ", "date": "2018.08.24", "title": "Спипаха Юго Лорис да кара след запой в Лондон"}
{"url": "https://www.dnes.bg/obshtestvo/2018/08/24/prizvanie-lekar-doktori-podavat-ryka-na-vyzrastna-jena-i-sina-i.385980", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЛекари от Университетската болница \"Канев\" в Русе зарадваха с необикновен жест своя пациентка в нужда.\r\nМедиците от Клиниката по ортопедия по своя инициатива са събрали средства да доплатят поставянето на изкуствена тазобедрена става на 86-годишна социалнослаба жена.\r\nТе са се погрижили и за сина ѝ, който е напълно сляп, за да не бъде сам, докато майка му е в болница, пише .\r\n86-годишната Йорданка Тричкова изпада в паника след като пада и чупи крака си. Жената живее сама с 63-годишния си син, който е 100% инвалид - двамата разчитат само на пенсиите си.\r\nСлед успешната операция Йорданка вече е в отделението за рехабилитация и е щастлива.\r\nЛекарите от ортопедията ще подпомогнат финансово жената и в първите ѝ дни, след като се прибере у дома със сина си.", "date": "2018.08.24", "title": "Призвание лекар: Доктори подават ръка на възрастна жена и сина й "}
{"url": "https://www.dnes.bg/stranata/2018/08/24/kyde-i-za-kolko-nai-tyrsenite-imoti-v-golemite-gradove-na-bylgariia.385987", "text": "Инвестицията в недвижим имот е сериозна стъпка, която всеки от нас премисля добре, преди да се спре на конкретен имот. Във всеки град има предпочитани и не толкова предпочитани райони за покупка на жилище, като съответно и разликата в цените може да бъде фрапираща. В тазседмичната ни анкета експерти обобщават тенденциите в София, Пловдив, Варна и Плевен:\n\r\nОт години насам най-скъпите квартали разбира се са: Център, Иван Вазов и Лозенец, като от тях най-скъп е района около Докторски паметник. Това са кварталите, които са се наложили като най-предпочитани, защото клиентите ги смятат че са най-престижните места за живеене в София.\r\n                    \r\n                    \r\nОт гледна точна на кварталите, където цените на квадратен метър са най-ниски са съответно: Обеля, Модерно предградие и Орландовци. И тук тази тенденция не е от вчера. От много години това са най-малко предпочитаните квартали. Лично за мен това е наложено мнение.\n\r\nНай-продаваните апартаменти си остават двустайните в новото строителство. Като се търси функционални такива и един от най-важните фактори и комуникативното място – лесното придвижване до възловите точки на София.\n\r\nОсновните критерии за анализ на имот са местоположение, площ, брой помещения, етажност, изложение, тип строителство, инфраструктура, доходност. На база тези критерии са се обособили в определени места от кварталите зони с най-голямо търсене и съответно с най-високи цени.\n\r\nЗа идеален център това са зоните около Градската градина, Главната, Бяла зона с цени 1100 - 1200 евро за кв.м, Център – в зоната на ВМИ, ВХВП, Пловдивски университет, магазин \"Гранд\" - 800 - 900 евро, за квартал \"Кършияка\" най-скъпа зона е около Новотела до църквата св. Иван Рилски – 790 - 850 евро за кв. м, в квартал \"Смирненски\" се обособи в последните три години е зоната около МОЛ Пловдив с обявени цени 730 - 800 евро за кв.м за ново и стари монолити 800 евро за кв.м.,в квартал \"Тракия\" - най-търсен от млади семейства, са зоните около Форума, новата Община, с цени 650 - 710 евро за ново строителство и панелно строителство 640 - 680 евро за кв.м., Квартал Христо Ботев е разделен на три подрайона Кючюк Париж, Въстаннически, Южен. С най-високи цени в подрайон Кючюк Париж е зоната около Събота пазар с цени за ново 650-690 евро за кв.м, за Въстаннически е новата община и Камела – цени за ново строителство 600 -630, стар монолит 650 - 660 евро за кв.м, панелни жилища 660 евро за тристайни, а двустайни панелни - 722 евро за кв.м , за \"Южен\" - имотите в зоната на магазини \"Била\" и \"Триумф\" с цени за ново строителство 550 - 600 евро кв.м, панелно строителство 650 евро за кв.м.\n\r\nКварталите с най- ниски цени са \"Христо Ботев\" - Южен ,защото е най-отдалечен от централната част на града и все още не са обособени зелени площи за парк, и магазините са недостатъчни, следван от \"Смирненски\" в зоната на комплекс \"Орхидея\"1- поради отдалеченост от централната градска част, в \"Кършияка – в зоната близо до м-н \"Кауфланд\" в близост до промишлена и складова зона, в район\"Тракия\"- в зоните до околовръстното шосе поради отдалеченост от магазини и транспортни спирки.\n\r\nНараства броят на купувачите, които търсят имот за инвестиция. Масовото търсене за инвестиционен имот е за двустаен апартамент, на среден етаж, около 60 м2, за предпочитане обзаведен и готов за отдаване под наем, в районите с университети, а именно Център, Левски, както и всички райони в непосредствена близост на вече изброените.\n\r\nЛокацията е факторът, който винаги ще има най-сериозен принос при формирането на цените на имотите. Това е и причината за локация да се заплаща най-много. Едни от най-желаните, респективно най-скъпи квартали в града си остават всички централни райони, като Идеален Център, Общината, Нептун, Генерали, Гръцка махала, Спортна зала, ВИНС, Чаталджа, Червен площад, Окръжна болница. Съвсем естествено, в случай, че искаме да закупим имот с морска панорама, би следвало да разширим финансовата рамка и да се насочим към районите, които биха могли да ни гарантират такава, а именно: Евксиноград, Траката, местност Свети Никола. \n\r\nМорската панорама обикновено е изискване, което имат купувачите търсейки имот за лично ползване, а не за инвестиция. Стандартното търсене за тристаен апартамент за лично ползване отново е на среден етаж, в сграда с добре поддържани общи части. Трите помещения са задължителни, когато става въпрос за имот, който търсим за себе си, а не за инвестиция. Квадратурата варира в зависимост от финансовата рамка на купувачите. Най-евтините квартали в рамките на града са съответно най-отдалечените от Център, а именно: Владиславово и Кайсиева градина. Към тях можем да причислим и квартал Аспарухово и Виница, където все още би могло да се закупи имот на атрактивни цени.\r\nСпецифично за град Плевен е неговото разположение, най-общо казано града се състои от голяма индустриална зона по протежение на целия град, два големи квартала (Дружба и Сторгозия) и градска част.\n\r\nДвата най-големи квартала са съставени главно от панелни и ЕПК жилища, с добра инфраструктура и уредени от към удобства (училища, градски превоз, ТЕЦ и др.), което ги превръща в интересни за търсещите имот за собствено ползване, като на места цените се доближават до тези в градска част – 300 – 500 евро на кв.м. за най-търсените двустайни апартаменти.\n\r\nВ крайните жилищни сгради в кварталите цените са по-ниски, но в същото време се запазва интереса и при наличието на оферта на нормална пазарна цена, продажбата се извършва почти моментално.\n\r\nНаблюдава се засилен интерес в района на Медицинския университет, който се налага като най-добра локация за инвестиционен интерес. Търсенето в градска част и централните райони е засилено и трайно се задържат цените, основно в рамките на 400 - 600 евро на кв.м, като има и изключения за имоти в добри сгради, с добра локация - при тях може да се постигне и доста по-добра цена.\n\r\nВ Източната част на града и идеалния център, (в който район се намира и Медицинския университет), търсенето е засилено, което естествено доведе и до търсене на парцели за строителство и появата на нови сгради. Офертни цени на ново строителство в района са между 500 - 600 Евро на кв.м., като има изключения от тези нива и в двете посоки.", "date": "2018.08.24", "title": "Къде и за колко: Най-търсените имоти в големите градове на България?"}
{"url": "https://www.dnes.bg/notifikacii/2018/08/24/pri-proverka-sobstvenik-na-magazin-udari-danychen.386006", "text": "Задържан е собственик на магазин за риба, ударил данъчен по време на опит да извърши проверка на обекта.\r\nИнцидентът е станал в района на общинския пазар \"Краснодар\" в Бургас, съобщиха от МВР.\r\nПострадалият бил със свои колеги, които били блъскани и грубо обиждани от собственика на магазина.\r\nБизнесменът е ударил единия от служителите, в момент, в който се навел да събира от земята разпилени документи и вещи.\r\nСобственикът на магазина е задържан за 24 часа, като по случая е образувано бързо полицейско производство.", "date": "2018.08.24", "title": "При проверка: Собственик на магазин удари данъчен"}
{"url": "https://www.dnes.bg/stranata/2018/08/24/shte-se-stroi-li-na-silistar-borisov-stopira-zasega.386027", "text": "Ще се строи ли около плажа Силистар на Южното Черноморие? Този въпрос предизвика различни реакции, намеси се и премиерът Бойко Борисов.\r\nТой разпореди на кмета на Царево Георги Лапчев да задържи и да не изпълнява решението на Общински съвет - Царево по казуса \"Силистар\", съобщиха от ГЕРБ.\r\nНаскоро общинските съветници в Царево дадоха одобрение за изработване на план за застрояване парцел от над 22 декара в местността Силистар.\r\nБорисов възложи на кмета на Царево да не изпълнява решението до пълното убеждаване на обществеността в правотата на това решение на Общинския съвет.\r\nУтре пък Георги Лапчев ще даде пресконференция по казуса.", "date": "2018.08.24", "title": "Ще се строи ли на Силистар? Борисов стопира засега"}
{"url": "https://www.dnes.bg/balkani/2018/08/24/nimh-za-bruno-ciklonyt-shte-donese-hlad-a-ne-poroi.386007", "text": "През почивните дни ще има захлаждане, но не се очакват порои и сериозно влошаване на времето, настояват от Националния Институт по метеорология и Хидрология пред БНТ във връзка с информация в балкански медии, че  се очаква силен циклон, който да връхлети Балканите.\r\nСиноптиците уточнили, че циклонът \"Бруно\", за който днес писаха македонски медии, тръгва от Скандинавието, преминал е през северните части на Италия, но при нас влиянието му ще бъде много по-слабо.\r\nСпоред инфомация на цестник \"Вечер\" циклонът удря Балканския полуостров в петък и събота с условия за силни бури, придружени с поройни дъждове, силен вятър и градушка, които може да предизвикат проблеми в региона.\r\n\"Вечер\" написа още, че значително по-хладния въздух ще доведе до рязко понижение на температурите, което пък ще създаде условия в най-високите планински райони на Балканския полуостров за падането на първия сняг за сезона.", "date": "2018.08.24", "title": "НИМХ за \"Бруно\": Циклонът ще донесе хлад, а не порои!"}
{"url": "https://www.dnes.bg/stranata/2018/08/24/poznavate-li-go-izdirvat-se-rodnini-na-myj-s-demenciia.386029", "text": "Полицията в Бургас издирва близки на мъж с деменция, който е бил открит днес в квартал \"Меден рудник\". Той няма документи, не помни кой е и няма представа какво е правил в квартала.\r\nОт МВР призовават гости и жители на града, ако имат информация да се обадят на тел. 112 или в най-близкото районно управление.\r\nМъжът ще остане за 24 часа в 4-то районно управление на Бургас.", "date": "2018.08.24", "title": "Познавате ли го? Издирват се роднини на мъж с деменция"}
{"url": "https://www.dnes.bg/balkani/2018/08/24/tainata-na-ohridskite-perli-dyrjat-ia-dve-semeistva-v-ohrid.385936", "text": "  \r\nДве семейства в македонския град Охрид държат тайната на състава на прочутите охридски перли, отбелязва Ройтерс.\n\r\nСемействата Филеви и Талеви правят бижута в Охрид, който е включен в списъка на световното културно наследство на ЮНЕСКО от 1920 г. Те нанасят емулсия с тайни съставки върху малки парченца седеф.\n\r\nАз я получих /тайната рецепта/ от моя баща Никола, моят баща - от моя дядо Михайло, а моят дядо - от моя прадядо Никола, каза Михайло Филев, който сега държи семейния бизнес.\n\r\nПроцесът на изработване на охридските перли започва през зимата, когато рибата плашица, чиито люспи са една известна съставка на емулсията, се лови в Охридското езеро.\r\n                    \r\n                    \r\nНай-малко осем пласта от емулсията се нанасят, за да се изработи перла. Колкото повече са слоевете, толкова по-висока е цената, като някои бижута достигат цена от стотици евро, пише БТА. \n\r\nНякои от бижутата, изработени от семействата Филеви и Талеви, са носени от знатни дами, включително британската кралица Елизабет и датската кралица Маргарете. \r\n ", "date": "2018.08.24", "title": "Тайната на охридските перли: Държат я две семейства в Охрид"}
{"url": "https://www.dnes.bg/notifikacii/2018/08/24/specakciia-spipaha-trima-maistori-na-diplomi-mente.385992", "text": "Трима мъже са задържани за съставяне и разпространение на фалшиви дипломи за завършено основно образование, съобщиха от МВР.\r\nСпецоперацията е проведена на 22 август от криминалисти от Казанлък. В района на село Шейново полицаите спрели за проверка лек автомобил \"Пежо\" и при претърсване в него открили 10 неистински дипломи за завършено основно образование.\r\nВеднага бил задържан шофьорът – 45-годишен мъж, а в дома му били намерени и иззети множество ксерокопия на лични карти, снимки на лица и компютърни конфигурации. В хода на операцията криминалистите претърсили офис и жилище в града, собственост на 39-годишен местен жител.\r\nОттам те иззели печати на учебни заведения, ксерокопия на лични карти, компютърни конфигурации и магнитни носители на информация. Мъжът също бил задържан.\rУстановен е и техен съучастник – 33-годишен мъж, който е отведен в полицейския арест.\r\nПо случая е образувано досъдебно производство, работата по документирането му продължава под надзора на прокуратурата.", "date": "2018.08.24", "title": "Спецакция: Спипаха трима \"майстори\" на дипломи менте"}
{"url": "https://www.dnes.bg/eu/2018/08/24/rim-krai-na-migraciiata-ili-krai-na-vnoskite-ni-v-es.386016", "text": "Италианският вицепремиер Луиджи ди Майо даде на Европейския съюз срок до днес да намери решение за репатриране на мигрантите, блокирани в момента в пристанището на Катания на остров Сицилия на кораба \"Дичоти\", предаде Франс прес.\n\r\n\"През последните няколко месеца имахме възможност да видим как действа умереният подход към ЕС и как действа твърдата линия към него\", обяви във Facebook ди Майо, който е лидер на Движението \"Пет звезди\" (Д5З).\n\r\nОще вчера Ди Майо каза: \"По отношение на твърдата линия, искам да направя друго предложение. . . Ако ЕС упорства в това си поведение, ако утре срещата в Еврокомисията не реши нищо, не остава друга възможност за кораба \"Дичоти\" и за преразпределението на мигрантите, аз и цялото Движение \"Пет звезди\" няма да искаме да отпускаме повече по 20 млрд. евро годишно на ЕС\".\r\n                    \r\n                    \r\nПо-голямата част от бюджета на ЕС идва пряко от държавите членки. Всяка страна участва в него според своя БВП и в замяна получава част от бюджетните средства.\n\r\n\"Италия не заплашва ЕС с излизане от общността, но разчита на по-голяма солидарност от страна на ЕС по въпроса за незаконните мигранти\", каза Ди Майо по първи канал на държавната телевизия РАИ, цитиран от агенция АНСА.\n\r\n\"Нашето правителство не казва, че не иска да изпълнява задълженията си, но не желаем да ни въртят на пръста\", каза Ди Майо. \n\r\n\"Какъв сигнал даваме, като наведем глава? Гражданите изискват уважение към Италия\", добави вицепремиерът.\n\r\nИталия е третият по големина нетен вносител (след Германия и Франция), което означава, че тя дава повече, отколкото получава (близо 20 млрд. евро, срещу около 14 млрд. в замяна.\n\r\nДнес в Брюксел се провежда неофициална среща по въпросите на миграцията с участието на 12 държави. Тя беше предшествана от поредния отказ на италианския вътрешен министър Матео Салвини, председател на крайнодясната партия \"Лига\", да приеме кораба на бреговата охрана \"Дичоти\" с десетки мигранти на борда, повечето в критично състояние.", "date": "2018.08.24", "title": "Рим: Край на миграцията или край на вноските ни в ЕС!"}
{"url": "https://www.dnes.bg/stranata/2018/08/24/dvumesten-samolet-se-zapali-pri-kacane-pilotyt-zagina.386033", "text": "Двуместен самолет не е успял да кацне и се е ударил в пистата на летище в Балчик. Пилотът е загинал на място, съобщиха от пресцентъра на Министерството на транспорта, информационните технологии и съобщенията, цитирано от \"Фокус\".\r\nВ 17:45 двуместен самолет Cirrus SR22 излита от летище Лесново. Летял е в неконтролирано въздушно пространство на височина 3100 метра, след което преминава през въздушното пространство на летище Варна и в 18.54 часа е предаден за кацане на летище Балчик. \r\nПилотът е потвърдил, че е осъществил контакт с летище Балчик и се е насочил за кацане. \r\nПри кацането се е ударил силно в пистата, преобърнал се е и се е запалил. Пилотът е загинал на място. \r\nПредстои екип на Звеното за разследване на авиационни произшествия към Министерството на транспорта, информационните технологии и съобщенията да започне разследване на инцидента. ", "date": "2018.08.24", "title": "Двуместен самолет се запали при кацане, пилотът загина"}
{"url": "https://www.dnes.bg/akoshtete-vqrvaite/2018/08/24/te-sa-syobrazitelni-nai-opravnite-sred-zodiite-sa.385989", "text": "Повечето хора смятат, че \"интелигентността\" се отнася до това колко добре някой се справя в училище. Истината е, че има различни видове интелигентност, а високото IQ не винаги е гаранция, че човек притежава мотивация и здрав разум, които да го навигират през живота.\n\r\nИма хора, които някак инстинктивно се оправят с живота си по-умело от други. Те просто знаят как по най-добрия начин да се справят с много различни хора и ситуации. Те усещат фините промени в социалната атмосфера и умеят да се нагаждат според тях.\n\r\nТези оправни хора са наясно как да използват своите силни страни, така че да са им от полза и знаят кога трябва да предложат или пък да поискат помощ . Тези хора определено разпознават съобщенията и предупрежденията, които получават в живота си и се съобразяват с тях.\r\n                    \r\n                    \r\nИма няколко зодиакални знаци, които се оправят малко по-добре с живота си в сравнение с  другите, именно заради изброените по-горе качества:\n\r\nЕто и кои са те:\n\r\n\n\r\nХората от този знак са импулсивни и често реагират прибързано (преди да обмислят ситуацията), това обаче не означава, че те не са оправни или че не се справят отлично с живота. Всъщност, способността на хората от зодия Овен да се впускат в действие на момента, е една от най-силните им страни. Докато другите стоят настрана, опитвайки се да разберат откъде идва проблемът и кой трябва да поеме отговорност за него, човекът Овен вече се е погрижил за разрешаването на проблема и то без много да му мисли и без да губи излишно време.\n\r\n\n\r\nТелците усещат невидимите граници в различните аспекти на живота и умеят да се движат спрямо тях . Те си имат \"територия\" според, която се простират и не се хвърлят в непознати и рискови ситуации. Те  имат и умение да оценяват правилно стойността на нещата и за това често  се справят отлично с финансите си. Една от най-силните им страни е тяхната нужда от сигурност. Те хем знаят как да получат това, което искат и то на най-добрата цена, хем са готови  да направят всичко по силите си, за да защитят собствеността си или хората, които обичат.\r\nВижте кои са останалите звезди в", "date": "2018.08.24", "title": "Те са съобразителни! Най-оправните сред зодиите са... "}
{"url": "https://www.dnes.bg/travel/2018/08/24/bol-turisti-v-turciia-cenite-na-hrani-i-napitki-skochiha.385979", "text": "Няма да позволим на опортюнистите да се възползват от факта, че в турските курорти в момента има огромен брой туристи, заяви турският министър на културата и туризма Мехмет Ерсой, цитиран от Анадолската агенция.\r\nЕрсой посочи, че все още има информации в медиите, че в популярния курорт Бодрум малка бутилка вода се продава в кафенетата край плажовете за 10-15 турски лири (1,60-2,50 долара), а лахмаджунът се продава за 70 лири (11,6 долара), предава БТА.\r\n\"Такива неща убиват бъдещето на туризма. Отсега нататък няма да позволяваме това повече да се случи\", зарече се Ерсой пред Анадолската агенция.\r\nЗа кратко турският туризъм се оказа в безизходица заради нежелани инциденти и увеличение на цените, но тези дни ще останат в миналото, посочи министърът на туризма.\r\r\n                    \r\n                    Броят на чуждестранните туристи ще продължи да се увеличава следващите сезони, но целта на министерството на културата и туризма е не толкова увеличаване на броя на туристите, а увеличаване на приходите в туризма, изтъкна Ерсой.\r\nЕгейските и средиземноморските курорти в Турция се препълниха през последните дни по повод деветдневната ваканция за Курбан байрам. \r\nНа фона на огромния брой туристи в курортите се появиха информации за много завишени цени на храни и напитки в барове и ресторанти, на фона на срива на турската лира.\r\n ", "date": "2018.08.24", "title": "Бол туристи в Турция! Цените на храни и напитки скочиха"}
{"url": "https://www.dnes.bg/stranata/2018/08/24/skandal-a-posle-boi-dvama-udriaha-jena-zaradi-imot.385956", "text": "Двама мъже са задържани в полицията в Ардино, защото нанесли побой на 64-годишна жена.\r\nИнцидентът станал снощи около 19:00 часа в кв. \"Орлово гнездо\" в града.\r\nПо първоначални данни спорен имот е в основата на скандала, съобщиха от полицията в Кърджали.\r\nЗадържаните са на 40 и 49 години.\r\nМатериалите по случая ще бъдат внесени в съда по Указа за борба с дребното хулиганство.", "date": "2018.08.24", "title": "Скандал, а после бой: Двама удряха жена заради имот"}
{"url": "https://www.dnes.bg/crime/2018/08/24/spipaha-shofior-s-4-27-promila-v-dupnica.385962", "text": "Водач с 4,27 промила алкохол в издишания въздух са задържали служители на РУ Дупница. \r\nШофьорът, на 37 години, е бил заловен след проверка, извършена вчера на ул. \"Св. Георги\" в града. \r\nСрещу него е образувано досъдебно производство.", "date": "2018.08.24", "title": "Спипаха шофьор с 4,27 промила в Дупница"}
{"url": "https://www.dnes.bg/stranata/2018/08/24/dobra-polichba-biala-liastovica-se-poiavi-v-strelcha.385960", "text": "Бяла лястовица в ято от черни събратя се появи в Стрелча. Пристигането й предизвика силен интерес сред хората, някои от които заснеха птицата и качиха видеото в социалната мрежа.\r\nКлипът вече има хиляди преглеждания и десетки споделяния само за първите си 24 часа във Facebook, пише \"Дарик\".\r\nБялата лястовичка и нейните черни спътници са знак за наближаването на есента. По традиция необичайната лястовичка се приема като символ на надеждата и вярата в доброто. Затова и хората в Стрелча я приемат с увереност, че природата дава знак за благополучие и щастливи дни.\r\n\r\r\n                    \r\n                    До момента не е изследвано статистически една на колко лястовици е бяла, но според експерти това е изключително рядко явление. Тези екземпляри са като останалите от вида градска лястовица и са приемани от ятото като тези с обичайна окраска.\r\nВ Пазарджишко са се появявали през 2005-2006 г., като тогава две лета поред бе забелязвана по една бяла лястовица - първо на пътя за Пловдив, а после - и на изхода към Пещера.\r\nПрез 2009 г. бе заснета още една - над село Крали Марко.", "date": "2018.08.24", "title": "Добра поличба: Бяла лястовица се появи в Стрелча!"}
{"url": "https://www.dnes.bg/travel/2018/08/24/dobrinishte-s-obeshtaniia-za-turizym-i-prez-chetirite-sezona.385965", "text": "Намирайки се на около час и половина път от София, Добринище е балнеоложки център още от 60-те гони на миналия век. Градът е туристическа дестинация отдавна, като в момента жителите са 2800, а легловата база за туристи е към 3000. Повечето са в частни хотели и къщи за гости на хората от Добринище, а има и 4 по-големи комплекса. Това каза Китан Галчев, кмет на Добринище, в ефира на \r\n„Легловата база е постоянно пълна - и през зимата, и лятото. Сега, в момента, няма места и през лятото отчитаме по-голяма посещаемост. През миналия век идваха повече посетители през лятото, когато нямаше ски туризъм, след това минахме и през него. Според мен Добринище напредва все повече като целогодишна дестинация за туризъм. Искаме този туристически продукт да се предлага от хората на Добринище, за да има по-голяма устойчивост“.\r\r\n                    \r\n                    Кметът разказа, че за ски сезона Добринище предлага една писта от 4,5 км. На нея могат да карат около 2000 скиори, като тя се обслужва от двуседалков лифт. Има и малка писта, за обучения, от около 250 метра с два влека, както и голяма писта „Стената“, която е за по-екстремните скиори.\r\n„Имаме 4 големи комплекса, които предлагат СПА с минерална вода и голям плувен басейн. Хубавото в Добринище е, че имаме минерална вода. Наблизо има и преходи, които могат да се направят за ден. Предлагаме и големи възможности за религиозен и културен туризъм“.\r\nГалчев разказа още, че близостта на Добринище до Банско е много голям плюс. Той поясни, че помощта, която получават хората от селището от Банско, е много голяма, защото за всяко населено място е много важна инфраструктурата.\r\n„Благодарение на община Банско, с техни собствени средства, всяка година асфалтираме поне 2-3 улици. В момента работим основно по инфраструктурата. Нашата политика е градът ни да стигне може би до 4000 леглова база. Според нас това е оптималният вариант, при който да може една туристическа дестинация да работи добре и нормално. Надяваме се те да бъдат в малки семейни хотели и да се предлагат от жители на Добринище“. \r\n", "date": "2018.08.24", "title": "Добринище с обещания за туризъм и през четирите сезона"}
{"url": "https://www.dnes.bg/politika/2018/08/24/vmro-s-nov-priziv-kym-caria-stiga-veche-pretencii.385966", "text": "ВМРО призова бившия премиер Симеон Сакскобургготски да се откаже от всякакви претенции към България.\r\nВчера съдът отсъди, че дворецът \"Врана\" се присъжда на държавата, но Сакскобургготски и семейството му трябва да получат 1 323 495 лв. за ремонтите и реставрацията на имота.\r\nВоеводите приветстваха решението на съдиите срещу исканията на бившия премиер.\r\n\"Призоваваме Симеон Сакскобургготски да прояви благородството, за което претендира, и да се откаже от по-нататъшни претенции спрямо България. Какъвто и да е изходът от подобни претенции, те само ще затвърдят ниското доверие на българите към Сакскобургготски и неговото неотдавнашно участие в българската политика\", обявиха от ВМРО в позиция до медиите.\n\n\n\r\r\n                    \r\n                    Партията напомни, че преди година се появиха идеи за споразумение между държавата и Сакскобургготски.\r\n\"Още тогава ВМРО се противопостави на тези идеи. Премиерът Борисов се вслуша в тази позиция на Патриотите от ВМРО и се отказа от подобни постъпки. От онзи момент насам вече във второ дело се потвърждава правотата на тази позиция на ВМРО\", пишат още воеводите.\r\nТе декларират, че уважават историческата роля на монархическата институция в България.\r\n\"Въпреки многото съдбоносни грешки в новата история, царската институция е символ на българската независимост във вековете\", признават от ВМРО.\r\nВоеводите обаче допълват, че в същото време огромната част от въпросните имоти са част именно от институцията, а не са лични имоти на царете.\r\n\"Това означава, че те принадлежат на държавата България. Това казва сега и българският съд. Освен това, напомняме, че България днес е република и въпросът с имотите не може да се натоварва с някакви исторически сантименти, нито пък Симеон Сакскобургготски следва да се опитва да се представя едва ли не като безспорен цар\", пишат още от ВМРО.\r\nТе допълват и че Сакскобургготски още преди десетилетия е оставил българите с грешното впечатление, че няма да има никакви претенции към страната си.\r\n\"Сега обаче картината се оказва съвсем различна. Затова ВМРО още веднъж се обръща към него: Господин Сакскобургготски, призоваваме Ви да продължавате да намирате начини да бъдете полезен на България, както неведнъж сте го правили, а не да бъдете полезен само на себе си\", завършват те.", "date": "2018.08.24", "title": "ВМРО с нов призив към Царя: Стига вече претенции!"}
{"url": "https://www.dnes.bg/sofia/2018/08/24/verijno-ptp-na-okolovrystnoto-lineika-i-koli.385973", "text": "Тежък пътен инцидент на столичното \"Околовръстно шосе\".\r\nКрай \"Овча купел\" са катастрофирали няколко автомобила и линейка.\r\nАвтомобилът на Спешна помощ е бил частен и по време на инцидента е превозвал пациент.\r\nБолният от линейката веднага е бил прехвърлен в друга.\r\nЗа щастие от самия удар няма сериозно пострадали, двама души са леко ранени.\r\nСигналът за инцидента е подаден в полицията около 10:46 часа.\r\nСвидетели на ПТП-то твърдят, че шофьорът на автомобила, предизвикал катастрофата, е бил неадекватен.\r\nТрафикът в района е силно затруднен. Регулира се от пътни полицаи.\r\n ", "date": "2018.08.24", "title": "Верижно ПТП на Околовръстното: Линейка и коли"}
{"url": "https://www.dnes.bg/stranata/2018/08/24/na-poligon-shabla-shte-ima-strelbi-obiaviha-opasni-zoni.385967", "text": "Временно опасни зони ще има във връзка с планирани въздушни стрелби на полигон \"Шабла\". \r\nЛетателни екипажи от състава на Военновъздушните сили ще проведат от 27 до 31 август 2018 г. полети за стрелби по въздушни мишени, съобщиха от Министерството на отбраната.\r\nПри тяхното провеждане в периода 08:30 ч. на 27 август до 19:00 ч. на 31 август (резервен период от 3 до 5 септември 2018 г.) се активират временно опасни зони.\r\nТе се намират в района на зенитния полигон на ВВС и прилежащата акватория на Черно море, в границите на акваторията, заключена между нос Карталборун, нос Калиакра и линията, отстояща на 55 мили (100 км) успоредно на бреговата ивица и в пространството над тях до височина 20 000 метра.\r\nРежимът на корабоплаване в посочените граници по време на стрелби е особен.\r\nПрез посочения период над населените места източно от град Добрич ще се извършват полети с военни самолети и вертолети, някои от които на малки височини.\r\n ", "date": "2018.08.24", "title": "На полигон \"Шабла\" ще има стрелби, обявиха опасни зони"}
{"url": "https://www.dnes.bg/crime/2018/08/24/hvanaha-sedem-familii-krali-tok-v-starozagorsko.385970", "text": "Полицията разкри седем фамилии, които крадат ток в село Нова махала, община Николаево, съобщиха от МВР в Стара Загора.\r\nПри извършени съвместни проверки на служители от участък Гурково при РУ - Казанлък и служители на електроразпределително дружество е установено неправомерно присъединяване към електроразпределителната мрежа на 7 къщи.\r\nПо повод кражбите на ток са образувани бързи производства за престъпления по чл.234 в, ал.1 от НК.", "date": "2018.08.24", "title": "Хванаха седем фамилии, крали ток в Старозагорско"}
{"url": "https://www.dnes.bg/bulgaria/2018/08/24/ot-i-za-bylgariia-ruana-r-stopira-2-poleta-w-zz-a-r-8.385975", "text": "Отменени полети, стачки... Последните месеци нискотарифните авиопревозвачи, които оперират и у нас, бяха застигнати от купища проблеми, които рефлектираха върху пътуващите от и за България.\r\nRуаnаіr и Wіzz Аіr пpoдължaвaт дa cпиpaт пoлeти, макар последните две години да водиха битки за български пасажери.\n\n\n\r\nТака от началото на ноември иpлaндcĸaтa aвиoĸoмпaния пpeĸpaтявa пoлeтитe мeждy Πлoвдив и Бpюĸceл (Шapлepoa) и Mилaнo (Бepгaмo). Причината – търговска.\r\nWіzz Аіr на свой ред cпиpa 8 мapшpyтa oт Coфия и Bapнa пopaди нeдocтaтъчнo тъpceнe.\r\nCтaвa дyмa зa мapшpyтитe oт бългapcĸaтa cтoлицa дo итaлиaнcĸитe лeтищa Kaтaня и Heaпoл, гepмaнcĸoтo Hюpнбepг, швeйцapcĸoтo Бaзeл, гpъцĸoтo в Aтинa и иcпaнcĸoтo в Maлaгa.\r\r\n                    \r\n                    Aвиoĸoмпaниятa нямa дa лeти и oт Bapнa дo Teл Aвив и Mилaнo (Бepгaмo) пpeз cлeдвaщитe няĸoлĸo мeceцa.\r\nКакто Dnes.bg вече писа от нaчaлoтo нa нoeмвpи Wіzz Аіr cпиpa и мapшpyтa мeждy Coфия и Bapнa. \r\nHиcĸoтapифният пpeвoзвaч oбeщa дa възcтaнoви пoлeтитe дo cпpeнитe дecтинaции пpeз лятoтo нa 2019 г.", "date": "2018.08.24", "title": "От и за България: Rуаnаіr стопира 2 полета, Wіzz Аіr – 8"}
{"url": "https://www.dnes.bg/notifikacii/2018/08/24/dron-zasne-izolirano-pleme-v-braziliia.385964", "text": "\r\nНяколко души, разхождащи се на поляна насред гъстата амазонска растителност - тези невиждани кадри бяха заснети от дрон близо до границата на Бразилия с Перу. Те разкриват съществуването на ново изолирано племе, открито от Индианската национална фондация, предаде Франс прес.\n\r\nЗаписът бе направен обществено достояние тази седмица, въпреки че датира от миналата година. Кадрите са заснети от Индианската национална фондация по време на няколко експедиции в долината Жавари - зона, която е много труднодостъпна и се намира в югоизточната част на бразилския щат Амазонас. \r\nПо принцип именно там са събрани досега повечето от доказателствата за съществуването на изолирани племена в страната. Досега Индианската национална фондация се е свързала с 8 от тези изолирани общности. Тя има доказателства за съществуването на още 11 други племена, с които засега връзка не е осъществявана.\n\r\nЗа да стигнат до зоната, в която са намерени повечето от доказателствата за съществуването на изолираните племена, експедициите, съставени от членове на Фондацията, както и от полицаи, са прекосили 180 километра реки и пътища, а после и още 120 километра в джунглата. Помощ на експедициите са оказали членове на общността канамари, които били големи познавачи на района.\n\r\nСпоред Индианската национална фондация има 107 сигнала за присъствието на изолирани автохтонни групи в Бразилия. Миналия месец Фондацията публикува кадри на човек, за когото се смята, че е единственият оцелял от изчезнало племе в бразилска Амазония. Този човек живеел в зоната Танару в щата Рондония на границата с Боливия. \n\r\nСмята се, че той е обикалял из гората 22 години, след като племето му е изчезнало в резултат на инвазия на експлоататори на дървесина и на поземлени собственици. Кадрите с този мъж са направени още през 2011 г., но има доказателства, че той все още е жив, пише БТА.\n\r\nСитуацията с тези изолирани общности притеснява специалистите, които твърдят, че от страна на селскостопанския и хранително-вкусовия отрасъл и на търсачите на минерали има атаки и натиск за изземване на техните земи. Над 800 000 души, които са от 305 етноса и които говорят 274 различни езика, живеят в Бразилия - страна с 208-милионно население, според официалните данни.", "date": "2018.08.24", "title": "Дрон засне изолирано племе в Бразилия"}
{"url": "https://www.dnes.bg/business/2018/08/24/ima-li-krai-krizata-mejdu-sasht-i-kitai.385968", "text": "Ще се задълбочи ли кризата между САЩ и Китай, след като двете страни не успяха да постигнат пробив в преговорите от последните два дни във Вашингтон? След като през май бе обявена първата мярка от санкции и самият президент на Китай бе в САЩ, последва ръкостискане и едва ли не отмяна на тези санкции, но те влязоха в сила само седмица по-късно въпреки срещите. Това припомни Евгений Кънев, икономист, в ефира на \r\n„Тоест не можем да твърдим, че е възможен въобще пробив, защото излиза, че санкциите са част от стила на управление на Тръмп. Когато той нарочи някого за виновник за бедите и проблемите в икономиката на САЩ, а след това сключи споразумение, но проблемът не се решава, той няма с какво да се извини“.\r\r\n                    \r\n                    Икономистът каза, че повечето наблюдатели смятат, че има нова реалност, която ще включва дълго продължаваща търговска война с Китай. Още повече, че от друга страна се готви или поне е обявен пробив в отношенията с Мексико по предефинирането на НАФТА.\r\n„Няма как той да каже, че е подписал договор с Мексиско по тези причини, после с Китай по други. Този инструментариум е част от неговия стил и ще има доста тежки последствия за американската икономика“.\r\nКънев каза още, че една от основната причина, която се изтъква за наличието на такава война с Китай е, че Китай трябва да се накаже не само заради търговския дефицит, а и защото краде технологии. Но това няма как да се реши с договор. По думите му, ако Доналд Тръмп се договори веднага с Китай, това ще означава, че не е спазил своето обещание - да ги накаже за практиките им, тъй като няма как да бъде постигнат автоматичен ефект без отстъпки от двете страни, за което призовават Китай.\r\n„Ако има нещо, което може да се извади като принцип при Тръмп, е неговото поведение. Има нещо много важно - той ненавижда многостранните договорености, договори, които Америка трябва да спазва. Припомням, че откакто той е президент, оттегли Америка от Парижкото споразумение за климата, от Тихоокеанското споразумение за търговия и инвестиции, замрази преговорите с Европа, ядрената сделка с Иран, преревизира НАФТА. Той се чувства ограничен да преговаря и да налага инструментите, с които разполагат САЩ. Другият му принцип е да отменя всичко, прието от Обама“.\r\nКънев сподели още, че ограничението на действия на Тръмп ще се случи, когато американската икономика тръгне рязко надолу или борсите започнат да се сриват. Според него това ще бъде голям проблем за президента Тръмп, защото единственият му актив, с който в момента се представя пред своята избирателна база и външният свят е, че благодарение на него Америка преживява някакво икономическо чудо.\r\nПо повод предстоящите избори икономистът каза, че вече има някой гласове, които характеризират идващите избори като „За или Против импийчмънт на Тръмп“. „Няма начин той да не усеща това нещо и да се опитва да произвежда новини, които да са позитив за републиканците“.\r\nПовече вижте на", "date": "2018.08.24", "title": "Има ли край кризата между САЩ и Китай?"}
{"url": "https://www.dnes.bg/kino/2018/08/24/aktrisata-doroteia-toleva-s-nagrada-ot-festival-v-madrid.385969", "text": "Късометражната версия на лентата Bullets of justice на режисьора Валери Милев спечели статуетка за най-добра поддържаща женска роля на Международния филмов фестивал в Мадрид. Призът е за младата актриса Доротея Толева, която бе най-високо оценена сред общо 9 номинирани в късометражния жанр.\n\r\n\"Ролята ми на Ракша във филма ми е любима. Образи като този дават на актьора възможност да се развива като артист, да пренебрегва суетата и схващанията си. Това е един андрогенен персонаж, който беше предизвикателство за мен. Благодарна съм на продуцента и режисьора, че ме избраха за ролята. Номинацията, както и наградата, истински ме зарадваха\", коментира Доротея Толева.\n\r\nBullets of justice е българо-казахстанска продукция с продуцент Тимур Турисбеков и режисьор Валери Милев, кастът включва български и международни актьори, а снимките на филма приключиха в началото на 2018 г. \r\n                    \r\n                    \r\nКъсометражната му версия бе номинирана в категориите \"Най-добра комедия\", \"Най-добър грим и костюми\", \"Най-добра поддържаща мъжка роля\" (Дани Трехо) и \"Най-добра поддържаща женска роля\" (Доротея Толева). \n\r\nДани Трехо, който изгрява с ролята си в емблематичната холивудска лента \"Жега\" и е едно от най-известните \"лоши момчета\" в световното кино, влиза в образа на баща на героинята на Доротея Ракша.\n\r\nВъпреки номинацията за \"Най-добра комедия\", филмът Bullets of justice е мулти-жанров. Действието се развива в бъдещето, след Третата световна война, когато американското правителство създава елитна армия от хибриди между хора и прасета. 25 години по-късно хибридите вече са на върха на хранителната верига, отглеждайки и хранейки се с хора, които третират като животни. Героинята на Доротея Ракша е ловец на глави от оцелелите представители на човешката раса, която има мисия да открие лидера на хибридите и да го унижощи.\n\r\nАктьорската кариера на Доротея Толева стартира първо в международни продукции, след като завършва кино и телевизия в New York Film Academy, Antony Meindl Acting Work Shop, Auditioning by heart by Crystal Carson. В момента тя прекарва половината от времето си в Лондон, тъй като агенцията, която я представлява, е ситуирана там. Отскоро Доротея вече снима и за български продукции.", "date": "2018.08.24", "title": "Актрисата Доротея Толева с награда от фестивал в Мадрид"}
{"url": "https://www.dnes.bg/zvezdi/2018/08/24/pink-spria-koncert-pregyrna-skyrbiashta-fenka.385953", "text": "Интересна случка се разигра по време на концерта на Пинк в Брисбън, Австралия във вторник.\r\n38-годишната певица е видяла плакат в публиката, на който пишело: \"Моето име е Леа, на 14 години съм. Загубих своята прекрасна майка миналия месец. Наистина искам една прегръдка. Моля те!\".\r\nПинк слязла от сцената, за да отиде при своята фенка и я прегърнала силно. Двете си направили селфита, а изпълнителката на \"Who Knew\" се е подписала на ръката на момичето.\r\n \r\nТийнейджърката била много щастлива, че има толкова мил идол. След концерта тя казала пред \"Yahoo!\": \"Плаках много и Пинк каза: \"Не плачи, ти си толкова красива. Всичко ще бъде наред!\". Тя беше много мила, много сладка\".\r\nОще за случая четете в \r\n ", "date": "2018.08.24", "title": "Пинк спря концерт, прегърна скърбяща фенка"}
{"url": "https://www.dnes.bg/notifikacii/2018/08/24/obidi-dyrpane-jeni-vilniaha-v-speshnoto-v-stara-zagora.385976", "text": "Четири жени са задържани в ареста за агресивни действия срещу дежурните лекари в спешния център в Стара Загора, съобщиха от МВР.\r\nСнощи, около 21:00 ч., в полицията било получено съобщение за скандал между граждани и медицинския персонал в ЦСМП-Стара Загора. \r\nОт изпратения на място полицейски екип е установено, че четири жени - на 40 г., на 35 г., на 44 г. и на 65 г., от Стара Загора, са се държали агресивно, като са отправяли обиди и заплахи и са дърпали дежурните лекари. \r\nВсички те са задържани за 24 часа. Образувано е бързо производство.", "date": "2018.08.24", "title": "Обиди, дърпане... жени вилняха в Спешното в Стара Загора"}
{"url": "https://www.dnes.bg/notifikacii/2018/08/24/trygva-testvat-prez-uikenda-tyrgovskiiat-registyr.385977", "text": "Очаква се в понеделник Търговският регистър да заработи в пълния си капацитет. \r\nСистемата ще бъде тествана в събота и неделя, за да се избегнат отново технически проблеми, съобщи БНТ.\r\nСривът в системата на Търговския регистър продължава вече повече от десет дни, като засега причината за техническата повреда още не е ясна.\n\n\n\r\nКризата доведе до оставката на директора на Агенцията по вписванията Зорница Даскалова.\r\nВчера премиерът Бойко Борисов коментира пред журналисти, че специалистите по възстановяването дейността на Търговския регистър работят денонощно. \r\nТой заяви, че става въпрос за огромна база данни. По думите му, по-лошото от това да не се включва веднага регистърът, е след това базата данни да даде грешка. Затова препоръча експертите за 2-3 дни да бъдат оставени на спокойствие.", "date": "2018.08.24", "title": "Тръгва! Тестват през уикенда Търговският регистър "}
{"url": "https://www.dnes.bg/cars/2018/08/24/google-navliza-sys-samoupravliavashti-koli-v-kitai.385971", "text": " Пазарът на автономни коли продължава да се разширява, а Waymo е твърдо решена да се възползва от тенденцията. Производителят на автономни коли, който е собственост на Google, основа подразделение в Шанхай. Това демонстрира поредния опит на интернет гиганта да си проправи път към пазара в Китай въпреки строгите регулации.\r\nWaymo създаде новото дружество Huimo Business Consulting в свободната търговска зона в Шанхай на 22-ри май с начален капитал от 3.5 млн. юана (441 хил. долара), показват данни на Китайската държавна информационна система, цитирани от \r\nНовото дружество ще предлага бизнес и логистични консултации, както и услуги, свързани с дизайна и тестването на части за самоуправляващи се автомобили. За официален представител на Huimo Business Consulting е назначен Кевин Брадли Восен. В петък ръководството на Waymo съобщи, че e основалo новото подразделение в Китай преди няколко месеца, като вече е осъществило подбор на служителите.\r\r\n                    \r\n                    Контролираната от Alphabet Google прави опити да се върне на пазара в Китай, където много от продуктите ѝ са блокирани от регулаторите. През август тя представи стратегията си за стартиране на нова версия на търсачката си в азиатската страна, която да блокира някои сайтове. Тогава изпълнителният директор на технологичния гигант Сундар Пичай обяви, че разработването на проекта е в начален етап.\r\nСъщо така Google се присъедини към ивеститорите в китайската стрийминг платформа за игри Chushou и създаде игра с изкуствен интелект за социалната мрежа WeChat, която е собственост на китайската технологична компания Tencent. Действията на Waymo идват на фона на сериозния тласък на производството на автономни коли в Китай. Властите в Пекин се стремят да конкурират успешно САЩ в производството на самоуправляващи се автомобили.\r\nВ началото на 2018 г. регулаторите в страната издадоха лицензи на автопроизводителите да тестват автономни коли по пътищата в Шанхай, включително и на базираната в Шанхай SAIC Motor, както и на стартъпа за електромобили NIO.\r\nОще технологични новини четете на \r\n ", "date": "2018.08.24", "title": "Google навлиза със самоуправляващи коли в Китай"}
{"url": "https://www.dnes.bg/rusia/2018/08/24/myj-strelia-po-policai-v-centyra-na-moskva.385918", "text": "Въоръжен мъж откри снощи безпричинна стрелба по полицаи в самия център на руската столица и рани един служител на реда, съобщи руският Следствен комитет, предадоха Франс прес и ТАСС.\r\nСпоред разследващите \"мъж открил стрелба без никаква причина\" по полицаи, които били на служба и минавали край него по уличка в Москва, недалеч от министерството на външните работи.\r\nПолицаите отговорили на огъня, ранили и обезоръжили нападателя, който е бил откаран в болница, но по-късно е починал. Един полицай е бил ранен, пише БТА.\r\nСпоред руската полиция нападнатите полицаи са част от полк на специалните сили, който охранява чуждестранните дипломатически мисии в Русия.\r\n ", "date": "2018.08.24", "title": "Мъж стреля по полицаи в центъра на Москва"}
{"url": "https://www.dnes.bg/snimka-na-denia/2018/08/24/slynce-slynce-samo-v-planinite-moje-da-prevali.385919", "text": "Днес ще бъде предимно слънчево. След обяд ще се развива купеста облачност и до вечерта само на изолирани места, главно в планините ще превали. \n\r\nВятърът ще е слаб до умерен от изток-североизток. \n\r\nМаксималните температури ще са между 28° и 33°, за София - около 28°. \n\r\nАтмосферното налягане ще се понижи и ще е малко по-ниско от средното за месеца. Това сочи прогнозата на НИМХ при БАН.\n\r\nПо Черноморието ще е предимно . Ще духа слаб до умерен североизточен вятър. Максималните температури ще са 28-30°. Температурата на морската вода е 26-27°. Вълнението на морето ще е около 3 бала.\r\nНад планините ще е предимно слънчево. След обяд ще се развива купеста и купесто-дъждовна облачност, но само на изолирани места ще превали. Ще духа слаб до умерен, предимно източен вятър. Максималната температура на височина 1200 метра ще е около 22°, на 2000 метра – около 15°.\n\r\n\r\n ", "date": "2018.08.24", "title": "Слънце, слънце… само в планините може да превали"}
{"url": "https://www.dnes.bg/zvezdi/2018/08/24/sofiia-richi-na-20-ot-zvezden-naslednik-do-modniia-podium.385838", "text": "\n\r\nНа 24 август рожден ден празнува моделът София Ричи. Родена през 1998 година в Лос Анджелис, САЩ, тя доби голяма популярност с връзката си с певеца Джъстин Бийбър.\r\nДнес е едно от популярните лица на модния подиум.\r\nТя е дъщеря на музиканта Лионел Ричи. Сестра й пък е Никол Ричи – дизайнер.\r\nНеин кръстник е Майкъл Джексън.\r\nСофия наследява любовта към музиката от баща си и своя кръстник. На 5 години започва да пее, а на 7 вече се учи да свири на пиано.\r\nТя започва своята кариера в модата на 14-годишна възраст.\r\nЧесто е наричана новото Материално момиче. Самата тя признава, че от 5-годишна е луда фенка на Мадона и кралицата на попа е неин идол.\r\nСофия е близка приятелка с Кайли Дженър.\r\nЖивее в Лос Анджелис, но твърди, че мечтае да заживее в Ню Йорк.", "date": "2018.08.24", "title": "София Ричи на 20: От звезден наследник до модния подиум"}
{"url": "https://www.dnes.bg/notifikacii/2018/08/24/niakolko-sela-krai-berlin-evakuirani-zaradi-pojar.385920", "text": "Пожар избухна в горист район край Берлин и наложи евакуацията на три села, предаде ДПА.\r\nВластите заявиха, че са призовали жителите на Тифенбрунен и Клаусдорф да напуснат домовете си заради пожара. Евакуирано е и още едно село - Фрондорф, каза полицията. Общо около 600 души е трябвало да напуснат домовете си.\r\nОгънят е обхванал район, където в земята има боеприпаси. Това силно затруднява работата на пожарникарите. Властите заявиха, че е имало множество експлозии.\r\nВ Германия често са намирани неизбухнали бомби от Втората световна война, заради което се предприемат операции за обезвреждането им, включващи евакуации, пише БТА.\r\nПрез последните месеци страната преживява голяма суша.\r\n ", "date": "2018.08.24", "title": " Няколко села край Берлин евакуирани заради пожар"}
{"url": "https://www.dnes.bg/notifikacii/2018/08/24/google-blokira-blogove-i-profili-svyrzani-s-iran.385921", "text": "Компанията Google обяви, че е спряла десетки канали в сайта YouTube и други интернет профили, свързани с иранската държавна радиотелевизионна компания ИРИБ, заради кампания за оказване на политическо влияние, предадоха Асошиейтед прес и Ройтерс.\r\nGoogle каза, че е премахнала 39 канала в YouTube, 6 блога в системата за блогове Blogger и 13 профила в Google Plus.\n\r\nФирмата за сигурност \"Файър ай\", уведомила технологичните компании за някои от подозрителните дейности, заяви в доклад тази седмица, че цялата операция води началото си от Иран и популяризира ирански интереси пред аудитории в САЩ и на други места.\r\nGoogle каза, че нейно проучване показва, че профилите са били създадени от хора, свързани с ИРИБ.\r\nПо-рано тази седмица Facebook и Twitter обявиха, че са премахнали стотици профили, свързани с предполагаема иранска пропагандна операция, припомня БТА.\r\n ", "date": "2018.08.24", "title": "Google блокира блогове и профили, свързани с Иран"}
{"url": "https://www.dnes.bg/index/2018/08/24/za-pyrvi-pyt-astronavti-igraha-tenis-v-kosmosa.385922", "text": " \r\nАстронавти разместиха оборудването в Международната космическа станция и направиха своеобразен корт в капсулата, за да изиграят първия мач по тенис в космоса, съобщи в. \"Индипендънт\".\r\nТе играха на двойки по променени правила, които им позволяваха да удрят топките в тавана и стените и под реещата се мрежа.\r\nПричината досега никой да не е играл мач в космоса, е очевидна - не само мястото е твърде малко, но и гравитацията е много важна за този спорт. \r\nАстронавтът от НАСА Андрю Фойстел обаче искаше да популяризира тениса, като покаже, че е възможно той да бъде практикуван дори на Международната космическа станция.\r\nФойстел игра с трима бордови инженери - Серина Онън-Чанселър, Рики Арнолд и Александер Герст.  \r\n/БТА/\r\n ", "date": "2018.08.24", "title": "За първи път: Астронавти играха тенис в космоса!"}
{"url": "https://www.dnes.bg/index/2018/08/24/receptata-dnes-krem-s-iagodi-i-maskarpone-ot-pink.385835", "text": "\r\n200 мл течна сметана за готвене неподсладена\r\n5 с.л. маскарпоне\r\nняколко капки ванилова есенция\r\nпудра захар на сладост\r\nягоди или други горски плодове\r\n \r\n\r\n \r\nС помощта на миксер, разбийте в купа сметаната. Прибавете към нея маскарпонето, ванилията и захарта. Разбъркайте добре. В подходящи купички сипете малко от сместа, след което сложете малко плодове и ги покрийте със сметановата смес. Така редувайте, докато завършите с плодове. Хубаво е десертът да се сложи в хладилник за около 30-40 минути, преди консумация.\r\n\r\n", "date": "2018.08.24", "title": "Рецептата Dnes: Крем с ягоди и маскарпоне от Пинк"}
{"url": "https://www.dnes.bg/football/2018/08/24/ludogorec-nadhitri-torpedo-na-krachka-e-ot-grupite-na-le.385928", "text": "Лудогорец е много близо до класиране в групите на Лига Европа, след като в плейофния кръг постигна успех с 1:0 при визитата на грузинския Торпедо Кутаиси.\r\nТака на практика „орлите” имат голямо предимство преди реванша и са само на крачка от груповата фаза на втория по сила евротурнир.\r\nЕдинственото попадение в срещата бе дело на Вандерсон, който се разписа в продължението на първото полувреме.\r\nВторият мач е само след седмица в Разград.", "date": "2018.08.24", "title": "Лудогорец надхитри Торпедо, на крачка е от групите на ЛЕ"}
{"url": "https://www.dnes.bg/health/2018/08/24/oficialno-zabraniha-vnosa-na-opasniia-valsartan-v-es.385923", "text": "Европейската агенция по лекарствата забрани вноса на опасния валсартан от Китай в Европейския съюз, стана ясно от електронната й страница.\r\nТой е активното вещество в над 180 медикамента, част от които са срещу високо кръвно и сърдечно-съдови проблеми, припомня \"Монитор\".\n\n\n\r\nАгенцията е отнела рзрешението на фирмата – производител \"Zhejiang Tianyu\" за експорт в общността.\r\nКрайната мярка дойде, след като Дирекцията за качеството на лекарствата и здравната грижа откри в хапчетата за кръвно на китайската компания ниско съдържание на N-nitrosodimethylamine (NDMA).\r\nСпоред експертите има вероятност те да увеличават риска от развитие на онкологични заболявания при дълга употреба.\r\n                    \r\n                    \r\nЗаради съдържанието на опасната съставка в разлини продукти, те бяха изтеглени от пазарите в ЕС през юли. Занапред обаче китайската компания няма да може да продава активната субстанция за лекарства, които са предназначени за продажба в Европа.\r\n ", "date": "2018.08.24", "title": "Официално: Забраниха вноса на опасния валсартан в ЕС"}
{"url": "https://www.dnes.bg/stranata/2018/08/24/sybirat-sredstva-za-izgorialoto-chitalishte-v-glojene.385924", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nДве дарителски кампании събират книги за изгорялото читалище във врачанското с. Гложене. Там обаче е нужна много повече помощ, защото селото, с близо 3000 души население, е изгубило единствената си културна институция, предаде.\n\r\nХората в Гложене смятат, че огънят е унищожил не само сградата на читалището им, а и вековен събирателски труд на поколения местни хора. Ремонтирали всяка година по малко и преди огнения ад цялата сграда била уютна.\r\nСега всичко е пепел и черни въглени. Напълно унищожена е голямата представителна зала, в която се правят всички тържества. В огъня изгорели носии на над 100 години, музикални инструменти, както и всичките книги в библиотеката.\r\r\n                    \r\n                    Всеки, който желае и има възможност може да се включи в инициативата с дарение на стари местни носии, музикални инструменти, офис техника, доброволен труд или финансови средства.\n\r\n ", "date": "2018.08.24", "title": "Събират средства за изгорялото читалище в Гложене"}
{"url": "https://www.dnes.bg/business/2018/08/24/novi-pravila-v-ryanair-dve-treti-po-malko-bagaj.385927", "text": "За втори път тази година Ryanair променя размерът на багажа, който пътниците могат да вземат със себе си на борда без да плащат допълнително. \r\nБюджетната авиолиния позволяваше на пътниците си да вземат на борда два ръчни багажа - един по-голям и един по-малък. \r\nОт ноември обаче всичко това ще се промени и на борда ще се взима само един брой куфар или чанта - със среден размер. Така общия обем на багажа се намалява с почти две трети - от 58 литра общо допустим багаж сега пътниците ще имат право на 20 л. \r\nПътниците, купили допълнителна услуга, ще могат да вземат 2 чанти, като само малкия кабинен багаж ще е с тях в самолета. \r\nНовата политика се отнася за всички полети от 1 ноември, пише Independent. \r\r\n                    \r\n                    Според нискотарифния превозвач новите правила ще пестят пари и на клиентите, защото сега ще могат да чекират 10-килограмови куфари срещу 8 евро, а не само 20-килограмови срещу 25 евро, както беше до сега. \r\nRyanair твърди, че така ще се редуцира времето за натоварване на багажа в самолета.", "date": "2018.08.24", "title": "Нови правила в Ryanair: Две трети по-малко багаж"}
{"url": "https://www.dnes.bg/cars/2018/08/24/sled-kraha-na-olimpik-shte-poskypne-li-grajdanskata-i-s-kolko.385930", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nЩе поскъпне ли шоково задължителната застраховка \"Гражданска отговорност\" и как да изберем застраховател без да се \"опарим\"? \n\r\nТези въпроси стоят на дневен ред след фалита на кипърската компания \"Олимпик\", който остави над 270 хил. автомобила у нас без \"Гражданска отговорност\".\n\n\n\n\r\nИлия Тодоров от Асоциацията на пострадалите при катастрофи е имал нещастието да сключи застраховка в \"Олимпик\" седмица преди да се разчуе за проблемите на компанията в Кипър. \r\n \r\nТой вече е сключил нова застраховка и призова всички водачи да последват примера му по най-бързия начин.\r\r\n                    \r\n                    Според него \"Гражданската отговорност\" може да спаси бъдещето ни, защото при сериозен инцидент може да бъдем осъдени да плащаме огромни суми цял живот, загробвайки и наследниците ни.\r\nПред  Илия Тодоров посочи, че задължителната застраховка със сигурност ще поскъпне, но това ще стане плавно, за да може пазарът да реагира.\r\nПо думите му причините за това са закъснялото влизане у нас на системата \"бонус-малус\", както и дъмпинговото сваляне на цените между компаниите.\r\nБогомил Николов от Асоциация \"Активни потребители\" не вярва \"Гражданската отговорност\" да поскъпне шоково и очаква регулаторните органи да си свършат работата.\r\n\"Държавата носи изключителна отговорност в този случай, защото е направила тази застраховка задължителна. Всеки гражданин има право да очаква ангажимент от държавните институции на всички нива\", коментира фалита на \"Олимпик\" Николов.\r\nВ \"България сутрин\" той подчерта, че по-голямата част от застраховките се закупуват от различни посредници, а на европейско ниво се води кампания за регулация, която да осветли или забрани комисионните.\r\nИдеята е финансовите консултанти да дават по-добър съвет и да бъдат неутрални, а не да зависят от парите, които ще вземат от нас.", "date": "2018.08.24", "title": "След краха на \"Олимпик\": Ще поскъпне ли \"Гражданската\"... и с колко?"}
{"url": "https://www.dnes.bg/travel/2018/08/24/mazutyt-ot-mopang-si-teche-a-na-moreto-ni-peche-li-peche.385932", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИзточването на мазут от потъналия преди близо век кораб \"Мопанг\" още не е започнало, заради силното вълнение на морето. Два кораба и два контейнера със специализирано оборудване вече са ситуирани на Созополското пристанище.  \n\r\nВ същото време разливат е достигнал дължина от 20 километра на юг от Созопол, съобщиха екоорганизации. \n\r\nОпасност за туризма и морската екосистема обаче няма, увери в морския град премиерът Бойко Борисов, който вчера инспектира лично подготовката за специфичната операция по източване на горивото от кораба.\n\n\n\n\r\r\n                    \r\n                    Адвокат Петър Славов и екологът Петко Цветков обвиняват държавната администрация в бездействие и безхаберие, поради което се е допуснал този разлив от потъналия плавателен съд. \n\r\nСамият Славов е подавал сигнал до РИОСВ за мазут в морето в същия район още през 2016 година, но от там са му върнали отговор, че проблем няма.\n\r\n\"След като този потънал кораб е там от преди 100 години, не мога да си представя, че РИОСВ - Бургас не е знаело за това, че басейнова дирекция не е знаела, че морска администрация не е знаела и че виждайки този сигнал не са могли тогава 2016 година да направят връзката и съответно тогава още да предприемат съответните мерки\", категоричен беше Петър Славов в студиото на \"България сутрин\".\n\r\nПо думите му добре е, че водолазите са заснели самото изтичане на видео, за да им повярва администрацията, че има проблем.\n\r\nПетко Цветков от фондация \"Биоразнообразие\" също е на мнение, че институциите е трябвало да действат своевременно.\n\r\n\"Вече определени количества са изтекли от кораба и са изтичали през годините. Говорим за 1, 2, 3 или 5 милиона лева, които ще отидат за изпомпването, какво пречеше тези неща да се отделят преди 5 или 10 години и да намалее наистина рискът\", настоя екологът пред .\n\r\nДвамата бяха категорични, че виновните трябва да понесат отговорност и да се спре да се действа постфактум.", "date": "2018.08.24", "title": "Мазутът от \"Мопанг\" си тече, а на морето ни – пече ли, пече..."}
{"url": "https://www.dnes.bg/obshtestvo/2018/08/24/petyr-dynov-kakvi-sa-zarykite-i-prorochestvata-mu.385926", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nНастъпи Слънчевата нова година. Кои са заръките на Учителя Петър Дънов? В предаването \"Денят ON AIR\" разговаряхме с астролога и изследовател на делото му Галина Герасимова.\r\n\"Учителят казва, че има три Нови години, както и естествата на човека са 3 - физическо тяло, мисловен свят и духовен свят. Първата Нова година е на 1 януари, втората започва с пролетното равноденствие, третата е когато настъпи август\", обясни тя.\r\nГерасимова уточни, че празниците са започнали още от 1900 г., а от 1944 г. се провеждат само на Рилските езера. По думите ѝ Петър Дънов казва, че сме светлина, но сме забравили за това, защото сме потънали в гъстата материя.\r\r\n                    \r\n                    \"Всичко е светлина. Само илюзия е, че има и тъмна страна. Без нея не може, нашият свят е двуполюсен\", отбеляза астрологът.\r\n\"Единственият фокус е човек да работи върху себе си, защото външният свят е огледало на нашия вътрешен свят. Център на цялото учение е Христос. Рано или късно човек се пробужда, няма шанс да остане заспал във вечността. В идеята на Учителя е заложена идеята за прераждане\", обясни гостът на.\r\nГалина Герасимова посочи още, че всеки е на мястото си, а всички сме част от много красив пъзел.\r\nЗа пророчествата на Петър Дънов тя каза, че целият живот на Учителя е пророчество.\n\r\n\r\n ", "date": "2018.08.24", "title": "Петър Дънов: Какви са заръките и пророчествата му?"}
{"url": "https://www.dnes.bg/tenis/2018/08/24/tejyk-jrebii-za-grisho-na-us-open-otnovo-vavrinka.385929", "text": "Григор Димитров изтегли тежък жребий за последния за годината турнир от Големия шлем - Откритото първенство на САЩ. Oще в първия кръг българинът ще има за съперник Стан Вавринка. \r\nДвамата играха един срещу друг и на Уимбълдън, когато швейцарецът спечели в четири сета. Ако продължи, Димитров може да срещне в третия кръг Милош Раонич, а в четвъртия е възможно да се изправи срещу любимеца на домакините Джон Иснър.\r\nДимитров и Вавринка попаднаха в четвъртината на третия поставен Хуан Мартин Дел Потро, който започва срещу квалификант, а в трети кръг може да играе с Анди Мъри.\r\nДимитров би трябвало да бъде смятан за фаворит в най-интересния мач от кръга, защото не само е с 93 места в ранглистата пред Вавринка, но има и повече победи в директните двубои. \r\nБългаринът е спечелил четири от седемте сблъсъка помежду им, въпреки че последният победител е швейцарецът на Уимбълдън. Преди това Димитров има четири поредни победи, две от които на турнири от ранга Мастърс 1000.\r\n \r\n", "date": "2018.08.24", "title": "Тежък жребий за Гришо на US Open – отново Вавринка!"}
{"url": "https://www.dnes.bg/world/2018/08/24/hakeri-bogateiat-ot-nashite-kompiutri-i-smartfoni-kak.385933", "text": "Знаете ли какво се случва с мобилния ви телефон в момента? Ако вземете смартфона си сега и усетите, че той е горещ и работи по-бавно от обикновено, значи сте станали жертва на най-новата кибератака. Хакери използват смартфоните ни, без да подозираме, за да копаят криптовалути.\r\nНовата схема действа чрез зловреден софтуер, който \"се крие\" в мобилни приложения. Най-често това са игри. Една от големите световни софтуерни компании засича дневно 24 000 апликации за мобилни телефони с вируси. Новата кибератака вече стига и до България.\r\nСАЩ са фаворити на това нарушение. Франция също е сред водещите страни, която се бори с него и проблемът с копаенето на криптовалути е много дискутиран.\r\r\n                    \r\n                    В България смартфоните също не са защитени и всеки един може да стане жертва на хакерската атака. \r\nСпециалисти обясняват пред Нова тв, че потребителят е последен, който разбира за случилото се. Може да разбере за кибератаката, тъй като губи ток и се забавят процесите на устройството му.\r\nСветът на дигиталните пари се поддържа от милиони потребители от домовете им, които се наричат копачи на валута или миньори. Те разгадават математически код и поддържат с компютрите си счетоводството на системата.\r\nНакрая са поощрени с криптовалута, за която може да получат истински пари. За да не губят време в изчисления и да спестят пари от ток, хакерите правят пари от скрити  копачи в мобилни приложения, игри и сайтове, които използваме.\r\nХитри кахери заразяват стотици сайтове, дори и български. Печелят хиляди долари, докато потребителите отстрелват ядосани птици или размазват буболечки, докато играят. \r\nСпециалисти предупреждават още, че следващите 10-15 години електронните устройства ще са в пъти повече от хората. Огромен ресурс, който ако позволим да бъде похищаван, може да прави огромни изчисления. Всеки телефон е уязвим, а застраховани – няма.", "date": "2018.08.24", "title": "Хакери богатеят от нашите компютри и смартфони. Как?"}
{"url": "https://www.dnes.bg/obshtestvo/2018/08/24/simeon-vryshta-vrana-no-ima-da-vzima-nad-1-mln-leva.385917", "text": "Симеон Сакскобургготски и сестра му Мария Луиза Хробок трябва да върнат двореца \"Врана\", парка край него и целия комплекс от сгради на държавата, но след като получат 1 323 495 лв. за ремонтите и реставрацията им.\n\r\nТова реши съдия Петя Алексиева от СГС. Становището ѝ бе очаквано, но то все още не е окончателно и може да бъде обжалвано, пише .\n\r\nОсвен срещу бившия премиер и сестра му делото се водеше и срещу петимата им братовчеди, деца на леля им княгиня Надежда. Те обаче не са осъдени, тъй като в началото на делото през 2011 г. признаха за собственик държавата.\n\r\nКомплексът \"Врана\" се намира в покрайнините на София.\n\n\n\r\r\n                    \r\n                    Реституиран е през 2001 г. със заповед на тогавашния столичен кмет Стефан Софиянски. Тогава царските наследници даряват на Столичната община парка, като си запазват собствеността върху двореца и прилежащия му терен от 21 дка. През 2013 г. Столичната община отворя парка за посетители в събота и неделя.\n\r\nДворцовият комплекс се състои от централна сграда от 2013 кв. м, над 20 постройки, оранжерии, караулка, горска къща и др. Площта на парка е 992 дка.\n\r\nОсвен за собствеността държавата претендира и за над 6,9 млн. лв. обезщетение за 10-годишно неправомерно ползване на имота заедно с лихвите, които надхвърлят 1,5 млн. лв.\n\r\nСъдът обаче отхвърля тези искове като недоказани.\n\r\nАргументът - имотът е паметник на културата, не може да се отдава под наем и затова действителният собственик не може да претендира пропуснати ползи.\n\r\nТова е 5-ото от 6 дела за имотите на Симеон Сакскобургготски, което държавата печели. Както и по другите \"царски\" дела, съдия Алексиева приема, че \"Врана\" не е бил лична собственост на монарсите, а на Интендантството на цивилната листа на царя, която е била държавна институция. Това означава, че имотите не са били лична собственост на царете, а на държавата.\n\r\nСпорът по това дело, което на първа инстанция приключи за 7 г., се състоеше в това дали Интендантството е държавна институция. Според защитници на Симеон то е органът, чрез който царското семейство е участвало в гражданския оборот.\n\r\n\"Заради неприкосновеността на личността на монарха той няма как наравно с другите хора да сключва договори. И английската кралица не участва лично в гражданския оборот, а го прави чрез Интендантството\", обясняват юристи.\n\r\nПо време на делото защитниците на бившия премиер и сестра му обявиха, че подобренията в стария дворец във Врана ( ловната хижа) и новата сграда са за общо 1 445 000 лв. Вещо лице обаче ги изчислява на 1 323 495 лв.\n\r\nСъдът се съгласява със заключенията на други експертизи, че мазилките и характерните детайли по фасадите на стария дворец са реставрирани. За новия дворец, който е построен между 1909 и 1912 г., съдът също отчита подобренията.\n\r\nОсвен делото \"Врана\" в полза на държавата са решени и споровете за дворците \"Ситняково\", \"Саръгьол\", \"Царска Бистрица\" и стопанството \"Врана\", което се простира на 1414 дка на около километър от двореца и парка. Решенията за \"Ситняково\" и \"Саръгьол\" са и окончателни. И по тези дела ключова роля за успеха на държавата изиграва документите за Интендантството към цивилната листа на Негово Величество царя.\n\r\nЗасега делото за 16 500 дка рилски гори все още не е приключило на първа инстанция в Софийския окръжен съд.\n\r\n ", "date": "2018.08.24", "title": "Симеон връща \"Врана\", но има да взима... над 1 млн. лева"}
{"url": "https://www.dnes.bg/science/2018/08/24/nov-vid-bozainik-beshe-otkrit-ot-ucheni-v-bylgariia.385916", "text": "\n\r\nУчени от Националния природонаучен музей при БАН, от Природонаучния музей в Словения и от Зоологическия институт \"Александър Кьонинг\" в Германия съобщават за нов вид бозайник, описан от българска находка в статия за списанието Bonn zoological Bulletin. Това съобщиха от пресцентъра на БАН.\n\r\nБозайниците в Европа се изучават повече от 300 години и заедно с птиците се смятат за едни от най-добре проучените. Всяка година зоолозите откриват и описват нов вид бозайник, предимно дребни бозайници /насекомоядни и гризачи/ от трудно достъпни и слабо проучени места в Южна Америка и Югоизточна Азия. Изненадващо за всички се оказа, че все още има такива места дори в Европа, посочват от БАН.\r\n                    \r\n                    \r\nИ информират, че международен екип от учени с участието на д-р Недко Недялков е съобщил, че в горите на Странджа планина живее нов и неизвестен за науката вид бозайник - къртицата Talpa martinorum. \n\r\nДосега се смяташе, че в България се срeщат два вида къртици - обикновена /Talpa europaea/ и черноморска сляпа къртица (Talpa levantis), като първият вид е широко разпространен и се среща из цялата страна, а вторият беше известен само от района на Странджа. \n\r\nЧерноморската къртица е установена сравнително неотдавна за нашата страна /1991 г./ и от биогеографска гледна точка изглежда логично това да е точно видът Talpa levantis, обитаващ планините около Черно море. Двата вида външно много си приличат и са трудно различими дори за специалист без апаратура. Черноморската къртица е малко по-дребна и клепачите при нея са сраснали за разлика от европейската, поясняват учените.\n\r\nСлед проучвания и сравнения /морфологични и генетични/ с всички къртици, срещащи се в Европа и региона, е установено, че слепите къртици от нашето Черноморие не принадлежат към нито един от известните видове, поради което е описан нов вид, наименуван Talpa martinorum.\r\nКъм момента е установено, че новият вид се среща само в югоизточната част на Балканския полуостров, като следва плътно очертанията на Странджа планина - у нас и в Турция. Почти нищо не се знае за биологията на новия вид, което ще бъде предмет на бъдещи проучвания, информират от БАН.", "date": "2018.08.24", "title": "Нов вид бозайник беше открит от учени в България"}
{"url": "https://www.dnes.bg/business/2018/08/24/biznes-lideri-i-predpriemachi-shte-diskutirat-vyzmojnostite-za-profesionalno-razvitie-v-bylgariia.385938", "text": "Дискусионни панели с опитни мениджъри, предприемачи и успешни професионалисти в разнообразни сфери ще са част от най-голямото кариерно събитие за българи с международен опит.  Кариера в България е ежегоден форум, специално организиран за сънародниците ни, които са работили или учили в чужбина. Единадесетото издание предлага нови кариерни възможности, вдъхновение и полезни контакти. \n\r\nСеминарната програма се осъществява с подкрепата на Streamer.BG. Присъствието на събитието е безплатно и изисква предварителна регистрация.\r\nПрограмата ще стартира с дискусия на тема “Има място за бизнес лидери” с Maрия Атанасова, мениджър на дигиталния екип 7Talents, част от „Нетинфо”, Георги Кърлев, Директор на центъра за върхови постижения в GfK и Даниела Лефтерова, мениджър на екип в IBM.\r\n                    \r\n                    \r\nСледва практична работилница “Как да избера точното място за професионалното си развитие”, която ще бъде водена от специалисти на HRS Bulgaria.\n\r\nВторият панел е “Как Европейският съюз намери своето място в България”. В него Андреа Примц от Словения, Вибке Байхе от Германия, Тим Гюбел от Белгия и Франческо Фордиани от Италия ще говорят как и защо са решили да се развиват в страната ни. Модератор на дискусията ще бъде Бойко Благоев, представител от Европейската комисия в България.\n\r\nСледобеда ще последва панелът “Има място за кариера и извън София”. В дискусията за възможностите за професионално развитие извън столицата ще се включат Деян Иванов, главен пивовар от българската крафт бира - Glarus, Калин Вълчев от БОН и Руслана Хубенова от Еконт. Модератор ще е Венко Добрев от сайта за добри новини Успелите.\n\r\nСледва практична работилница “Как да спечелите ново работно място и каква роля има езикът на тялото” с Ели Стойнева от Top Skills Recruitment\n\r\nВ “Има място и за други професии” ще се включат писателят Захари Карабашлиев, адвокат Илия Грозданов и ултрамаратонецът Краси Георгиев. Те ще говорят за по-нестандартните професии и начинът да се реализираш в България с една от тях. Модератор на дискусията ще бъде Петя Кертикова - журналист, тв водещ  и основател на рубриката “Завърналите се”.\n\r\nПрограмата ще завърши с темата “В бъдещето има място” с модератор Дарина Черкезова от Кариери. Участници в панела свързан с иновации ще са Анна-Мари Виламовска от Работещи идеи, Мартин Димов, директор Data Science в Gemseek и предприемачът Христо Нейчев от Tryad Games.\n\r\nПрез целия ден посетителите на събитието ще могат да се възползват и от различните дейности в нетуъркинг зоната на форума. Освен да се запознаят с други българи с опит от над 80 различни държави, те ще могат да  се срещнат с компании в тесен кръг по време на campfire sessions. С подкрепата на HRS Bulgaria и Top Skills Recruitment посетителите ще могат да си направят безплатно кариерна консултация, проверка на CV и тест за определяне нивото на владеене на език. \n\r\nФорумът е специализиран за българи, които са работили или учили в чужбина, включително студенти, участници в програмата Еразъм или други дългосрочни обмени. “Кариера в България. Защо не?” е безплатна за всички, като е необходимо желаещите да присъстват да си направят предварителна регистрация със CV или linkedin профил на ", "date": "2018.08.24", "title": "Бизнес лидери и предприемачи ще дискутират възможностите за професионално развитие в България"}
{"url": "https://www.dnes.bg/obshtestvo/2018/08/24/bashtata-na-vivian-informaciiata-oskydna-iskame-istinata.385939", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                         \"Искаме да намерим истината. Не знаем какво се е случило точно. Информацията е доста оскъдна, защото там в момента са в правен отпуск. Събира се информация, правят се експертизи, чакаме окончателните експертизи, които са най-важни\", сподели пред Bulgaria ON AIR бащата на починалата Вивиан - Веселин Вачев.\n\r\nВъв Facebook е създадена страница, от която семейството призовава за помощ, а част от сумата вече е събрана. Необходими са 15 хил. евро, за да бъде заведено делото в Турция.\n\n\n\n\r\n\"Трябва да се работи с турски адвокати, защото там не се допускат чужди\", уточни Веселин Вачев. Семейството очаква делото да започне през септември.\r\n                    \r\n                    \r\n\"Съоръжението е разделено на пързалки, в които се пускат свободно хора, и в които се пускат с надуваеми осмици и кръгове. Нямаше никой, който да пропуска, да казва кой след кого, нито горе, нито долу на пързалката. Бяхме постоянно с нея и се пускахме един след друг. Имаше пързалка, на която пускаха само големи и решихме с моя приятел да се пуснем на нея. След като се пуснахме отидох към детските пързалки и я видях как излиза видимо ядосана от басейна. Каза ми: \"Тате, удариха ме в коремчето и много ме боли\". Олюля се, падна в мен и това беше последното\", разказа отново трагичния инцидент Веселин.\n\r\nОт българското външно министерство са препоръчали на семейството адвокати с дългогодишен опит. А Веселин Вачев призова хората, докоснати от тежката съдба на семейството, да помогнат.\n\r\n\"Това ни е останало, да разберем истината за нейната нелепа смърт. Искаме да разберем истината, но и да не пострадат други деца. Нашата вина винаги ще остане в нас, винаги ще се питаме дали е могло да се случи нещо друго\", сподели почернения баща в \"България сутрин\".\n\r\nСметка в лева:\r\nIBAN: BG87FINV915010BGN083DH\r\nБанка: Първа Инвестиционна Банка\r\nSWIFT: FINVBGSF\r\nТитуляр: Веселин Велизаров Вачев\n\r\nСметка в евро:\r\nIBAN: BG12FINV91501017196909\r\nБанка: Първа Инвестиционна Банка\r\nSWIFT: FINVBGSF\r\nТитуляр: Веселин Велизаров Вачев\r\n ", "date": "2018.08.24", "title": "Бащата на Вивиан: Информацията – оскъдна. Искаме истината!"}
{"url": "https://www.dnes.bg/video-prognoza/2018/08/24/uikendyt-jega-posle-pylen-obrat-dyjd-i-buri.385934", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nГорещ уикенд с температури до 35 градуса обещават синоптиците за следващите дни. От понеделник обаче прогнозите са за съществена промяна на  – очаква се захлаждане, превалявания и бури.\r\nДнес ще бъде слънчево. След обяд ще се развива предимно купеста облачност и до вечерта на отделни места, главно в планините е възможно да превали. Вятърът ще е слаб до умерен от изток-североизток. Максималните температури ще са между 28° и 33°. Това прогнозира в студиото на \"България сутрин\" на синоптичката Виолета Манчева.\rПо Черноморието ще бъде предимно слънчево, ще духа слаб до умерен североизточен вятър. Максималните температури ще са около 28-30°. Температурата на морската вода е 26-27°.\r\nИма опасност от мъртви вълнения. Спасителите напомнят, че ако флагът е червен, дори да няма големи вълни, е рисковано да се влиза във водата. А основното правило, ако човек попадне в центъра на мъртво течение е да запази спокойствие и да плува успоредно на брега.\r\nНад планините също ще е предимно слънчево, но след обяд ще се развива купеста облачност, и на места има вероятност за краткотрайни валежи. Ще духа слаб до умерен, предимно източен вятър. Максималната температура на височина 1200 метра ще е около 22°, на 2000 метра – около 15°.\r\nГорещо време ни очаква и през уикенда. Температурите ще се повишат с 1-2 градуса и максималните ще са предимно между 30° и 35°.\r\nВ следобедните часове на неделния ден на места в Западна България ще има краткотрайни валежи с гръмотевици.\r\nА в началото на следващата седмица с обръщане на вятъра от запад-северозапад ще започне по-съществена промяна на времето. В понеделник в Западна България температурите ще се понижат, ще има превалявания, докато на югоизток ще остане все още горещо и предимно слънчево.\r\nПо-късно през деня и на отделни места в Източна България ще се развие купесто-дъждовна облачност и ще има краткотрайни интензивни валежи и гръмотевични бури.", "date": "2018.08.24", "title": "Уикендът – жега! После пълен обрат: Дъжд и бури!"}
{"url": "https://www.dnes.bg/health/2018/08/24/za-deficit-na-kakvo-pokazva-apetityt-kym-shokolad-mazni-hrani-i-hliab.385907", "text": "Нашето тяло винаги ни показва, когато има дисбаланс в него. Ето защо е добре да му обръщаме внимание. Честите главоболия например не са никак безобидни, болките в очите и ставите също. В следващите редове ще прочетете най-често срещаните симптоми на недостиг на витамини и с консумацията на кои храни може да си ги набавите.\r\nНарушено зрение – недостиг на витамин А. Консумирайте моркови, домати, сирене, броколи.\r\nБезсъние, главоболие – недостиг на витамини от групата В. Хапвайте грах, орехи, яйца, зърнени храни, месо.\r\nЛипса на енергия, слабост – дефицит на витамин С. Може да си го набавите с консумацията на грейпфрут, годжи бери, зеленчуци.\r\nПроблеми с черния дроб – набавете си достатъчно витамин Е, консумирайки спанак, ядки, зехтин.\r\r\n                    \r\n                    Проблеми с храносмилането – недостиг на витамин PP. Добри хранителни източници на витамина са елда, печурки, мляко, пуешко месо.\r\nБолки в костите – дефицит на витамин D. Консумирайте повече млечни продукти, яйца, риба, зехтин, червено месо. \r\n", "date": "2018.08.24", "title": "За дефицит на какво, показва апетитът към шоколад, мазни храни и хляб?"}
{"url": "https://www.dnes.bg/temida/2018/08/24/markovski-za-ivancheva-ne-go-e-izvyrshila-redna-e-opravdatelna-prisyda.385935", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСагата \"Иванчева\" продължава. Специализираната прокуратура предаде на съд бившия кмет на \"Младост\" Десислава Иванчева, заместничката ѝ Биляна Петрова и бившия кмет на района Петко Дюлгеров.\n\n\n\n\n\n\r\nОбвинителният акт срещу тях е за подкуп в особено големи размери. Според Наказателния кодекс се предвижда те да получат присъда между 15 и 20 години затвор.\n\r\n\"Това е обвинение за престъпление, което Иванчева не е извършила. Само един свидетел е дал показания, а именно Дюлгеров, който към момента също е обвиняем. Предварително мога да прогнозирам как ще приключи делото. Би било редно да има оправдателна присъда, обвиненията на прокуратурата биха могли да паднат в съдебната зала\", коментира пред  адвокатът на Десислава Иванчева – Марин Марковски.\r\n                    \r\n                    \r\nТой посочи, че среща между Иванчева, Дюлгеров и Биляна Петрова е имало. Тримата са се качили в колата на бившата кметица на \"Младост\" с банкнотите, които били предварително поръсени с прах, дадени от пострадалия Ваклин на Дюлгеров. Те са били поставени зад шофьорската седалка. А колата била управлявана от самата Иванчева.\n\r\nКак може тя да е знаела за случващото се?\", пита адвокат Марковски.\n\r\nВъв връзка със здравословното състояние на бившата кметица, нейният защитник посочи, че в резултат на \"ужасяващото задържане\" тя е получила стресова депресия, също така има и аденом на щитовидната жлеза.\n\r\nДесислава Иванчева беше арестувана показно на бул. \"Васил Левски\" в центъра на София на 17 април тази година. В колата на кметицата бяха открити 70 000 лева, които тя взела като подкуп според прокуратурата.\n\r\nЗаедно с Иванчева беше задържана и заместничката ѝ в \"Младост\" Биляна Петрова, а бившият кмет Петко Дюлгеров бе арестуван отделно, отново в същия ден.\n\r\nНа 7 юни Специализираният апелативен съд отстрани Десислава Иванчева от кметския пост в район \"Младост\".\n\r\nОбвиняемите са в ареста с мярка за задържане под стража. Съдът вече отказа по-лека мярка за неотклонение и на Биляна Петрова.", "date": "2018.08.24", "title": "Марковски за Иванчева: Не го е извършила, редна е оправдателна присъда!"}
{"url": "https://www.dnes.bg/zvezdi/2018/08/24/iyn-somyrholdyr-gleda-9-domashni-liubimci.385951", "text": "Иън Сомърхолдър каза, че отглеждането и грижите за домашни любимци оформят характера и живота на дъщеря му. Малката Боди вече е на годинка.\r\nВ дома на актьора и съпругата му, Ники Рийд, има 9 животни - кучета, котки, коне. Според нея момиченцето ще се научи на съчувствие, свиквайки с домашните любимци.\r\n\"Стоя с нея на пода, пия кафе и гледам връзката между нея и котките. Малкото ни коте просто е влюбено в дъщеря ми, и дъщеря ми също обича толкова много котенцата. Трите най-големи неща в света, които могат да лекуват, са неща, на които не можеш да научиш, но можеш да покажеш - уважение, благодарност, съчувствие. Обичам да гледам как дъщеря ми расте покрай всички тези прекрасни животни, които имаме\", споеделя Иън.\r\n \r\nЗвездата от \"Дневниците на вампира\" призна, че той също е израснал с много домашни любимци в Луизиана. Дори се е промъквал в кучешката къщичка, за да гушка новородени кученца.\r\n                    \r\n                    \r\n ", "date": "2018.08.24", "title": "Иън Сомърхолдър гледа 9 домашни любимци"}
{"url": "https://www.dnes.bg/temida/2018/08/24/bakalskite-smetki-na-edna-kmetica-kvadrati-po-evro-kupishta.385937", "text": "\r\nТова попитала Десислава Иванчева посредника за подкупа Петко Дюлгеров, след като тримата заедно със заместничката ѝ в община \"Младост\" Биляна Петрова влизат в служебния автомобил в центъра на София на 17 април.\r\nЧе си е отделил уговорените 20%, отвърнал Петко Дюлгеров. В този момент Иванчева е на шофьорското място, Дюлгеров е на предната седалка до нея, отзад е седнала Биляна Петрова.\r\nТочният ход на събитията от деня на арестите става ясен от обвинителния акт срещу вече отстранената кметица на \"Младост\" Десислава Иванчева, Биляна Петрова и бившия кмет на района от 2007 до 2011 г. Дюлгеров.\n\n\n\n\r\r\n                    \r\n                    За всичко това е разказал самият Дюлгеров в писмени обяснения веднага след ареста си, когато признал участието си в престъплението, пише \"\".\r\nСлед като Дюлгеров потвърдил, че е взел своя пай от подкупа, Иванчева му казала да седне отзад до Петрова. Там той предал три пачки банкноти. Две от тях били с номинал от по 100 евро, а третата с по 500 евро - общо 56 хиляди евро.\r\n14 хиляди евро Дюлгеров заделил за себе си още преди срещата си с Иванчева и Петрова. Дюлгеров разлистил пачките, за да се уверят двете дами, че вътре също има пари. Тогава ги подал на Биляна Петрова, която стояла до него. Тя ги сложила в бял кашон с логото на известна марка луксозно кафе. Часът е 12:50. Точно тогава Иванчева се обадила на служителка от администрацията на район \"Младост\". Казала ѝ да намери преписката на \"Ваклин груп\" в кабинета ѝ и веднага да я придвижи.\r\nТочно за това е искан и подкупът от Александър Ваклин - да бъде съобщена заповедта на главния архитект на София, която разрешава на \"Ваклин груп\" да строи. Процедурата е формална, но без нея инвеститорът не може да направи нищо.\r\nПреписката му е заведена в \"Младост\" 10 месеца преди това - на 16 юни 2016 г. В хода на разследването от прокуратурата са открили над 1000 подобни забавени преписки, които отлежавали в кабинета на Иванчева.\r\nВеднага след разговора на Иванчева с подчинената ѝ Петко Дюлгеров си тръгнал. Отправил се пеш към Народния театър. След него тръгнали оперативни работници от Комисията за незаконно придобито имущество (КПКОНПИ), които през цялото време следили действията на тримата.\r\nДюлгеров е арестуван близо до входа на гранд хотел \"София\". У него са намерени 14-те хиляди евро. Той признал, че това е неговата част от подкупа като посредник между Иванчева и Александър Ваклин. С бизнесмена Дюлгеров се видял същия ден в кафене \"Мементо\" на ул. \"Раковски\" в центъра на София. Там Ваклин му предал първия транш от 70 хил. евро.\r\nОще в същото заведение Дюлгеров взел парите и се усамотил в тоалетната. Отброил 20% от тях и се обадил на Биляна Петрова точно в 11:14 ч. Казал, че ще ги чака с Иванчева в 11:30 ч в градинката \"Кристал\", без да предполага, че разговорите му се подслушват.\r\nТам на външна маса, те прекарали повече от час в разговори, пише в обвинителния акт. През цялото време пачките с парите са били у Дюлгеров. По време на разговора обсъдили и казуса на \"Ваклин груп\". След това, около 12:40 ч, влизат в служебната кола на Иванчева, паркирана на ул. \"Славянска\" №11.\r\nСлед раздялата Иванчева и Петрова потеглят по същата улица, излизат на бул. \"Васил Левски\", където колата им е спряна от служители на КПКОНПИ и полицията. Автомобилът е претърсен и са взети обтривки от различни места - дръжките на вратите, волана, скоростния лост, този за чистачките, за мигачите, закопчалките на коланите, контактния ключ. Всички тези места по колата са \"светили\" от веществото, с което са били белязани парите.\r\nТова опровергава версията на Иванчева, че то е попаднало по дланите ѝ, докато разписва протоколи от обиска след ареста. Защитата ѝ твърдеше, че следователките са броили белязаните пари, после са попълвали протоколите и така веществото е попаднало на листовете, а оттам и по дланите на двете. Тези действия обаче са извършени извън колата.\r\nОсвен по ръцете на Иванчева, вещество от парите има и по устата и носа ѝ. Повече обаче \"свети\" Биляна Петрова, която е взела парите от Дюлгеров на задната седалка. Тя има вещество по пръстите на лявата ръка отгоре откъм дланта, на дясната в областта на ноктите, около устата и деколтето.\r\nТефтерчето на Десислава Иванчева, открито в дамската ѝ чанта, също е любопитна находка на разследващите. В него на първи и втори лист са открити следните сметки:\r\n1. В - 12 500 х 15 - 187 500\n\r\n40 000 х 10 - 400 000\r\nПредполага се, че това са квадратурите на сградите, които е искал на строи Ваклин, умножени по суми в евро, които е трябвало да плати на всеки квадратен метър, за да бъдат придвижени преписките.\r\nИначе от хода на разследването и обясненията на Петко Дюлгеров става ясно, че Ваклин е трябвало да предаде цялата сума от 250 хил. евро на три вноски - по около 70-80 хиляди евро.", "date": "2018.08.24", "title": "Бакалските сметки на една кметица: Квадрати по евро... купища"}
{"url": "https://www.dnes.bg/temida/2018/08/24/georgi-pomel-trima-ostava-v-aresta-moje-da-se-ukrie.385949", "text": "18-годишният Георги Попстоянов, който преди седмица помете трима младежи на тротоар в Петрич остава в ареста. Това реши Окръжният съд в Благоевград, който потвърди мярката за неотклонение \"задържане под стража\" на младежа.\r\nДрамата се разигра на 16 август в полунощ на ул.\"Цар Борис III\" в Петрич.\n\n\n\r\nСъдът отсъди Георги да остане зад решетките, приемайки доводите на прокурора от Окръжна прокуратура-Благоевград, че младежът може да осуети или затрудни провеждането на разследването и събирането на доказателства по делото. Има и опасност Георги да се укрие или да извърши друго престъпление, смятат съдиите, съобщи \"Дарик\".\r\r\n                    \r\n                    Близките на пострадалите младежи пък се страхуват, че случаят ще бъде потулен. Бащата на обвиняемия е бивш икономически полицай.\r\nМиналата седмица зад волана на \"Опел Астра\", Георги, с несъобразена скорост, помете пешеходци на тротоара на централната улица в Петрич.\r\nМладежи, пътували в колата, разказаха преди дни пред съда, че Попстоянов е правил дрифтове преди катастрофата, но от полицията отричат тази версия.\r\nСлед инцидента близки и приятели на пострадалите се събраха на спонтанен протест и поискаха записи от охранителните камери, за да се види имало ли е опасни дрифтове преди удара. Разследването по случая продължава.", "date": "2018.08.24", "title": "Георги, помел трима, остава в ареста. Може да се укрие..."}
{"url": "https://www.dnes.bg/muzika/2018/08/24/za-deseti-pyt-otkazaha-pomilvane-na-ubieca-na-djon-lenyn.385952", "text": "На убиеца на Джон Ленън - Марк Дейвид Чапман, бе отказано за десети път помилване, предадоха световните агенции.\r\nТака той ще остане зад решетките за най-малко още две години. Съд в Ню Йорк постанови, че освобождаването на убиеца \"няма да е в интерес на безопасността на обществото и ще подцени сериозното естество на престъплението, което той е извършил, а също така ще подкопае и уважението към правната система\".\r\nЧапман е на 63 години. Той застреля Ленън пред апартамента му в Манхатън на 8 декември 1980 г. \r\nМарк Чапман излежава присъдата си в затвор в западен Ню Йорк.", "date": "2018.08.24", "title": "За десети път: Отказаха помилване на убиеца на Джон Ленън"}
{"url": "https://www.dnes.bg/stranata/2018/08/24/kola-se-udari-v-tir-v-bus-shofioryt-i-zagina.385947", "text": "Шофьор на автомобил загина при тежка катастрофа по пътя Русе-Бяла, в района на Мойсев баир, съобщиха от МВР.\r\nСигнал за инцидента е подаден в 8:24 часа тази сутрин. По първоначална информация автомобил \"Опел\" пътувал в посока Русе, когато напуснал лентата за движение и се блъснал в идващия срещу него тежкотоварен камион, а след това и в микробус.\r\nПри удара камионът, който превозва живи прасета, е спукал гума и се е обърнал на едната си страна извън пътя.\r\nШофьорът на лекия автомобил е загинал на място. Към момента няма данни за други пострадали.\r\nВ района на инцидента са екипи на полицията, на противопожарната служба и на Спешна помощ. Предстои оглед и претоварване на животните в друг камион.\r\nДвижението в участъка е затруднено, осъществява се в едната лента и се регулира от екипи на полицията.\r\nПри друг инцидент, станал снощи, е загинал 54-годишен мъж в село Моравица. Той ремонтирал товарен автомобил, който го притиснал фатално под предния си мост.", "date": "2018.08.24", "title": "Кола се удари в ТИР, в бус, шофьорът й загина"}
{"url": "https://www.dnes.bg/stranata/2018/08/24/nov-pyten-ad-zatvori-uchastyka-stara-zagora-dimitrovgrad.385961", "text": "Пътят Стара Загора-Димитровград е затворен заради катастрофа. При ПТП-то има загинал човек, съобщиха от полицията.\r\nИнцидентът е станал в участъка между селата Средец и Тракия. \r\nПо първоначални данни са се ударили два леки автомобила - с българска и с румънска регистрация.\r\nОт удара е починал на място български гражданин, пътувал в единия от автомобилите.\r\nРайонът е отцепен, извършва се оглед. Временно движението е отклонено през с. Осман.", "date": "2018.08.24", "title": "Нов пътен ад затвори участъка Стара Загора-Димитровград"}
{"url": "https://www.dnes.bg/science/2018/08/24/doblijava-se-asteroid-po-goliam-ot-heopsovata-piramida.385948", "text": "Астероидът 2016 NF23 ще премине край Земята на 29 август на разстояние около 5 милиона км, 13 пъти по-далече от Луната, съобщи в. \"Дейли мейл\".\r\nНАСА определи астероида като \"потенциално опасен\" заради близостта, но траекторията му е такава, че той ще се отдалечи от нас още в началото на септември. 2016 NF23 се движи с 32 400 км/ч.\r\nЩо се отнася до размера на астероида, сравняват го с какво ли не - от Хеопсовата пирамида и Лондонското око до два боинга 747. Според специалистите на НАСА диаметърът му е - 70-160 м.\r\nАстероидът 2016 NF23 ще се доближи много повече до Земята през септември 2039 г. - на 2 милиона км. Много по-близо обаче ще премине 99942 Апофис на 13 април 2029 г. - 38 000 км. Апофис е и по-голям - 320 м.\r\n/БТА/\r\n ", "date": "2018.08.24", "title": "Доближава се астероид, по-голям от Хеопсовата пирамида"}
{"url": "https://www.dnes.bg/zvezdi/2018/08/24/syprugata-na-kosyma-biznes-dama-sladkarka.385955", "text": " Жената на Александър Сано, Нели, се захвана с нов бизнес. Дамата е отворила сладкарница в столичния кв. \"Сухата река\".\r\nЗаведението е в близост до парк \"Герена\", в район Подуяне. В него могат да се организират събития, тематични партита и детски рождени дни.\r\nИнтересните десерти могат да бъдат разгледани в страницата на сладкарницата във Facebook. Съпругът на Нели, станал известен с прякора Косъма, заради ролята си в \"Под прикритие\" показа, че подкрепя жена си.\r\nСкоро той публикува снимка в Instagram, на която се вижда как тя работи и написа, че тя е любимата му бизнес дама.\r\nСано е качил и снимка на семейна вечеря в заведението, на която се вижда как с Нели и дъщеря им се наслаждават на вкусна храна.\r\nОще новини за звезди четете в ", "date": "2018.08.24", "title": "Съпругата на Косъма – бизнес дама, сладкарка"}
{"url": "https://www.dnes.bg/index/2018/08/24/grupa-d-vine-otnovo-zavladiava-borisovata-gradina.385950", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Група D.VINE отново завладява Борисовата градина. Първият концерт се проведе на 22 юли. Той носеше името на световния хит \"Lady in Red\" на Chris DeBurgh. Вторият предстои днес - \"Ladies` Night\", песен на Kool and the Gang.\n\r\nПрограмата включва поп музика, модерни денс хитове, златни ретро парчета и рок песни за финал, които дамите ще изпълнят в грациозни огнено червени тоалети, съобщава \r\nКато всеки голям концерт и този не остава без кауза. D.VINE подаряват една китара \"Китарата на D.VINE\" на дете от публиката и чрез този жест се надяват музиката да влезе в повече домове и сърца, за да има още концерти през годините от новосъздадени групи.\rЗа \"надпреварата\" за музикалния инструмент ще могат да участват всички деца до 18-годишна възраст.\n\r\nКонцертите са част от културната лятна програма на София и са със свободен достъп.\r\n ", "date": "2018.08.24", "title": "Група D.VINE отново завладява Борисовата градина"}
{"url": "https://www.dnes.bg/rusia/2018/08/24/iadrena-greshka-vyzmojno-li-e-da-zatriem-chovechestvoto.385931", "text": "Между САЩ и Русия, а по-малко вероятно между САЩ и Китай, е възможен нежелан ядрен конфликт. Това написа американското списание The National Interest.\r\nИзданието посочва, че в тези страни, системите, отговарящи за управление, комуникации, контрол и разузнаване, инсталирани по-рано следят, изключително и само дали се използват ядрените вражески балистични ракети. Сега същите системи също така трябва да наблюдават и пуска на неядрените оръжия. Предполага се, че в това е проблемът, пише Андрей Полунин от \"Свободная Пресса\". \n\r\n\"До средата на 80-те години американските спътници за ранно предупреждение бяха използвани изключително за откриването на старта на ядрените оръжия. Днес с тях се прехващат и различни неядрени мисии, например чрез прихващането на конвенционалните балистични ракети\", съобщава за това в списание International Security, Джеймс Актън от Фондацията Карнеги за международния мир (САЩ), пише \"Труд\". \r\n                    \r\n                    \r\n\"Русия, Китай и САЩ са склонни да се откажат от разходите за разделяне на техните системи на ядрени и неядрени\" – смятат аналитиците от The National Interest. В резултат на това \"системите за противоракетна отбрана стават общи\", и една руска атака срещу тези спътници \"може да се възприеме от САЩ като сигнал за ядрена война\". Всъщност, това е прехвърляне на вината от болната на здравата глава, тъй като САЩ създават предпоставките за разгръщане на ядрена ракетна война и преди всичко се опитват да намалят прага за използването на ядрени оръжия с малка мощност.\n\r\nНовата ядрена доктрина на САЩ, от февруари 2018, дава възможност да се използва ядрено оръжие и в случаите на необичайни обстоятелства, без да се ограничава до военните сценарии или по този начин, Вашингтон разбира ролята си на глобален гарант на сигурността като \"нанася ядрен удар по всички онези, които САЩ смятат за агресор\".\n\r\n\"Ние си запазваме правото да превантивна ядрена атака, включително с помощта на ядрени бойни глави с малка мощност, защото САЩ създават опасни условия за възникването на ядрена война, дори и по време на конфликти с нисък интензитет, в това число и на кибер заплахи\" – казва руското външно министерство.\n\r\nВашингтон няма намерение да се отклонява от този ред и през юли Съветът на МО на САЩ разработи препоръки за подобряване на въоръжените сили на страната, в които Москва и Пекин са представени като агресори и те ще се опитат да постигнат решителна победа в най-кратки срокове\". В същото време, Москва многократно подчертава, че ядрените оръжия на Русия могат да бъдат използвани само като ответен, насрещен удар.\n\r\nСпоред експертите това говори, че Вашингтон търси оправдание за модернизирането на ядрения си арсенал, както и за военната \"доминация на САЩ в космоса\", обявена от президента на САЩ, на 13 август във военна база в щата Ню Йорк. Доналд Тръмп заяви, че с милитаризацията на космоса се цели победата над противниците на САЩ, и запазването на военното му превъзходство.", "date": "2018.08.24", "title": "Ядрена грешка: Възможно ли е да затрием човечеството?"}
{"url": "https://www.dnes.bg/crime/2018/08/24/chetirima-sa-zadyrjani-s-droga-v-botevgrad.385963", "text": "Четирима души са задържани при специализирана акция срещу разпространението на наркотици в Ботевград, иззети са марихуана и амфетамин, съобщиха от ОДМВР - София.\r\nВчера полицейски служители от София и Ботевград са провели полицейска операция за противодействие на престъпленията, свързани с наркотични вещества.\r\nКриминалистите извършили проверка на 24-годишен криминално проявен мъж. Мъжът е задържан за срок до 24 часа, след като у него били открити четири хартиени сгъвки с бяло прахообразно вещество с тегло около 10 грама, реагиращо на амфетамин.\r\nТри часа по-късно в полицейския арест попаднали още трима криминално проявени мъже - двама от Ботевград и жител на с. Врачеш. При извършена проверка на автомобила, с който се придвижвали, в дрехата на единия са открити около 100 грама суха зелена тревиста маса - марихуана и около 50 грама бяло прахообразно вещество - амфетамин.\r\r\n                    \r\n                    Откритите количества наркотични вещества са иззети, а по двата случая са образувани досъдебни производства.\r\nВ рамките на текущия месец при проведените на територията на община Ботевград ежеседмични полицейски акции срещу престъпленията с наркотични вещества са образувани пет досъдебни производства, задържани са седем души, иззети са общо около 170 грама марихуана и около 60 грама амфетамин. Полицейските действия по линия \"наркотици\" продължават активно.", "date": "2018.08.24", "title": "Четирима са задържани с дрога в Ботевград "}
{"url": "https://www.dnes.bg/index/2018/08/24/nestandartno-shokoladovi-kolieta-sveshti-kato-kokteili.385954", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nИрина Йорданова и Биби Копоева са дизайнерки с доста нестандартни идеи и произведения. Те произвеждат ароматни свещи и бижута, не работят заедно, но имат много общо в работата си, защото използват сходни продукти, с които изключително успешно имитират сладки изкушения и плодове.\n\r\nБиби Копоева, която прави колиета с \"шоколадови късчета\", сподели в студиото на \"България сутрин\", че не обича сладкото, но оценява красотата на шоколада.\n\r\n\"Много е красив, много е лъскав и може би това ме провокира да започна да ги правя\", разказа тя. Капоева разкри също, че първото ѝ произведение е било брошка-бисквитка.\r\n\"Материалът, с който работя е полимерна глина. Технологията на изработване на едно такова бижу много прилича на месене на тесто. Преди да се изпече полимерната глина е мека и за да я оформиш трябва да я размачкаш, след което се пече във фурна в тава за сладки\", обясни процеса Биби Копоева.\n\r\nИрина Йорданова пък произвежда интересни свещи с много интересни форми, някои от тях наподобяват дори алкохолни коктейли.\n\r\n\"Реших тази година да направя за лятото коктейли, нещо по-освежаващо, да избягам малко от познатите сметани и шоколади. Да е нещо по-плодово\", каза Йорданова пред .\n\r\nОбщото между двете дизайнерки пък е, че работата им наподобява на готвене, работи се в кухнята и с кухненски уреди.\r\n ", "date": "2018.08.24", "title": "Нестандартно: Шоколадови колиета, свещи като коктейли"}
{"url": "https://www.dnes.bg/notifikacii/2018/08/24/ukraina-razkysva-vsichki-vryzki-s-ruskata-imperiia-i-sssr.385978", "text": "\r\nБлизо 4500 военни и бойци от силовите структури с 250 единици сухопътна бойна техника и авиация участваха в парад, наречен \"Марш на новата армия\", който се състоя в украинската столица по случай Деня на независимостта - националния празник на страната. Това бе най-мащабният парад в Украйна от 2009 г., предаде ТАСС.\n\r\nЗа пръв път от 2009 г. над колоните прелетяха бойни самолети и хеликоптери. Зрителите видяха стотици модели нова и модернизирана военна техника, включително американски противотанкови комплекси \"Джавелин\".\r\nГости на тържествата са делегати от 18 държави, сред които Грузия, Латвия, Естония, Чехия, Литва, Полша, САЩ, Великобритания, Молдова, Румъния, Канада, посочва агенцията, цитирана от БТА.\n\r\nПрезидентът на Украйна Петро Порошенко заяви в словото си пред участниците в парада и събралото се множество, че страната \"разкъсва всички връзки, които я свързват с Руската империя и Съветския съюз\". \n\r\n\"Да направим независимостта необратима, Украйна - силна и велика, без никаква перспектива за връщане в руската зона на влияние: ето главната задача за нашето поколение\", каза той.\n\r\nПорошенко прикани и за скъсване на всички връзки с Руската православна църква. \"Имаме твърди намерения да разсечем последния възел, с който империята се опитва да ни обвърже към себе си\", посочи по този повод президентът на Украйна. \"Не може тялото да бъде свободно, щом душата е в плен\", заяви той.", "date": "2018.08.24", "title": "Украйна разкъсва всички връзки с Руската империя и СССР!"}
{"url": "https://www.dnes.bg/akoshtete-vqrvaite/2018/08/24/tainite-vragove-na-slabeeneto-tezi-10-zelenchuka.385900", "text": "Въглехидратите най-често са сочени като основни виновници за наднорменото тегло, високата кръвна захар, риска от диабет.\r\nНе всички въглехидрати обаче са наши врагове. Зеленчуците и плодовете са сред полезните въглехидрати, които имат и редица други полезни вещества в състава си.\r\nКогато се опитваме да водим здравословен начин на живот и да имаме оптимално тегло, обикновено наблягаме на зеленчуците и салатите.\r\nНякои зеленчуци обаче са наши тайни врагове, защото могат да са в основата на неуспеха ви с контрола на теглото.\r\nКои са тези зеленчуци, вижте в следващите редове.\r\n\r\nДруг полезен зеленчук, който може да ви кара да пълнеете неусетно, е червеното цвекло. То е съставено от въглехидрати, нишесте и наситени захари. Тялото абсорбира захарите най-бързо, което вдига рязко нивата на кръвната захар. Това води до метаболитен отговор от страна на панкреаса. Той отделя големи количества инсулин, който остава неусвоен от клетките. В резултат въглехидратите се складират под формата на мазнини вместо да се освободи енергия.\r\r\n                    \r\n                    \r\nКраставиците са сочени като един от най-диетичните зеленчуци, защото са съставени предимно от фибри, вода и въглехидрати. Фибрите обаче се съдържат в големи концентрации в кората на краставицата. Като я обелваме, ние отстраняваме диетични фибри, които понижават кръвната захар и спомагат за усвояването на въглехидратите.\r\n", "date": "2018.08.24", "title": "Тайните врагове на слабеенето: Тези 10 зеленчука!"}
{"url": "https://www.dnes.bg/temida/2018/08/24/tyrgovci-na-zyrno-na-syd-ukrili-danyci-v-golemi-razmeri.385988", "text": "Трима варненци отива на съд за укриване на данъци в особено големи размери и подаване на фалшиви декларации в НАП и приспадане на ДДС при изкупуване на зърно. За всеки от подсъдимите укритите данъчни задължения са различни, съобщиха от Апелативна прокуратура - Варна.\r\nЗа Кирил Ж. те са в размер на 826 577 лева, като престъплението е извършено два и повече пъти. При него дължимото към държавния бюджет е в размер на 281 909 лева, а за подсъдимия Теодор, който действал като пълномощник на фирмата на брат си в изкупуване на зърно – сумата е в размер на близо 104 000 лева.\r\nИ тримата подсъдими се занимавали с изкупуване на зърно от нерегистрирани по ДДС земеделски производители. Фирмата на брата на Теодор, на която той бил пълномощник, била сред доставчиците на зърно за един от най-големите световни търговци на зърно в света.\r\r\n                    \r\n                    Малко преди зърновозите да влязат в пристанището за разтоварване, първоначално издадените товарителници били подменяни. В тях се вписвали различни пунктове за товарене и различни изпращачи на регистрирани по ДДС търговци с цел теглене на ДДС.\r\nКрасен и Кирил ще отговарят пред съда и за изпиране на пари, придобити от престъпна дейност, а именно укрити данъчни задължения и неправомерно теглен ДДС.\r\nСумите са теглени от две банки чрез подставени лица, а дружествата, чрез които се изкупувало зърно в престъпната схема, били регистрирани на наркозависими или психично болни хора, някой от които дори с наложени ограничителни мерки.\r\nНа 15 октомври 2012 г. на паркинга на ресторант \"Старо село“ във Варна е спрян от полицейски служители автомобил \"Фолксваген\". Освен водача в автомобила пътувал и подсъдимият Красен. При претърсването на автомобила и обиска на подсъдимия са намерени и иззети 575 425 лв., екземпляри от платежните нареждания за извършени същия ден банкови транзакции и разписки за извършени тегления в брой, печати и фактури на някои от използваните в схемата търговски дружества, номера на банкови сметки на търговски дружества, адреси и кодове за достъп до електронната поща на различни търговски дружества и др.\r\nНедалеч от този автомобил е задържан и втори - \"Ауди А8\", в който пътувал свидетел по настоящото дело. В него са намерени и иззети 34 220 лв. в пачки с инициали на банка, в която били извършвани плащанията, тегленията и нарежданията на парите.\r\nПредстои делото срещу тримата подсъдими да бъде насрочено за разглеждане във Варненския окръжен съд.  ", "date": "2018.08.24", "title": "Търговци на зърно на съд, укрили данъци в големи размери"}
{"url": "https://www.dnes.bg/obrazovanie/2018/08/24/uchilishtni-remonti-i-sled-pyrviia-zvynec.385982", "text": "В 26 училища и детски градини в столицата ремонтите ще продължат и през учебната година. Това каза кметът на София Йорданка Фандъкова, която провери ремонта на Трето СУ \"Марин Дринов\" в район \"Илинден\".\r\nВ училището с профил по изобразително изкуство през тази година ще има 21 първокласници и общо 230 ученици от първи до 12 клас, които ще учат, докато се извършват част от строителните работи.\r\nУчебните заведения - 15 училища и 11 детски градини, намиращи се в четирите столични района \"Илинден\", \"Красна поляна\", \"Надежда\" и \"Връбница\", са включени в проект, финансиран от Оперативна програма \"Региони в растеж\".\r\r\n                    \r\n                    В 17 от тях ремонтите вече са започнали, в останалите девет учебни заведения в момента се извършват процедурите по избор на изпълнители. Инвестицията е над 60 млн. лв. като голямата част от средствата са от ОПРР и има допълващо финансиране от бюждета на Столичната община.\r\nЗа първи път в София се правят такива цялостни ремонти, каза Фандъкова и допълни, че четирите столични района ще получат следващата година изцяло нова образователна среда с нови училища и детски градини. Кметът обясни, че проектите изискват цяла година работа, така че ремонтите ще продължат и след началото на учебната година. Трябва да се направи такава организация, че децата да могат да учат едновременно със строителните дейности, поясни Фандъкова, цитирана от БТА.\r\nОтделно от тези ремонти в други 22 училища и градини текат т. нар. летни ремонти, които трябва да приключат до 17 септември. За тях от приватизационния фонд са отделени 2 млн. лв.\r\nВече се правят огледи на инфраструктурата около училищата и детските градини във връзка с началото на учебната година - както на състоянието на уличната мрежа, така и на безопасността.\r\nОчаква се първокласниците в столицата да са около 11 000 деца, каза Мария Минчева, директор на дирекция \"Образование\" в Столичната община. Тя посочи, че ще работят активно през следващите седмици, за да се изгради организацията на учебния процес в заведенията, където ще има ремонти.\r\nВ детските градини, в които ще продължи строителството, поемаме ангажимента да уведомим родителите къде ще бъдат пренасочени децата, посочи още Минчева.", "date": "2018.08.24", "title": "Училищни ремонти и след първия звънец"}
{"url": "https://www.dnes.bg/notifikacii/2018/08/24/nap-rastat-otchitanite-prihodi-po-chernomorieto.385986", "text": "Ръст на оборотите на обектите по цялото Черноморие за юни 2018 г. в сравнение със същия период на миналата година, отчитат от НАП. Данните, които фискалните устройства подават към НАП всеки месец, показват тенденция за увеличаване на отчитаните приходи от магазините и заведенията по морето.\n\r\nОборотите на всички обекти по цялото ни Черноморие през юни 2018 г. са 1,127 млрд. лв., съобщиха от пресцентъра на НАП.\n\r\nОт НАП уточняват също, че по-високи приходи са регистрирани от заведения и магазини, както на юг, така и на север. Така например, в Приморско през юни тази година, в сравнение с юни 2017 г., е отчетен 75% ръст, а в Кранево – 57 на сто. Повишаване на регистрираните обороти има и в Обзор – 21%, Варвара – 41 на сто, Синеморец – 23%.\r\nСпоред приходната администрация, чувствителното подобряване на фискалната дисциплина се дължи на засиленото присъствие на служителите от звеното за фискален контрол на НАП по българското Черноморие. И тази година стотици данъчни инспектори, съвместно с органите на МВР и Агенция „Митници“, извършват лятна контролна кампания по Черноморието. От началото на кампанията досега са осъществени общо над 8900 проверки, като запечатаните до този момент обекти са 210.\n\r\nОт НАП припомнят, че и през тази година неиздаването на касова бележка се санкционира незабавно със запечатване на търговския обект, освен обичайната глоба, но основната цел на проверяващите е да насърчат доброволното спазване на данъчните изисквания.\n\r\nОт приходното ведомство използват също и дистанционната връзка на всеки касов апарат със сървърите си, за да откриват рискови търговци, чиито продажби значително се различават от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, които снабдяват хотелите с храни и напитки, допълват от НАП.\n\r\nСигнали за неиздаване на касови бележки и данъчни нарушения могат да се подават на телефона на НАП 0700 18 700 или по електронна поща на infocenter@nra.bg.\n\r\n ", "date": "2018.08.24", "title": "НАП: Растат отчитаните приходи по Черноморието"}
{"url": "https://www.dnes.bg/akoshtete-vqrvaite/2018/08/24/da-se-syberesh-s-bivsh-nevyzmojno-e-za-tezi-5-zodii.385957", "text": "\r\nЛъвовете обичат да доминират във всеки аспект от живота си, включително и в романтичните връзки. Те са уверени в себе си и желаят другите да се грижат за тях като за царе. Затова смятат, че е унизително за тях да дадат втори шанс след раздяла. Дори когато са наранени, лъвовете ще изглеждат силни и спокойни. Колкото повече се опитвате да си ги върнете, толкова по-уверени ще са те, че това не трябва да се случва. Тези знаци знаят, че заслужават най-доброто и ще си кажат, че ваша е грешката, че сте ги изпуснали.\r\n\r\n\r\n \r\nВсички в обкръжението на скорпионите знаят, че тези знаци не толерират безсмислените неща и винаги са сериозни във връзките си. Но пренебрегнат ли веднъж скорпиона, той няма да се обърне назад. Загубят ли доверието си във вас, значи са го загубили завинаги. Скорпионите мразят нечестността, лъжите, измамата, лицемерието и имат способността да усещат тези неща. Случило ли се е това, не разчитайте, че някога ще ви простят. Излизат с гордо вдигнати глави от ситуацията, като лъвовете.\r\n \r\n\r\n \r\nСтрелците искат автономност след раздяла. Те задължително си почиват поне малко след сериозна връзка и искат да обърнат внимание на себе си. Според тях е най-добре да се живее за момента и когато нещо е приключило, просто се запътват към ново, не биха губили време със старото. Този знак обича свободата си и ако по време на връзката сте били като лепка, стрелецът няма да ви иска обратно.\r\n                    \r\n                    ", "date": "2018.08.24", "title": "Да се събереш с бивш? Невъзможно е за тези 5 зодии"}
{"url": "https://www.dnes.bg/index/2018/08/24/ben-aflek-vliza-v-klinika.385996", "text": "След като скъса с Линдзи Шукъс и бе забелязан с модела на Playboy - Шона Секстън, Бен Афлек отново се озова в клиника за алкохолици. Актьорът и режисьор постъпва в такова лечебно заведение за трети път, съобщава Контактмюзик. \r\nРешаваща роля за решението му е имала бившата му съпруга Дженифър Гарнър, която е пристигнала в дома му с Библия в ръка, придружена от адвокат. До клиниката го е откарала актрисата.\r\n \r\n\"Единственото нещо, което иска Бен, е да е трезвен заради децата, заради Джен и заради кариерата си. Той осъзнава какво би могъл да загуби, ако не се придържа към програмата\" - каза негов близък.\r\n \r\nДженифър Гарнър е решила да вземе мерки, след като е видяла снимка как Бен Афлек приема доставки на алкохол в доста раздърпан вид.\r\n \r\nХоливудската звезда се е лекувал от алкохолизъм и през 2017 г., и 2001 г.\r\n \r\nДженифър Гарнър и Бен Афлек се разделиха през 2015 г., но документи за развод подадоха чак миналата година. Той още не е оформен окончателно. Двамата имат три деца на възраст от 12 до 6 години.\r\n \r\n\r\n ", "date": "2018.08.24", "title": "Бен Афлек влиза в клиника"}
{"url": "https://www.dnes.bg/zvezdi/2018/08/24/tretata-podred-g-ja-plevnelieva-banova-ne-se-pritesniava-ot-tova.385993", "text": "Бившата синоптичка, а сега водеща - Деси Банова, признава, че баща й е изиграл голяма роля в нейното развитие. Независимо, че се разделят с майка й, когато е на 6 години.\r\n\"Връзката ми с татко се засили през последните години. Самообвинявам се след внезапната му смърт, че тъй като не живееше в София, не ходех толкова често при него. Заради графика на работата ми, заради грижите покрай Йоанка и всички други неща, с които се занимавам, нямах възможност да пътувам често, а той пък не идваше в София. Ако можех да върна времето, бих зарязала всичко и бих общувала повече с татко. Той почина през 2015 г. Оказа се, че е имал заболяване, на което никой не обръщаше сериозно внимание, най-малко пък той. Не искаше да ходи в болници, по изследвания. Баща ми беше страхотен бохем. Може би заради това с майка ми след десетгодишен брак се разделят, тъй като тя е здраво стъпила на земята, много семеен човек. Докато татко беше по живота\", разказва Банова-Плевнелиева пред сп. EVA.\r\n \r\nС бившия си мъж Ивайло се срещат в телевизията.\r\n \r\n\"Срещнах го там в качеството му на одитор на голяма международна компания. Тогава студиата бяха отделени от администрацията, където аз ходех едва един път годишно. Но явно тогава е било писано да се срещнем тъкмо там. По-късно една колежка изигра ролята на сватовница, пробуждайки интереса и у него, и у мен. Така десет години бяхме заедно\", допълва блондинката.\r\nРазделят се в годината, когато почива баща й.\r\n \r\n\"През 2015, когато си отиде баща ми, си дадох сметка, че животът е наистина един миг. И че когато в една връзка хармонията се загуби, няма смисъл двама души да продължат да живеят заедно. Тогава събрах кураж да поговоря с Иво и да се разберем, че наистина не можем да продължаваме по този начин. Татко почина през февруари и малко след това аз реших, че трябва да променя живота си. Да потърся щастието си. Не се чувствах добре във връзката си с Иво, тя беше повече или по-малко формална. Аз съм адски трудна на промени. Много силно желая нещо, но не се решавам да посегна към него. Така беше и с прогнозата за времето. Дълго време обмислям, но понякога ми трябва някакъв импулс отвън, за да направя крачка към промяна. Да ми даде сила и кураж да го направя. Ядосвам се на себе си, защото в повечето случаи промяната е за добро. Но не съм рисков играч. Винаги съм била по дългите връзки, по стоенето на едно място в професионален план. Не съм сменяла училища, приятели\", откровена е Деси.\r\n \r\nСлед като се омъжи за президента Плевнелиев осъзнава, че животът й много се е променил, а вниманието към нея е станало нездравословно. \r\n \r\n\"За първи път в живота си установих, че тъй както винаги съм искала да бъда под светлината на прожекторите, това започна да ми тежи. Интересът към личния ми живот е небивал и нездравословен. Започнах да отказвам интервюта и публични изяви, започна това да ме притеснява, не да ме радва. Никога не съм желала да съм известна с моя личен живот, а с професията си. Гордея се, че бях единствената от България, която направи документален филм за климатичните промени. Беше селектиран за участие в много международни форуми. Постигнах контакти, много ценни за мен. Бях поканена на среща на върха на ООН за климатичните промени, станах нещо като посланик на страната ни по тази много сериозна тема. Израснах от момичето, което презентира времето, в една по-сериозна журналистка. На международните форуми сценариите, ако нещо не се промени в отношението ни към заобикалящия ни свят, съвсем не са розови. Давам си сметка, че като публична личност мога да насоча известността си към проблема. Ако успея да накарам дори един човек да посади дърво, да изключва ненужните лампи или да спира водата, докато си мие зъбите например, това е някакъв принос към запазването на планетата за следващите поколения\", категорична е бившата синоптичка.\r\n \r\nПо думите й именно Плевнелиев й вдъхва кураж и я стимулира за промяната в работата й. Тя се влюбва в него, когато го вижда в неформална обстановка във вилата му в Гърция. И осъзнава, че това е нейният мъж. Не се притеснява, че президентът има два неуспешни брака зад гърба си.\r\n \r\n\"Знам причините, поради които не са се запазили предишните му бракове. И не се притеснявам, напротив. Сигурна съм, че той не е по краткосрочните връзки. Жената до него е неговата. И не се опитва да го скрие, а го заявява пред целия свят. Не се колебае да предложи брак. Неговите приятели се учудиха, когато съобщи, че ще се жени. Посъветваха го да живее заедно с мен, да си направим дете, но защо ще се женим не разбираха. Той обаче вярва в брака. За него той е ценност, семейството. И мен това ме привлече\", разкрива още Банова.\r\n \r\nИ допълва, че се разбира чудесно с децата на Росен Плевнелиев. \r\n\r\n", "date": "2018.08.24", "title": "Третата подред г-жа Плевнелиева. Банова не се притеснява от това!"}
{"url": "https://www.dnes.bg/obshtestvo/2018/08/24/bg-olimpik-ne-vnasial-vnoski-v-garancionniia-fond-na-kipyr.386000", "text": "Българският клон на кипърската застрахователна компания \"Олимпик\" не е правил вноски върху застрахователните полици в България в гаранционния фонд в Кипър, заяви пред БНР Акис Папахристодулу, генерален мениджър на Кипърския фонд за автомобилно застраховане.\r\nТой увери, че кипърският гаранционен фонд ще изпълни всички свои задължения след прекратяването на дейността на \"Олимпик\" и сключените от нея застрахователни договори.\n\n\n\n\r\n\"Тези негови задължения произтичат от кипърските закони и международните споразумения, по които той е страна. Фондът има подписани двустранни споразумения с гаранционните фондове на много европейски страни, включително и България\", посочи неговият генерален менидижър Акис Папахристодулу.\r\r\n                    \r\n                    \"Фондът има задължение само да компенсира потърпевшите при пътни злополуки, но няма задължения относно възстановяването на суми по прекратените застрахователни полици\", уточни той.\r\nКипърският гаранционен фонд се финансира с 5% такса върху застрахователните премии за автомобилна застраховка и негови членове са всички застрахователни компании, които попадат в обхвата на разпоредбите на Закона за застрахователния бизнес и които сключват сделки за застраховане на моторни превозни средства в Кипър.\r\n\"Ние получаваме вноски само от автомобили, застраховани в Кипър, автомобили с кипърски номера. Аз вярвам, че българският Гаранционен фонд трябва да е събирал вноски от българските автомобили, от застрахователните компании в България, но питайте тях, защото всяка страна си има различни правила\", подчерта генералният мениджър на фонда.\r\nНа въпрос дали българският клон на \"Олимпик\", като част от регистрираната в Кипър компания, е привеждал вноски за сключените от него застраховки в кипърския гаранционен фонд, Папахристодулу отговори: \"Аз ви казвам - българският клон не е плащал вноски в кипърския гаранционен фонд. Това е ясно\".\r\nПо последни данни от КАТ над 80 000 коли не са подновили полиците си след фалита на \"Олимпик\".\r\nОт 22 август пък МВР прекрати гратисния период за налагане на глоби на онези, които нямат валидна сключена \"Гражданска отговорност\".\r\nМинистерството даде петдневен толеранс на водачите с прекратената застраховка.", "date": "2018.08.24", "title": "BG \"Олимпик\" не внасял вноски в гаранционния фонд на Кипър!?"}
