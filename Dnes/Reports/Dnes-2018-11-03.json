{"url": "https://www.dnes.bg/notifikacii/2018/11/03/dali-50-godishnite-gi-chakali-nai-malko-oshte-dve-finansovi-krizi.392496", "text": "\"В света има много дълг\", а поколението на днешните 50-годишни хора ще преживее \"най-малко още две финансови кризи\". Тази прогноза се осмели да даде през миналата седмица бившият председател на Федералния резерв на САЩ Пол Волкър и предупреди пред Financial Times, че \"десет години след фалита на Lehman Brothers старите навици на финансовия свят за заобикаляне на регулациите с измами и лобита се завръщат. \n\r\nДумите и спомените му, които скоро ще бъдат публикувани в книга, са наследството на един наистина опитен централен банкер. Волкър, на 91 години, успешно победи инфлацията през 80-те години на миналия век чрез непопулярни повишения на лихвите. Строгата банкова регулация в САЩ, въведена през 2008 г., след като финансовата криза избухна, а сега се смекчава по управлението на президента Доналд Тръмп, се казва \"Правилото на Волкър\" (Volcker rule).\n                \n                \r\nКакво се случва във финансовия свят? Акциите, облигациите, валутите и стоковите пазари бяха много нервни през октомври, пише в свой обзор германският Sueddeutsche Zeitung. Например на американския борсов пазар във вторник сутринта акциите рязко се понижиха сутринта, но се повишиха отново вечерта. Големите колебания често показват, че инвеститорите се притесняват за парите си. Dax може за първи път от 2011 г. насам да отчете годишен спад. По онова време дълговата криза в еврозоната бе в разгара си. В САЩ икономиката расте от десет години насам. Вероятността от спад се увеличава всеки ден, в който икономиката се справя добре. Почти библейското правило, че възходът ще бъде последван от спад, никога не е било опровергавано. Съотношението цена на акцията-печалба на книжата в САЩ е почти толкова високо, колкото в годините на финансовата криза от 1929 г. и началото на 2000 г. Тогава дойде катастрофата.\n\r\nНякои обстоятелства напомнят за времето преди фалита на Lehman, като например дългът, склонността към рискове и стадния комплекс. Така например дълговете на бизнеса, домакинствата и страните по света днес са по-високи, отколкото през 2007 година. В допълнение банките отпускат заеми при сравнително разхлабени условия. Някои нововъзникващи икономики са в беда: Аржентина е заплашена от държавен фалит, доверието в турската лира е разклатено. Италианското правителство харчи повече пари, отколкото има, и предизвиква всички инвеститори, закупили досега италиански държавни облигации. А банкерските бонуси на Wall Street растат.\n\r\n\"Финансовите фалити бързо се забравят\", писа преди близо 30 години икономистът от Харвард Джон Кенет Гълбрайт. Има няколко области на човешката дейност, в които историята се зачита по-малко, отколкото в света на парите, където \"подобни обстоятелства се празнуват от младото, ново и самоуверено поколение като брилянтни открития\", казва Гълбрайт. Стигнахме ли отново до този момент?\n\r\nОтделът по икономика на Банката за международни разплащания (БМР) в Базел се радва на добра репутация. Бившият му главен икономист Уилям Уайт предупреди навремето за срива на финансовите пазари през 2005 г. Никой не искаше да го послуша тогава. В най-скорошния си доклад експертите на БМР отново са много загрижени. Ниските лихвени проценти на централните банки според тях създадват \"зомби компании\", които едва биха били жизнеспособни при нормални лихвени проценти. Светът свикна с евтините пари. Краят на това \"прекомерно стимулиране\" няма да бъде никак гладък. Последните сътресения на фондовите борси са израз на \"предсмъртните симптоми на пациент\". Като цяло има \"твърде голям дълг\", предупреди БМР.\n\r\nЧислата са плашещи: Между 2008 г. и 2018 г. глобалният дълг се е увеличил от 210 до 250 процента от брутния вътрешен продукт. Банки и инвеститори държат през 2017 г. дълг в размер на 2,5 трлн. долара - два пъти по-високи искове срещу несигурни кредитополучатели (ливъридж заеми и по-високодоходни облигации), отколкото през 2007 г., предупреждава Хауърд Маркс, ръководител на хедж фонда Oaktree. В същото време обемът на кредитите с разхлабени клаузи (Covenant-Lite) се е увеличил от 97 млрд. долара през 2007 г. до 375 млрд. долара сега. По-разхлабените клаузи означават, че кредитополучателят трябва да разполага с по-малко обезпечение за своя кредит или никакво обезпечение, ако печалбата на длъжника спадне рязко.\n\r\nМнозина смятат, че това състояние е опасно, а някои са по-спокойни. \"Широко разпространено явление на по-свободните кредитни условия само по себе си не е сигнал за криза\", казва Михаел Хюнзелер, управляващ директор на фонда за управление на активи Assenagon. Той предупреждава да не се всява прекомерно паника. Банките наистина разхлабвали стандартите, за да дават по-лесно заеми, но това не значело, че компаниите, които привличат парите, са по-малко стабилни. \"Доходността на европейските предприятия е все още много здрава, съотношението на дълга намалява в продължение на години\", казва експертът по корпоративни облигации. \"Ако се стигне до криза, по-свободните кредитни клаузи в най-добрия случай ще ограничат щетите. Тогава банките ще трябва да помагат на фирмите, за да не изпаднат те в несъстоятелност, независимо при какви условия.\n\r\nВсеки регион в света има свои специфични проблеми. В Китай това са дълговете на икономиката като цяло, на нововъзникващите пазари - кредитите в чуждестранна валута, в долари, в САЩ - икономическото прегряване, а в Европа - нестабилността на еврозоната, както и държавният дълг.\n\r\nЕдно е сигурно - днес банките могат да се справят със загубите много по-добре, отколкото преди финансовата криза. Новите правила \"Базел 3“ изискват значително по-високи капиталови буфери. \"Въпреки това ще бъде проблематично, ако приходите на банките падат, а  в същото време се увеличават разходите, например поради нарастващите кредитни загуби\", казва Хюнзелер. Но поне за момента няма опасност от това.\r\n\n\r\n\r\n ", "date": "2018.11.03", "title": "Дали? 50-годишните ги чакали най-малко още две финансови кризи"}
{"url": "https://www.dnes.bg/stranata/2018/11/03/esenta-nastypva-bavno-v-nedelia-zahladniava-leko.392509", "text": "През следващото денонощие над Източна България и в много райони в равнинната част от страната ще има значителна ниска облачност и намалена видимост. \n\r\nОколо и след обяд облачността ще се разкъсва, видимостта ще се подобрява, прогнозират синоптиците от НИМХ. \n\r\nЩе духа слаб вятър от изток-североизток. \n\r\nТемпературите ще се понижат още малко и минималните ще са предимно между 6 и 11 градуса, максималните - между 16 и 21 градуса.\n\r\nАтмосферното налягане е по-високо от средното за ноември и ще остане без съществена промяна.\n\r\nНад планините ще преобладава слънчево време. \n\r\nСутринта на места в ниските части ще е мъгливо, но след обяд видимостта там ще се подобрява. Ще духа слаб до умерен вятър от изток-югоизток. \n                    \n                    \n                \r\nМаксимална температура на височина 1200 метра ще е около 18 градуса, на 2000 метра - около 12р.\n\r\nНад Черноморието ще има значителна ниска облачност и намалена видимост. Ще духа слаб до умерен вятър от изток-североизток. Максималните температури ще са 16-17 градуса, близки до температурата на морската вода. \r\nВълнението на морето ще е 3 бала.\r\n ", "date": "2018.11.03", "title": "Есента настъпва бавно, в неделя захладнява леко"}
{"url": "https://www.dnes.bg/stranata/2018/11/03/bunt-na-borsata-v-plovdiv-sreshtu-nov-bulevard.392508", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стотици търговци в Пловдив готвят бунт заради проекта на общината за новоизграждащия се високоскоростен булевард.\n\r\nСпоред собствениците на обектите там, ако не бъдат направени корекции в строителния план, достъпът до тържището ще бъде затруднен, а от това ще пострада бизнесът им.\n\r\nИсканията си са внесли още преди половин година и ако скоро нямат отговор, са готови да обявят гражданско неподчинение, последвано от протести, съобщи .\n\r\nИзграждането на новия високоскоростен булевард \"Северен\" в Пловдив предизвика недоволство на търговците от бившата зеленчукова борса. Една от причините е, че единственият подход от южната част на тържището ще бъде с дължина само 8 метра. През него ще бъде изключително трудно преминаването на големите тежкотоварни коли на доставчиците. Възпрепятствани ще бъдат и самите клиенти.\n                    \n                    \n                \r\nДруг проблем е, че част от колите няма да могат да влизат през портала, тъй като пътната маркировка няма да позволява извършването на ляв завой. Така, за да стигнат до тържището, доставчиците и клиентите трябва да удължат маршрута си 6 километра.\n\r\nСпоред собствениците на търговските обекти общината трябва да се намеси, за да се реши проблема с подхода към фирмите им.\n\r\nВ момента на територията на борсата работят 25 фирми с близо 600 служители. По план новият булевард трябва да бъде завършен и пуснат в експлоатация през месец април 2019 година.", "date": "2018.11.03", "title": "Бунт на борсата в Пловдив срещу нов булевард"}
{"url": "https://www.dnes.bg/obshtestvo/2018/11/03/prashna-i-strashna-bylgariia-mrysniiat-vyzduh-ubiva-15-hil-na-godina.392506", "text": "Мръсният въздух е причината за преждевременната смърт на близо 15 хиляди българи само за една година. Това сочат данните на Европейската агенция по околната среда. \n\n\n Според изследването замърсяването на въздуха с фини прахови частици е довело до преждевременната смърт на 14,2 хил. души в България през 2015 година. \n\r\nДруги 640 случая на преждевременна смърт са свързани с превишаващата допустима норма концентрация на азотен диоксид, който се свързва със замърсяването от колите, съобщи .\n\r\nСпоред доклада над 420 хил. случая на преждевременна смърт в 41-на европейски държави са свързани със замърсяването на въздуха с фини прахови частици, които са твърде малки, за да бъдат видeни или помирисани, но имат изключително вреден ефект и могат да причинят рак на белите дробове, астма и сърдечни болести.\n                    \n                    \n                \r\nСамо в страните от Европейския съюз броят на тези случаи е 391 хиляди. \n\r\nРегионите с най-лоши нива на фини прахови частици са в източноевропейски държави като България, Полша и Словакия.\n\r\nДруги страни над допустимите норми са Хърватия, Сърбия, Албания и Босна. \n\r\nМакедония се представя най-зле от всички държави.", "date": "2018.11.03", "title": "Прашна и страшна България – мръсният въздух убива 15 хил. на година "}
{"url": "https://www.dnes.bg/notifikacii/2018/11/03/brexit-vs-sporazumenieto-sreshtu-nasilieto-v-severna-irlandiia.392510", "text": "Брекзитът саботира Споразумението от Разпети петък, сложило край на 30-годишното насилие в Северна Ирландия, заяви днес ирландският премиер Лио Варадкар, цитиран от Ройтерс и БТА.\n \"Брекзитът подкопава Споразумението от Разпети петък и руши отношенията между Великобритания и Ирландия\", каза той пред ирландската държавна компания за радио и телевизия Ер Те И. \"Всяко нещо, което разделя общностите в Северна Ирландия, подкопава Споразумението от Разпети петък, а всяко нещо, което разделя Великобритания и Ирландия, подкопава отношенията им\", отбеляза Варадкар.\r\nГраницата между Ирландия и Северна Ирландия след Брекзита е един от най-проблемните въпроси в преговорите за излизане на Великобритания от Европейския съюз през март догодина, отбеляза агенцията.", "date": "2018.11.03", "title": "Brexit vs. споразумението срещу насилието в Северна Ирландия"}
{"url": "https://www.dnes.bg/blizak-iztok/2018/11/03/sled-10-meseca-pyrva-pomosht-za-bejanski-lager-v-siriia.392511", "text": "ООН и сирийският Червен полумесец започнаха доставки на първата хуманитарна помощ от 10 месеца в бежанския лагер Рукбан в Южна Сирия, близо до границата с Йордания, приютил около 50 000 прокудени от домовете си сирийци, съобщиха двете организации, цитирани от Франс прес и БТА.\n\r\nВ съвместно комюнике те уточниха, че операцията ще трае три-четири дни.\n\r\nСпоред Сирийския център за наблюдение на човешките права (СЦНЧП), цитиран от ДПА, хуманитарната автоколона е първият, който пристига в Рукбан от април 2017 г.\n\r\nВ лагера са влезли няколко камиона с храни и лекарства, ескортирани от руски военни.\n\r\nСЦНЧП отбелязва, че хората в лагера - най-малко 60 000 цивилни и бунтовници - живеят при мизерни условия, след като пътищата за хуманитарни доставки бяха прекъснати от правителствените сили и техните съюзници.\n                    \n                    \n                \r\nМиналия месец ООН предупреди, че бежанците в Рукбан отчаяно се нуждаят от достъп до основни услуги с наближаването на зимните месеци. Петима души, включително две деца, починаха наскоро в лагера поради тежките условия. \n\r\nПрез юни 2017 г. Йордания обяви района на Рукбан за военна зона и затвори границата след нападение срещу граничен пункт, отговорност за което пое групировката \"Ислямска държава\".\n\r\nДнес СЦНЧП съобщи, че оглавената от САЩ антиджихадистка коалиция е предприела интензивен въздушен и артилерийски обстрел срещу последната останала в ръцете на радикална милиция зона в Източна Сирия\r\n ", "date": "2018.11.03", "title": "След 10 месеца първа помощ за бежански лагер в Сирия"}
{"url": "https://www.dnes.bg/stranata/2018/11/03/montata-na-protest-nai-bednite-v-es-s-nai-skypite-goriva.392512", "text": "Над 100 шофьори протестираха в Монтана с автомобилите си в късния следобед днес срещу високите цени на горивата в града и региона. \n\r\nТе блокираха за по 20 минути продажбата на горива в четири бензиностанции на някои от големите вериги.\r\nПротестиращите преминаха в автошествие покрай бензиностанциите като спираха и ги блокираха, съобщи БТА. \r\nТе заявиха, че е абсурдно в най-бедния региона в целия Европейски съюз цените на горивата да са най-високи, а животът - най-скъп.\r\nПолицията ескортираше протестиращите без да се намесва.", "date": "2018.11.03", "title": "Монтата на протест: Най-бедните в ЕС с най-скъпите горива!"}
{"url": "https://www.dnes.bg/za-da-se-razbirame/2018/11/03/5-neshta-koito-triabva-da-znaem-za-liubovnata-razdiala.392415", "text": "Всеки от нас е преминал не през една или две любовни раздели. Те винаги са разочароващи, болезнени, продължителни. Преодоляването накрая на една връзка се изживява различно от всеки от нас.\r\nАмериканската журналистка и авторка на книги за любовните взаимоотношения между мъжа и жената Tamsen Fadal също преминава през болезнен развод, след който е трябвало да намери нов смисъл на живота си.\r\nВижте няколко много важни неща, които трябва да знаете за края на връзките. Осъзнайте ги, за да продължите свободни напред.\r\n\r\nВ началото на всяка раздяла, съжаляваме себе си, страдаме, връщаме се към времето, в което сме били заедно с бившия/бившата, разказваме отново и отново всичко на своите приятели. Нощите ни по-често са безсънни, понякога губим и апетит, но идва онзи момент, в който продължаваме напред.\r\n                    \n                    \n                Tamsen смята, че първите 90 дни след раздялата с някого са най-тежки. Те са „режимът на оцеляване“. Тя препоръчва да не се взимат прибързани решения, да се отървете от нещата, които ви нараняват и да обърнете внимание на външния вид и здравето си.\r\n\r\nВ една връзка, хората правят толкова много компромиси със себе си в името на партньора, че забравят това, което наистина искат и кои са те всъщност. \r\nВремето след раздялата е това време, в което да започнете да правите онези неща, които ви харесват. Сега важният сте вие.\r\n", "date": "2018.11.03", "title": "5 неща, които трябва да знаем за любовната раздяла "}
{"url": "https://www.dnes.bg/sofia/2018/11/03/esen-ne-esen-padnalite-lista-iadosvat-sofiianci-precheli-im.392494", "text": "Столичани  се оплакаха, че по улиците има много листа. \r\nОт общината обясниха, че са като в омагьосан кръг. Чисти се, но листата пак падат.\r\n\"Като килим е\", оплака се пешеходка в столицата пред bTV. \r\nЧистачка пък, която с голямата метла събираше шумата на същото място призна, че няма какво да направи. \r\n\"Метеме, но листата падат, виж сега как е сега - свети, а утре пак ще е същото, не можем да се борим с шумата, така ли е?“, шеговито подхвърли тя.\r\nОт Столичната община, че падалите листа се почистват ежедневно.  \r\n\"а гражданите мога да кажа, че улиците се метат ежедневно в столицата. С приоритет чистим масов градски транспорт, почистваме улиците, които са от обществена значимост и вътрешно квартални улици”, обясни Мариана Иванова от Столичния инспекторат.", "date": "2018.11.03", "title": "Есен, не есен, падналите листа ядосват софиянци, пречели им!?"}
{"url": "https://www.dnes.bg/rusia/2018/11/03/v-neta-iztekoha-lichni-danni-na-hiliadi-bogati-moskovchani.392513", "text": "Имената, адресите и мобилните номера на хиляди богати московчани, които са абонати на местен интернет провайдер са били публикувани онлайн в резултат на изтичане на данни от провайдера - компанията \"Акадо Телеком\" - мощна телекомуникационна мрежа, която е собственост на руския олигарх милиардер Виктор Векселберг, предаде БТА кото цитира Ройтерс. \n\r\nТой заяви, че е започнало разследване на инцидента. \n\r\nРуските власти следят внимателно подобни инциденти след предишни изтичания, които доведоха до публикуването на информация за агенти на военното разузнаване, обвинени в съпричастност към атаката с нервнопаралитично вещество срещу бившия руски шпионин Сергей Скрипал във Великобритания през март т.г..\n                    \n                    \n                \r\nСлед новото изтичане Ройтерс е видял неколкостотин досиета с лични данни, появили се в международна база данни. \n\r\nСред тях били мобилните телефони и адреси на високопоставен руски правителствен служител, на широко известен кинорежисьор и на роднина на крупен руски бизнесмен. Всички тези данни били качени на сайта RIPE NCC - благотворително регионално интернет сдружение-регистър, съдържащ база данни за Европа, Близкия изток и части от Централна Азия. Това е съобщил експертът по информационни технологии Владислав Здолников - основател на частна виртуална сървис система (VPN) за сигурна онлайн връзка - TgVPN, предлагаща VPN услуги на ползвателите на приложението за размяна на съобщения Telegram. \n\r\nRIPE NCC поддържа публична база данни чрез списък, показващ IP адреси и интернет операторите, които ги обслужват. Компанията \"Акадо телеком\" също е член на този регистър и веднага обяви, че започва вътрешно разследване за изтичането на личните данни на нейните клиенти, но не каза дали самата компания е предоставила тези данни на регистъра. Според Здолников \"Акадо телеком\" оперира три подмрежи с общо 24 500 IP адреса на индивидуални ползватели, повечето от които живеят в луксозните райони на руската столица.\r\n ", "date": "2018.11.03", "title": "В нета изтекоха лични данни на хиляди богати московчани"}
{"url": "https://www.dnes.bg/obrazovanie/2018/11/03/mon-razvyrza-kesiiata-naznachava-oshte-resursni-uchiteli.392514", "text": "През следващата година плануваме да бъдат разкрити още 300 работни места в детските градини и училищата за ресурсни учители, психолози и логопеди, които да работят с децата със специални образователни потребности /СОП/. Това заяви заместник-министърът на образованието и науката Деница Сачева на конференция за приобщаващото образование, която се състоя днес в НДК, съобщи пресцентърът на МОН. \n\r\nСпоред Сачева основно предизвикателство е осигуряването на необходимия брой специалисти. През миналата година в общообразователните институции са учили 22 000 деца и ученици със СОП, а педагогическите специалисти са били 3700.\n\r\n \"За Министерството приобщаващото образование е приоритет и всеки ден се стремим да променяме статуквото\", е посочила заместник-министърът и е допълнила, че в момента се обсъжда проект на механизъм за връзка между образователните и социалните услуги в страната. Деница Сачева е подчертала, че с приобщаващото образование са свързани теми, като мобилността, дигитализацията и културните различния.\n                    \n                    \n                \r\n\"През септември миналата година правителството стартира мащабна акция за връщането на отпаднали от системата или такива, които никога не са посещавали детска градина и училище. Резултатът е почти 22 000 обхванати в образователни институции деца и ученици. Една от основните причини за отпадането е мобилността - както вътрешна, така и към държави от ЕС\", е казала заместник-министър Сачева. По думите й предстоят разговори с Германия по съвместен проект, с които ще бъдат очертани мащабите на проблема с миграцията и с достъпа до образование.\n\r\nЗаместник-министърът е обяснила, че приобщаващото образование в бъдеще ще трябва да се справя и с нови предизвикателства като дигиталните разделения в обществото. Сачева е добавила, че Министерството на образованието и науката ще инвестира повече средства в технологии за комуникация и работа с деца със специални образователни потребности.\r\n ", "date": "2018.11.03", "title": "МОН развърза кесията, назначава още ресурсни учители"}
{"url": "https://www.dnes.bg/zvezdi/2018/11/03/turneto-na-britni-erotika-v-poveche.392447", "text": "В средата на този месец Бритни Спиърс завърши световното си турне Piece Of Me. 36-годишната певица се постара да направи шоуто си запомнящо се и горещо, но отзивите са на двата полюса. Не заради подбора на парчетата й, а заради костюмите. \r\nБритни заложи на провокативни тоалети, които не прикриват много и освен дежурните похвали от най-върлите фенове бе засипана и с критика.\r\n \r\nСпоред мнозина, нейните сценични костюми са надхвърлили добрия тон, а някои от тях не са били с подходящия размер. \r\n \r\n\"Не е толкова еротично да излизаш по бикини, които дори не прикриват интимните части\", пишат част от естетически недоволните меломани.\r\n \r\nНа Бритни Спиърс обаче не й пука особено за мнението им и уверено и гордо изпълняваше огнени танци в екстремно облекло.\r\n \r\nОчевидно тя е напълно доволна от фигурата си и понатрупаните килограми не я притесняват изобщо.\r\n \r\n\r\n ", "date": "2018.11.03", "title": "Турнето на Бритни – еротика в повече"}
{"url": "https://www.dnes.bg/notifikacii/2018/11/03/tragediia-po-zadushnica-pochina-i-ranenata-jena-v-karnobat.392501", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        84-годишната Каля от Карнобат, която бе премазана от 18-годишен шофьор на тротоар в Карнобат е издъхнала в болницата, съобщи \"\". \n\n Възрастната жена е починала малко преди 15 часа днес, въпреки усилията на лекарите от УМБАЛ Бругас да я върнат към живот. Тя е приета в отделението по реанимация с множество травми по цялото тяло, уточниха от здравното заведение.\n\r\nКакто 24 часа писа по-рано днес, трагедията на Задушница се разигра около 8 ч. тази сутрин, на карнобатската улица \"Петър Берон\" 33. 18-годишният Алекс Димов от ромската махала премаза 70-годишната Ганка Николова, която издъхна на място и съсдеката й Каля на 84 г.\n                \n                \r\nПо данни на разследващи неопитният шофьор, който имал само месец стаж зад волана, изтървал управлението над колата, след като тя преминала през бабуна. Най-вероятно водачът е карал с превишена скорост.\n\r\nДвете жертви на катастрофата отивали на гробищата, за да почетат мъртвите си роднини.", "date": "2018.11.03", "title": "Трагедия по Задушница - почина и ранената жена в Карнобат "}
{"url": "https://www.dnes.bg/rusia/2018/11/03/ruskata-kompartiia-se-gotvi-da-praznuva-do-kraicera-avrora.392502", "text": "Властите на Санкт Петербург предложиха на руската компартия пет алтернативни места, където да отпразнуват 101-ата годишнина от Октомврийската революция - включително тържествената зала в двореца Смолни, където Владимир Ленин обявил, че революцията е победила, предаде БТА като цитира ТАСС.\n\r\nПо-рано градската комисия по законността, правния ред и сигурността не разреши на комунистите да организират на 7 ноември шествие и митинг до крайцера \"Аврора\", закотвен на брега на река Нева, пояснява агенцията. \n\r\nХалосен изстрел от кораба е станал сигнал за щурма на Зимния дворец в града; крайцерът е сред основните символи на революцията от 1917 г.\n\r\nКомпартията не харесала, според ТАСС, предложенията на общината за празненства в градски паркове или в Смолни.\n                    \n                    \n                \r\nГрадският партиен комитет смята да организира на 7 ноември край \"Аврора\" среща с избиратели за депутати-комунисти от Държавната дума и петербургското законодателно събрание, информира първият му секретар Олга Ходунова. \n\r\nКомисията по законността обаче напомни, че провеждането на неразрешени публични прояви ще представлява нарушение на руските закони, добавя агенцията.", "date": "2018.11.03", "title": "Руската компартия се готви да празнува до крайцера \"Аврора\""}
{"url": "https://www.dnes.bg/politika/2018/11/03/ako-ne-mechtaesh-da-sme-domakani-na-mondial-2030-bilo-realno.392503", "text": "Съвместната кандидатура на България, Сърбия, Румъния и Гърция за домакинство на Световното първенство по футбол през 2030 година е съвсем реална, смята министърът на младежта и спорта Красен Кралев, който присъства на шестото издание на традиционния турнир по таекуондо в олимпийската версия WTF \"Sofia cup\". \n  \"Ако не мечтаеш и не се стремиш към върха, няма как да го постигнеш. Аз мисля, че кандидатурата ни е съвсем реална“, коментира той. \n\r\nКралев допълни, че преди две седмици е имало сондажи на ниво спортни министри и всички са били позитивно настроени към тази кандидатура. \n\r\n\"Разбира се, тя трябваше да бъде обсъдена на най-високо ниво и след като този въпрос се поставя от ръководителите на нашите държави, кандидатурата е напълно реална“, допълни спортният министър.\n                    \n                    \n                \r\nСпоред него тепърва ще се правят анализи за това какви точно са изискванията за мондиала.\n\r\n\"Смятам обаче, че ако всяка държава осигури два или три стадиона, нещата са възможни. Тази кандидатура от една страна е възможност да си оправим футболната инфраструктура, но е и политически знак, че Балканските държави ще работят заедно не само в областта на спорта, но и заедно ще отстояват общите си политически и икономически интереси. Това е много важно за народите на всички балкански страни\", заяви Кралев.\n\r\nМинистърът допълни, че съоръженията, които ще бъдат изградени, ще отговарят на всички стандарти на ФИФА за такова домакинство.", "date": "2018.11.03", "title": "Ако не мечтаеш... Да сме домакани на Мондиал 2030 било реално"}
{"url": "https://www.dnes.bg/stranata/2018/11/03/smetishteto-na-ruse-plamna-dali-ne-e-umishleno.392504", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пожар пламна на сметището на Русе. Пламъците са тръгнали едновременно от четири места, поради което ще се разследва дали става дума за умишлен палеж. \r\nКъм момента огнищата са локализирани, съобщи Bulgaria ON AIR.\r\nСигналът е подаден около 12:30 часа. На място незабавно са изпратени четири екипа на пожарната, като към тях са се включили и екипи от самото сметище.\r\nПожарът е обхванал обща площ от близо 5 декара, а гасенето е затруднено от вятъра. \r\nОт екоинспекцията незабавно са взели проби за евентуално замърсяване на въздуха.\r\nЗасега няма данни за екологичен проблем, тъй като вятърът не духа към града. \r\nОчаква се пожарът да бъде потушен окончателно до вечерта.\r\n ", "date": "2018.11.03", "title": "Сметището на Русе пламна. Дали не е умишлено? "}
{"url": "https://www.dnes.bg/usa/2018/11/03/propoviadva-li-omraza-donald-trymp-koito-ne-e-s-nego-komunist.392490", "text": "15 000 войници срещу 5000 невъоръжени мигранти: американският президент Доналд Тръмп иска да подсили границата с Мексико. Или по-скоро: иска да подсили омразата и страховете, които таят избирателите му, пише Константин Клайн за \"\".\n\r\nДумата \"ксенофобия\" произлиза от старогръцки и означава \"страх, ненавист, враждебност спрямо чуждото\". Ето, че така доста бързо стигнахме до Доналд Тръмп. \n\r\nЧовекът, който с основание се страхува от предстоящите междинни избори в САЩ, открай време подклажда у своите избиратели страхове, омраза и презрение спрямо всичко \"по-различно\". Страховете, омразата и презрението са основни елементи в намеренията и речите му. Понякога те водят до смехотворни, антихуманни и нереалистични идеи - като обещаното изграждане на стена по границата с Мексико и разделянето на нелегалните мигранти от децата и бебетата им. Или пък най-новата му идея: промяна на залегнали в конституцията граждански права с декрет.\n                    \n                    \n                \r\nНима положението е толкова тежко?\n\r\nСрещу плановете му се чуват много критични гласове - като например този, че стената по границата с Мексико ще бъде непосилно скъпа. И срещу безскрупулното поведение на представители на имиграционните власти се сипят критики - много от които дойдоха от републиканските редици. Само че Доналд Тръмп използва тези  критики, както и аргументите на експертите по конституционни въпроси, като оръжие в борбата си за разделяне на страната на \"добри\" и \"либерали\" с цел да запази властта си. При това неговите републиканци отдавна наричат всички, които стоят някак вляво от тях, \"либерали\". А на техния език това не означава нищо друго, освен \"комунисти\". Който е против Тръмп и неговите идеи, той е просто комунист или предател.\n\r\nС актуалното си намерение да изпрати до 15 000 войници по границата с Мексико, за да спре похода на 5000 невъоръжени мигранти, Тръмп подклажда допълнително страха и омразата сред своите привърженици: щом президентът смята за необходимо да изпрати по границата добре обучени и тежко въоръжени войници, значи има заплаха за националната сигурност. За неговата целева група няма никакво значение, че американската армия няма право да извършва нищо без изричен мандат от Конгреса - какъвто в момента не е налице. Американските войници не могат да пречат на мигрантите да прекосяват границата, те могат единствено да стоят заплашително пред тях и да алармират граничните подразделения, ако установят нелегално преминаване на границата. Това обаче може да свърши и всеки един фермер в пограничния район. Най-новото: Тръмп заплаши, че ще позволи на американските войници да стрелят по мигрантите, ако те хвърлят камъни срещу армията.\n\r\nТръмп може само това\n\r\nПрез 2016 година Доналд Тръмп постигна изненадващ успех в изборната си борба. Тъй като обаче той не стори кой знае колко за своите избиратели, сега може да повтори успеха си само като продължи заплашителната си реторика и утоли глада за сензации на привържениците си, но и на американските медии с нови и нови идеи.\n\r\nНеговите планове и лозунги изглеждат смешни в очите на мнозина. Но най-лошото е, че от тях страдат хора, а неговият електорат не печели нищо. Защото отхвърлените мигранти не могат да създадат нови работни места във въгледобивната и автомобилната индустрия. Те не допринасят за по-доброто медицинско обслужване или за намаляване на данъците.\n\r\nЗа тези страдания, които не са от полза за никого, отговорността носи един човек: американският президент. И това го превръща в проповедник на омразата.\r\n \r\n", "date": "2018.11.03", "title": "Проповядва ли омраза Доналд Тръмп? Който не е с него - комунист!"}
{"url": "https://www.dnes.bg/notifikacii/2018/11/03/niama-sledi-ot-nasilie-nad-namerenata-myrtva-francuzoika.392487", "text": "Направената аутопсия на намерената мъртва 23-годишна френска гражданка до сградата на областната администрация в Ловеч не е установила следи от насилие или изнасилване, съобщи за БТА говорителят на Окръжната прокуратура в Ловеч Кирил Петров.\nПо думите му тя е починала вследствие на обесване. Разследващите продължават да работят и по двете версии - убийство и самоубийство.\n\r\nПетров допълни, че в началото на следващата седмица ще станат ясни резултатите от взетите кръвни проби, които ще установят дали момичето е било употребило наркотици и алкохол.\n\r\n\"Провеждат се разпити. Издирват се лица, с които е била в заведението. Знае се с кого е била там\", каза още Кирил Петров. Той поясни, че се преглеждат и записи от камери за видеонаблюдение.\n                \n                \r\nMомичето бе намерено мъртво вчера сутринта. Сигналът за това бе подаден от охранител в областната администрация. Той разказа, че преди да видят тялото, са открили мобилен телефон и дрехи, застъпени с чистачката на предното стъкло на автомобил.", "date": "2018.11.03", "title": "Няма следи от насилие над намерената мъртва французойка"}
{"url": "https://www.dnes.bg/politika/2018/11/03/mvr-ni-pazi-otgovorno-dori-v-malkite-naseleni-mesta.392491", "text": "МВР се отнася изключително отговорно към битовата престъпност, особено в малките населени места. Това каза министър Младен Маринов пред участниците в Седмата политическа академия на Жени ГЕРБ, която се провежда днес и утре във Велинград. По думите му над 5000 са посетените населени места без полицейско присъствие, в това число 354 села.\n\r\n\"Лошото е, че когато има успешно решени случаи или не се говори нищо, или се политизират, за да се омаловажи работата на всички работили\", посочи министър Маринов. \n\r\nТой добави, че за подобряване на безопасността на пътя е ангажиран сериозен ресурс на МВР, като се отчита трикратно увеличение на глобите. \n\r\n\"Надявам се с предприетите мерки да продължи тази тенденция. Посегателствата над МПС са с 12 процента по-малко, а разкриваемостта се увеличава с 2 пункта, като анализираният период е деветмесечието на 2018 и същия период от 2017 година. МВР отчита и намаление на загиналите при ПТП със 7,4 на сто\", отбеляза Младенов.\n                    \n                    \n                \r\nМинистърът посочи още, че България е на границата с Азия, а около нас има държави, които не са членки на ЕС и по тази причина \"не можем да използваме всички механизми за сигурност\". \n\r\nПо думите му България в сравнение с Гърция, Италия и Малта контролира процеса на приток на мигранти. \n\r\n\"Съоръжението си свърши работата и миграционният натиск е сведен до минимум\", добави вътрешният министър. Според него политиката на премиера Борисов с Турция е довела до добър диалог и бърза реакция от тяхна страна. \n\r\nИмаме същия добър контакт и с Гърция, увери Маринов.", "date": "2018.11.03", "title": "МВР ни пази отговорно, дори в малките населени места"}
{"url": "https://www.dnes.bg/akoshtete-vqrvaite/2018/11/03/polzvani-chorapi-zlovonni-maratonki-mirizliv-biznes.392449", "text": "Предприемчивата 33-годишна лондончанка Рокси Сайкс печели годишно по 100 хиляди британски лири от онлайн продажба на миризливите си чорапи и носени маратонки, съобщава в. \"Метро\".\n\r\nГоспожата развива печелившия си бизнес от четири години и нейната най-вярна клиентела са фетишистите. \n\r\nСайкс продава чифт миризливи чорапи за 20 паунда, а зловонни маратонки - за 200. \n\r\nБизнес дамата се хвали, че в по-натоварените месеци си докарва от продажби около 8000 британски лири.\n\r\nКолежка на Рокси Сайкс преди време й казала, че има хубави крака. Тогава Рокси решила да ги покаже на своите акаунти в социалните мрежи. Тя се сдобила с безброй последователи, които я молели да им продаде и свои ползвани вещи, като чорапи и обувки. \n                    \n                    \n                \r\nТака съвсем случайно стартирал нейният печеливш бизнес. Отначало Рокси дори не си показвала лицето в акаунтите, а единствено нозете.\n\r\nСега тя коментира, че дълго ще може да печели от краката си. \"За разлика от лицето, те много по-бавно остаряват\", доверява британката.\n\r\n ", "date": "2018.11.03", "title": "Ползвани чорапи, зловонни маратонки... Миризлив бизнес! "}
{"url": "https://www.dnes.bg/world/2018/11/03/advokatyt-spasil-ot-obesvane-hristiianka-izbiaga-ot-pakistan.392492", "text": "Адвокатът, който спаси от обесване пакистанската християнка, осъдена на смърт за богохулство, днес напусна страната, страхувайки се за живота си след заплахи от радикални ислямисти, предаде Франс прес.\r\nПри сегашната ситуация за мен е невъзможно да живея в Пакистан, заяви адвокат Сайфул Мулок пред АФП, преди да се качи на самолета рано тази сутрин.\r\nТрябва да остана жив, защото съм длъжен да продължа съдебната битка за Асия Биби, обясни адвокатът, който не е получил никаква защита от властите след присъдата в полза на неговата клиентка.\r\nТой беше защитник на Биби, която прекара десет години в затвора в очакване да бъде изпълнена смъртната й присъда до решението на Върховния съд да я отмени.\r\nТова предизвика гнева на хиляди мюсюлмански екстремисти и те излязоха на улични протести, които парализираха страната за три дни, докато споразумение с властите през изминалата нощ не сложи край на демонстрациите.", "date": "2018.11.03", "title": "Адвокатът, спасил от обесване християнка, избяга от Пакистан"}
{"url": "https://www.dnes.bg/notifikacii/2018/11/03/stypka-napred-vartolomei-podpisa-za-cyrkvata-na-ukraina.392493", "text": "Президентът на Украйна Петро Порошенко и Константинополският патриарх Вартоломей подписаха споразумение за създаване на украинска църква. Церемонията се състоя днес в резиденцията на патриарха в Истанбул, предаде БТА като цитира ТАСС. \n\n \"Днес е исторически ден. Подписахме споразумение за сътрудничество и взаимодействие между Украйна и Вселенската патриаршия\", заяви след подписването Порошенко. \n\r\n\"Украинците се молеха Господ да им изпрати единна православна автокефална църква\", добави той. По думите на украинския президент, \"процесът приключва, създадени са всички условия за подготовка за Вселенски събор, за \r\nда бъде предоставен според каноните томосът (документът) на автокефалната църква\".\n                \n                \r\nВартоломей от своя страна отново заяви, че правото за предоставяне на автокефалия влиза в пълномощията му, а също така изрази мнение, че подобни действия \"ще спомогнат за преодоляване на разкола, съществуващ в Украйна вече от 30 години\". \"Освен това Ви благодаря за направените посещения във Вселенската патриаршия, за чудесния храм \"Свети Андрей\", който ни предоставихте в Киев, за да има майката църква постоянно представителство в Украйна\", обърна се той към Порошенко.\n\r\nКонстантинополската патриаршия заяви на заседанието на синода от 9 до 11 октомври, че започва процес за предоставяне на автокефалия на украинската църква. Тя отмени решението от 1686 г., прехвърлящо Киевската митрополия към юрисдикцията на Московската патриаршия, и заяви, че възстановява ставропигията в Киев (статута, предвиждащ пряко подчинение на Константинополския патриарх. Взето бе и решение з асваляне на анатемата от главите на две неканонични църкви в Украйна - Филарет от Киевската патриаршия и Макарий от Украинската автокефална църква. В отговор на тези действия синодът на Руската православна църква реши на 15 октомври, че е невъзможно по-нататъшното евхаристично общение (съвместно отслужване на литургии) с Константинопол.\n\r\nНа 18 октомври Върховната рада подкрепи инициатива на Порошенко, като предостави на Константинополската патриаршия за постоянно ползване Андреевската църква в Киев. Междувременно свещенослужители от Харковската, Сумската, Днепропетровската, Полтавската, Запорожката, Одеската, Херсонската, Ровненската и Кировоградската епархия вече заявиха, че подкрепят изцяло каноничната Украинска православна църква, добавя агенцията./", "date": "2018.11.03", "title": "Стъпка напред: Вартоломей подписа за църквата на Украйна"}
{"url": "https://www.dnes.bg/football/2018/11/03/prokuror-pogna-mesi-i-bashta-mu-za-prane-na-pari.392495", "text": "Проблемите извън терена за голямата звезда на Барселона Лео Меси продължават с пълна сила.\n\r\nПеткратният носител на Златната топка и баща му Хорхе са заподозрени в пране на пари. \n\r\nСъс случая се е заел лично прокурорът по икономически въпроси Пабло Турано, съобщава аржентинското издание Todo Noticias.\n\r\nТой вече е извършил проверка на дейността на благотворителната фондация на Меси. След нея е установено, че фондът може да бъде използван за пране на пари. Средства от нея са били прехвърляни в офшорни сметки, което означава, че не са декларирани. В момента се разглежда възможността за наказателно дело срещу звездата и баща му.\n\r\nАржентинският гений вече имаше сериозни проблеми с данъчните власти. \n                    \n                    \n                \r\nПрез миналата година той постигна споразумение и получи 21 месеца условна присъда и глоба от 2,1 милиона евро заради неплатени налози за периода 2007-09 г. Според испанското законодателство присъдите до две години за икономически престъпления винаги са условни, ако няма предно провинение.\r\n", "date": "2018.11.03", "title": "Прокурор погна Меси и баща му за пране на пари"}
{"url": "https://www.dnes.bg/football/2018/11/03/dunav-otvia-vitosha-zapisa-chetvyrta-pobeda.392497", "text": "Дунав записа много важна победа - четвърта от началото на сезона, след като надви Витоша (Бистрица) с 3:0 на Градския стадион в Русе. Така русенци се изкачиха на 10-то място във временното класиране на Първа лига.\n\r\nТимът на Людмил Киров започна силно мача и още в шестата минута поведе в резултата. Попадийн пусна дълъг пас към Божидар Васев, a той подаде отлично към Ахмед Ахмедов, който вкара във вратата на Бистрица.\n\r\nВ 10-ата минута комбинация между Кутев и Котев завърши с удар на последния от границата на наказателното поле, но Станислав Антонов от Дунав спаси.\n\r\n15-ата минута \"драконите\" вече водеха с 2:0 - Светослав Ковачев получи пас от Коконов, напредна в наказателното поле и с техничен удар преодоля вратаря на гостите Християн Василев.\n                    \n                    \n                \r\nВ 24-ата минута Дунав направи резултата класически. Светослав Ковачев пусна пас по земя към Ахмед Ахмедов, който засече отблизо и вкара своя втори гол в мача.\n\r\nДо края на първата част русенският тим диктуваше играта, като пред Витоша се отвори една добра възможност в 42-ата минута, при която Ивайло Лазаров стреля, но Антонов безпроблемно спаси.\n\r\nПрез второто полувреме Витоша се опита да намали резултата, но гостите не успяха да стигнат до чисто положение. В 75-ата минута Четин Садула подаде към Ивайло Лазаров, но ударът му бе неточен и топката мина високо над вратата на домакините. Така Дунав запази преднината си от първото полувреме.\r\n \r\n", "date": "2018.11.03", "title": "\"Дунав\" отвя \"Витоша\", записа четвърта победа"}
{"url": "https://www.dnes.bg/notifikacii/2018/11/03/18-godishniiat-koito-pomete-babite-v-karnobat-letial-s-kolata.392498", "text": "\nОтрицателна е пробата за наркотични вещества, взета от 18-годишния Алекс Димов, който тази сутрин премаза две възрастни жени на тротоар в Карнобат, \"\". \n\n\r\nСпоред осведомени мерцедесът, шофиран от младия ром, изхвръкнал от бабунка на ул.\"Петър Берон\" и се качил на тротоара, където в този момент вървели 70-годишната Ганка Николова и 84-годишната Каля. Най-вероятно младежът е карал с превишена скорост и не е успял да овладее колата. Той нямал никакъв стаж зад волана. Взел книжка преди месец, а семейството му купило мерцедеса съвсем скоро. Автомобилът дори още не бил прехвърлен на новите собственици, разкриха запознати пред наш репортер.\n                \n                \r\nМестни разказаха, че 18-годишният Алекс и друг път летял с черния мерцедес по тесните улички в града. При инцидента тази сутрин, станал около 8 ч., 70-годишната Ганка Николова издъхнала на място, а 84-годишната й съседка е транспортирана в кома в бургаската болница. \n\r\nСъстоянието й е тежко, тя е с множество травми по цялото тяло, казаха за \"24 часа\" от УМБАЛ Бургас.\n\r\nОт Областната дирекция на МВР отхвърлиха появилата се версия, че 18-годишният младеж може да е участвал в гонка. \n\r\nНегови роднини от ромската махала пък твърдели, че повреда в двигателя причинила тежкия инцидент.\n\r\nМестопроизшествието се намира на около километър от Гробищния парк в  Карнобат. Загиналата и тежко ранената жени тръгнали рано сутринта към гробищата, за да почетат мъртвите си роднини. Едната загубила сина си преди 20 г., а другата преди около година.\r\n ", "date": "2018.11.03", "title": "18-годишният, който помете бабите в Карнобат, летял с колата "}
{"url": "https://www.dnes.bg/temida/2018/11/03/tretiiat-zadyrjan-za-paleja-na-fotoreportera-v-aresta.392499", "text": "33-годишният Данаил Стефанов - Дъндито, третия обвиняем за палежа срещу бургаския фоторепортер Борислав Пенков, остава в ареста, съобщиха от пресцентъра на Бургаския районен съд. \n\n\n Задържаният обаче отказа предложението на съда съпругата му да бъде официално уведомена за взетата мярка. \r\n\"Няма нужда да притеснявате жена ми, аз ще й звънна от ареста\", обясни Дъндито.\r\nПрокуратурата обаче съобщи, че негово ДНК е открито на местопроизшествието.\r\nАпартаментът на фоторепортера Борислав Пенков бе запален на 14 октомври тази година. Пред входната врата на жилището е била поставена горяща автомобилна гума. Пожарът е унищожил и електрическо табло във жилищния вход с 27 броя електромери и прекъсвачи\r\n ", "date": "2018.11.03", "title": "Третият задържан за палежа на фоторепортера - в ареста"}
{"url": "https://www.dnes.bg/usa/2018/11/03/aljirec-dal-pari-za-ada-na-11-septemvri-tochil-karti.392500", "text": "Испанската полиция ликвидира престъпна групировка, изработвала фалшиви кредитни карти под ръководството на алжирец, излежавал присъда за съфинансиране на атентата от 11 септември 2001 г. в САЩ, предадоха Франс прес и ТАСС.\n\r\nВ Мадрид са арестувани 19 души, произвеждали фалшификатите, вграждайки в тях събрани от \"Тъмната мрежа\" (Darknet - анонимния сегмент от интернет) данни на потребители, включително пинкодове. \n\r\nТака измамниците получавали възможност да теглят суми от банкомати и да пазаруват в магазини, съобщи полицията. \n\r\nАрестуваните се опитали да извършат с \"клонираните\" карти измами за над 5 милиона евро, но банките и други финансови учреждения блокирали много от техните трансфери. \n                    \n                    \n                \r\nСпоред оценки реалните щети достигат 500 хил. евро, отбелязва БТА \n\r\nГлаватарят на престъпната групировка - 49-годишен алжирец, чиято самоличност не се съобщава, - използвал същия процес, за да подпомогне финансирането на атентата от 11 септември 2001 г. в САЩ, при който загинаха близо 3000 души.\n\r\nГоворителка на полицията съобщи, че мъжът е бил осъден и излежавал присъда в Испания, но не бе в състояние да посочи кога е бил освободен. \n\r\nТози път е действал за собствена облага, допълни тя.", "date": "2018.11.03", "title": "Алжирец, дал пари за ада на 11 септември, точил карти"}
{"url": "https://www.dnes.bg/stranata/2018/11/03/zashto-mylchi-babh-stotici-na-protest-zaradi-ptichiia-grip.392505", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Стотици работници от най-голямата ферма за патици край Хасково са притеснени, че могат да останат без работа. \n\r\nПричината е избиването на птиците, след като преди две седмици в района беше открито огнище на птичи грип.\n\n\r\nНад 400 работници може да останат без работаи това накара голяма част от тяхда излязат на протест, съобщи .\n\r\nПреди близо 10 дни властите са убили 16 000 патици заради положителни проби. \n                    \n                    \n                \r\nСледващите проби обаче са отрицателни. \n\r\nВсе още има над 50 000 живи патици.\n\r\nОтделно не е ясно какво се случва с излюпващите се сега патета. Ако те не се преместят в подготвено за целта хале - то те ще загинат.\n\r\nВ понеделник от Агенцията по храните са инициирали среща с фермерите, а те смятат да организират мълчалив протест пред БАБХ.", "date": "2018.11.03", "title": "Защо мълчи БАБХ? Стотици на протест заради птичия грип"}
{"url": "https://www.dnes.bg/stranata/2018/11/03/opasen-kapan-v-shumen-dete-se-zakleshti-v-otdushnik.392507", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        Пожарникари от Шумен спасиха 4-годишно дете, след като кракът му се заклещи в отдушник на централен булевард в града.\r\nОказва се, че това не първият подобен случай на същото място.\r\nМалкото момче било заедно със своята баба, когато пропаднало в отдушника пред детски магазин на бул. \"Славянски\" в Шумен. Жената веднага потърсила помощ при продавачките.\r\nОбадили се на 112 и екипи на пожарната и Бърза помощ дошли на мястото. За да освободят заклещеното момче, огнеборците влезли в подземните помещения на сградата.\r\nСлед няколко минути пожарникарите успели да освободят крака на 4-годишното момче. \r\nСлед инцидента мястото е обезопасено. Поставена е решетка на отдушника, така че в него да може да попадне детско краче.\r\n ", "date": "2018.11.03", "title": "Опасен капан в Шумен, дете се заклещи в отдушник"}
{"url": "https://www.dnes.bg/zvezdi/2018/11/03/mnogo-mnogo-provokaciia-intimno-s-irina-sheik.392438", "text": "Ирина Шейк винаги е била асоциирана с дързък сексапил и много, много провокация.\r\nВиждали сме я често в образа на фаталната жена, а сега супермоделът реши да ни се представи в съвсем ново амплоа и да ни допусне до най-личния си и интимен свят.\r\nУсещане за уют и топлина лъха от новата рекламна кампания на Ирина Шейк, в която тя е и водещо рекламно лице.\r\nКрасавицата представя топлите и меки кашмирени изделия, в които всяка жена се сгушва след дългия и тежък раотен ден.\r\nБрюнетката позира на домашен фон с топли пуловери, ризи с дълъг ръкав и меки потници, придържащи се към класическата цветна палитра от сиво, черно и нюд.\r\nВсички кадри на Ирина Шейк в нетипична за нея фотосесия – вижте в галерията на ", "date": "2018.11.03", "title": "Много, много провокация! Интимно с Ирина Шейк"}
{"url": "https://www.dnes.bg/politika/2018/11/03/bsp-s-boikota-spasihme-2-5-mln-bylgari-ot-danyka-za-starite-koli.392488", "text": "Бойкотът на левицата вчера в парламента, който не осигури кворум за работата на депутатите е донесъл полза за собствениците на стари коли. Поне според лидера на партията Корнелия Нинова.\r\nТя и Председателският съвет към Националния съвет на БСП заседава по Бюджет 2019 - алтернативата. Вече става традиция БСП да предлага алтернативен бюджет на управляващите. Той ще бъде подложен на широко обществено обсъждане в понеделник. В него ще вземат участие синдикати, професионални организации, учени, депутати и членове на Националния съвет на БСП, както и коалиционни партньори.\n\n\"Като не се регистрирахме в петък в НС, спасихме над 2,5 млн. българи от новия данък върху старите коли. Не се съмняваме, че ГЕРБ и ОП ще си го приемат, но няма как с нашите гласове да им осигурим кворум за поредното бъркане в джоба на най-бедните хора. Що за стабилно управление е това, което разчита на гласовете на опозицията, за да вдигне данъците на хората. Няма как да стане. Оставете ги тях. Това мнозинство и правителство е на финала. Нека видим ние какво можем да направим след тях, защото навсякъде е разруха - и в здравеопазването, и в социалната сфера, и в сигурността на гражданите\", заяви Нинова пред председателите на съвети.  \n                    \n                    \n                \r\nТе обсъдиха финансовите, икономическите и социалните параметри на алтернативния бюджет на БСП. \n\r\nОсобено внимание се обръща на демографската катастрофа и политиките за младите хора и децата - семейно подоходно облагане, безплатни учебници до 12 клас. \n\r\n\"Как можеш да кажеш, че това е най-социалният бюджет, когато си замразил 12 социални плащания за майки, за отглеждане на дете от работещи майки и т.н. Другата най-уязвима група - пенсионерите, отново оставяш само с швейцарско правило, при положение, че цените на газ, парно, вода, ток, всичко се качва. Отново внасяме предложение за преизчисляване на всички стари пенсии с ясен разчет и откъде ще дойдат парите\",  коментира Нинова.", "date": "2018.11.03", "title": "БСП: С бойкота спасихме 2,5 млн. българи от данъка за старите коли"}
{"url": "https://www.dnes.bg/kino/2018/11/03/avantiurata-pred-braka-v-parijki-ludorii.391056", "text": "Монотонното всекидневие се оказва едно от най-сложните препятствия за съвременния човек. Измъкването от него е основна тема във филма на Марк Фитоси \"Парижки лудории\". Режисьорът ни вмъква в спокойната семейна идилия на Бриджит и Ксавие в Нормания. Лежерното им съществуване бавно отстъпва място на рутината и пренебрежението един към друг, което  персонажите  усещат особено силно след като децата им поемат по собствените си пътища.\r\nСпасението си от смълчаното примирение  героинята на Юпер вижда в авантюристичната идея да замине за големия град, където може да срещне нов мъж.\r\nФитоси разказва без патос и недомлъвки живота на хората, непремиряващи се с времето, готови да се разделят със сигурността, която брака дава. Усеща търсенията на персонажите и не им спестява радостите и неволите. Всеки избор носи своите последствия, но ситуациите са събрали цялата сложност на битието, където нищо не е само добро или само лошо.\n                    \n                    \n                \r\nПродукцията е с номинация \"Златен Свети Георгий\" от Международния филмов фестивал в Москва (2014).  Гледайте \"Парижки лудории\" на 3 ноември от 23.15 часа по телевизия.\n\r\n ", "date": "2018.11.03", "title": "Авантюрата пред брака в \"Парижки лудории\""}
{"url": "https://www.dnes.bg/stranata/2018/11/03/big-bradyr-sled-sblysycite-s-romi-mvr-iska-kameri-v-selata.392466", "text": "Министърът на вътрешните работи Младен Маринов поиска да бъдат сложени охранителни видеокамери не само по градските улици, но и в селата. Това стана ясно след срещата му с кметовете на 11 общини от старозагорска област, свикана след ромските размирици в Мъглиж, а преди това в Казанлък и Гълъбово. При инцидентите пострадаха и няколко полицаи.\n\r\nСпоред министър Маринов на първо място кметовете трябва да вложат повече усилия за комуникация с местните лидери на ромските общности, за да им разяснят, че законът е общовалиден за всички.\n\n\n\n\n\r\n\"Нашите сили се намесват в последствие, когато вече има нарушения. Необходимо е да бъде изместен донякъде фокусът – пропускаме малките нарушения, които се наказват с административни глоби, а те често пъти водят след себе си много по-тежки престъпления\", напомни той.\n                    \n                    \n                \r\nМинистър Младенов смята, че на този етап не се налагат законодателни промени.\n\r\nПо думите му нямало никакви данни зад случаите в Гълъбово и Мъглиж, а преди това и в Казанлък, където на 17 септември на центъра на града се сбиха близо 150 роми заради мургава красавица, да стоят партийни централи от опозицията. \n\r\n\"Не търсете световна конспирация в тези неща, всичко се развива изключително бързо и просто няма време партийни емисари да подклаждат \"огъня\". Става дума за чисто битови инциденти, за съжаление голяма част от тази общност дори не си дава сметка, че извършва беззакония, защото те не са чели законите и наредбите\", категоричен беше вътрешният министър, цитиран от \"Монитор\".\n\r\n\"Когато има агресия срещу полицаи, на мястото на инцидента ще пристигнат още повече полицаи. Извършителите биват задържани и отвеждани в ареста, няма територия извън закона, няма отворен чадър над никого. Така ще продължаваме да действаме. Не сме делили и няма да делим махалите или кварталите на ромски, турски или мексикански. Видеонаблюдението се монтира първо на най-уязвимите места, като започваме от входовете и изходите на населените места\", допълни министър Маринов.", "date": "2018.11.03", "title": "Биг Брадър след сблъсъците с роми: МВР иска камери в селата"}
{"url": "https://www.dnes.bg/zvezdi/2018/11/03/nasko-kolev-specheli-vip-brother-rapyryt-otvia-uj-izvestnite.392467", "text": "Изненадващо или не - тазгодишният победител във VIP Brother стана Наско Колев. Рапърът влезе в шоуто на известните единствено заради аферата си с Мария Илиева, но за нещастие на уж по-известните ги надигра. \r\nТой не заложи на самохвалство с постиженията си под юргана с Илиева, а заради неговото мълчание бе определен за скучен от мнозина. И му предричаха бърза раздяла със съквартирантите. \n\r\nВпоследствие се сближи с Папи Ханс и Стефан, а тяхната групичка получи прякора \"Светата Троица\".\n\r\nИменно тримата влязоха в призовата тройка. От борещите се за званието \"Любима звезда на България\" петима души, първи напуснаха Божана, а след нея я последва и Петко. \n                    \n                    \n                \r\nКулинарката сподели, че от риалити предаванията се помнят другите участници, а не победителите. \r\nНа раздяла, Петко заложи на тактиката \"Всички ми харесват\", но все пак заяви, че ще стиска палци на Папи. \n\r\nС бронзовия медал се окичи Стефан. Мъжът на Гала каза, че и двамата финалисти заслужават да спечелят, но според него Наско повече се нуждае от това и заложи на него.\n\r\nВ студиото рапърът получи подкрепата на повечето от бившите си съквартиранти, а защитата му пред публиката пое Тото от \"Скандау\".\n\r\nВ крайна сметка големият победител стана Наско, като за него са гласували 60.1% от зрителите. Констнтин се класира на второ място и на излизане сподели, че се радва за Наско и че той заслужава тази победа. \n\r\nКъщата в Нови хан обаче няма да остане дълго празна - в понеделник започва Big Brother: Most Wanted. \r\nСред спряганите за нови участници са Жени Калканджиева, Русата Златка, Благо Георгиев, Станимир Гъмов, фолкпевицата Емануела. Според наша информация, в последния момент е пропаднало участието на Миглена Каканашева-Мегз.", "date": "2018.11.03", "title": "Наско Колев спечели VIP Brother, рапърът отвя уж известните"}
{"url": "https://www.dnes.bg/obshtestvo/2018/11/03/dnes-e-arhangelova-zadushnica-otdavame-pochit-na-myrtvite.392469", "text": "Днес е църковният празник Архангелова задушница, който се отбелязва винаги в съботата преди Архангеловден - на 8 ноември.\n\r\nНа този ден се отдава почит към паметта на мъртвите, както и вечна признателност на загиналите в редовете на Българската армия.\n\r\nАрхангеловата задушница, която предхожда големия празник на Свети Архангел Михаил, намира своето основание в християнската догматика за възкресението на мъртвите. Оттам идва и почитта към починалите, която ние като християни отдаваме при всеки помен и на задушниците през годината. Архангелова задушница се нарича още Рангелова задушница, Голяма задушница и Мъжка задушница.\n\r\nНа Архангелова задушница, както на всеки друг помен, се раздават жито, хляб, вино, сладкиши, бонбони, плодове и други храни. Освен на близките, се раздава и на хората около съседните гробове, дори да са непознати. Житото символизира възкресението, а хлябът - Исус Христос.\n                    \n                    \n                \r\nЗначението на Задушница е голямо. Това не е само ден, в който близките и роднините на покойника се събират край гроба му, за да \"ядат и пият\". Поменът, който се прави, е и възпоменание на живите за починалия, че не е забравен. Според богослови това е връзката между земната и небесната Църква.", "date": "2018.11.03", "title": "Днес е Архангелова задушница, отдаваме почит на мъртвите"}
{"url": "https://www.dnes.bg/sofia/2018/11/03/za-zadushnica-dnes-dopylnitelni-avtobusi-v-sofiia.392468", "text": "Столичната община пуска допълнителни автобуси за Задушница, която е днес, с цел улесняване на придвижването на хората.\n\r\nВ съботния ден се разкрива временна трамвайна линия с маршрут: ж.к. \"Борово\" - кв. \"Орландовци\" - обслужвана с четири мотриси.\n\r\nТрамвайни линия № 3, 4 ще работят с увеличен брои мотриси.\n\r\nЩе бъдат осигурени и 4 броя мотриси оперативен резерв за включване при необходимост.\n\r\nТролейбусна линия № 9 ще се обслужва от по-голям брой тролейбуси, като ще бъдат осигурени 4 броя за резерв.\n\r\nРазкрива се временна автобусна линия № 83А (за гробищен комплекс \"Бакърена фабрика\") с маршрут – от Зоопарка по маршрута на автобусна линия № 83 до бул. \"Ломско шосе\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута двупосочно.\n                    \n                    \n                \r\nРазкрива се временна автобусна линия № 108А (за гробищен комплекс \"Бакърена фабрика\") с маршрут – от ж.к. Люлин - 5 по стария маршрут на автобусна линия № 108 (в посока ул. \"Бели Дунав\" – от бул. \"Сливница\" по ул. \"Адам Мицкевич\") до ул. \"Бели Дунав\", надясно по ул. \"Хан Кубрат\", наляво по ул. \"Христо Силянов\", наляво по бул. \"Ломско шосе\", наляво по ул. \"Бели Дунав\" и по ул. \"Хан Кубрат\" по маршрута, двупосочно.\n\r\nРазкрива се временни автобусни линии за обслужване на гробищни комплекси \"Централни гробища\" и \"Малашевски гробища\" със следните маршрути:\n\r\n- линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18\n\r\n- линия № 79А с маршрут: надлез \"Надежда\", ул. \"История Славянобългарска\", ул. \"Индустриална\", ул. \"Константин Стоилов\", бул. \"Ген. Данаил Николаев\", бул. \"Владимир Вазов\", ул. \"Тодорини кукли\", ул. \"Река Велека\" и по бул. \"Владимир Вазов\" по маршрута двупосочно\n\r\n- линия № 86А с маршрут: АТ \"Малашевци\", ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно\n\r\n- линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\".\n\r\nАвтобусни линии № 260, № 309 и № 86 ще се обслужват от по- голям брой коли.\n\r\nПолицията пък ще насочва автомобилите на гражданите за паркиране около гробищните комплекси, както следва:\n\r\n- в района на Централни гробища - по платната на ул. \"История Славянобългарска\" и ул. \"Заводска\";\n\r\n- в района на гробища \"Бакърена фабрика\" - по платната под подлеза на ул. \"Адам Мицкевич\";\n\r\n- в района на гробища \"Малашевци\" - по платната на ул. \"Резбарска\" между ул. \"Васил Кънчев\" и бул. \"Ген. Владимир Вазов\", както и пред централния вход на ул. \"Жак Дюкло\".\n\r\nМеждувременно от Столична община ще осигурят специален автобус, който ще се движи днес и утре до Новата гора на София. Целта е всички, които имат желание да участват в засаждането на новата гора, да имат възможност да ползват градски транспорт.\n\r\nВременна автобусна линия е с номер 56 А и тръгва от Метростанция \"Вардар\" до Новата гора на София. Автобусите ще се движат по маршрута на автобусна линия 56 до кръстовището с ул. \"Траян Тенев\" с ул. \"Хармония\" и наляво по ул. \"Хармония\" до отклонението за сметището при кв. \"Суходол\".\n\r\nЧасовете на тръгване от метростанция \"Вардар\" са 9.00, 10.30, 12.00, 13.30 и 15.00, а от Новата гора на София 10.10, 11.40, 13.10 14.40 и 16.00 часа.", "date": "2018.11.03", "title": "За Задушница днес: Допълнителни автобуси в София"}
{"url": "https://www.dnes.bg/stranata/2018/11/03/tragediia-pochina-bebe-na-16-dni-v-haskovo.392470", "text": "Трагедия, която е завършила със смъртта на бебе на 16 дни се е разиграла вчера в Хасково, съобщава . \r\nМомченцето е било откарано по спешност в болницата в града в критично състояние.\r\nСигналът е бил подаден на телефон 112 от бащата на детето, който го е предал на екип с линейка на бензиностанция в Харманли.\r\nПо път за болницата медиците са се опитали да го реанимират, но без успех.\r\nСпоред лекарите детето е починало от лошо гледане. От полицията и от \"Социално подпомагане\" работят по случая.\r\n ", "date": "2018.11.03", "title": "Трагедия: Почина бебе на 16 дни в Хасково"}
{"url": "https://www.dnes.bg/snimka-na-denia/2018/11/03/mygla-oblaci-no-i-slynce-dnes-gradusite-do-22.392471", "text": "Днес ни очаква отново слънчево време, като минималните температури ще са между 7 и 12 градуса, а максималните - между 17 и 22 градуса. Малко по-високи ще бъдат в крайните югозападни райони.\n\r\nВ Източна България и повечето равнинни райони на страната ще е с ниска облачност или мъгла, като временни разкъсвания и подобрения на видимостта ще има в следобедните часове, сочи прогнозата на Националния институт по хидрология и метеорология към БАН. Над останалата част от страната облачността ще е предимно висока и през деня ще има и слънчеви часове. \n\r\nНад Черноморието облачността ще е значителна, на места ще има ръмежи. Ще духа слаб до умерен източен вятър. Максималните температури на въздуха ще бъдат 16-18 градуса, близки до температурата на морската вода. \n                \n                \r\nНад планините облачността ще е променлива, в изолирани райони със слаби валежи. Сутринта на места в ниските части ще е мъгливо, а през деня над масивите от Западна България ще е предимно слънчево. \n\r\nМаксимална температура на височина 1200 метра – около 19°, на 2000 метра – около 13°.\n\r\nВ следващите дни над Източна България ще преобладава облачно време. Значителна ниска облачност и намалена видимост ще има сутрин и в много райони в равнинната част от страната, но около и след обяд облачността ще се разкъсва, видимостта ще се подобрява. Температурите ще продължат постепенно да се понижават. Във вторник на места ще превали слаб дъжд.", "date": "2018.11.03", "title": "Мъгла, облаци, но и слънце днес, градусите до 22"}
{"url": "https://www.dnes.bg/obshtestvo/2018/11/03/nad-5000-signalizirali-za-problem-na-rabotnoto-miasto.392472", "text": "135 000 трудови нарушения са установени за девет месеца, съобщиха от Инспекцията по труда. Извършени са 33 000 проверки. Най-често нарушенията били за липса на договор, забавяне на възнагражденията, оставане на работното място над установеното по трудов договор или необезопасена работна среда.\r\nЗа всяко от тях са предприети мерки за отстраняването им. Спряна е дейността на фирмите, които не са взели под внимание предписанията на инспекцията. \r\nСлучаите, в които животът на работниците е бил застрашен, са 251. \r\nНад 5000 родни служители сами са потърсили помощ от инспекторите за разрешаване на проблеми на работното място. 16.6 млн. лв. пък били изплатените забавени възнаграждения на стотици българи след намесата на Инспекцията по труда.", "date": "2018.11.03", "title": "Над 5000 сигнализирали за проблем на работното място"}
{"url": "https://www.dnes.bg/obshtestvo/2018/11/03/120-godini-ot-rojdenieto-na-golemiia-dimityr-talev.392371", "text": "Тази събота във \"Фамилно\" по телевизия ще ви разкажем за големия писател Димитър Талев, който е роден в Прилеп.\r\nТворецът е дълбоко свързан с историята и съдбата на българите в Македония, участвал е в борбите за тяхното освобождаване.\r\nСлед 9 септември 1944 година е заклеймен и преминава през ада на затвори, концлагери и изселване.\r\nНищо не успява да пречупи несломимия му дух и днес ние честваме 120 години от рождението на автора на тетралогията - \"Железният светилник\", \"Преспанските камбани\", \"Гласовете ви чувам\" и \"Илинден\".\r\nГледайте внука на великия писател Климент Талев в ефира на \"Фамилно\", тази събота от 10:30 часа.", "date": "2018.11.03", "title": "120 години от рождението на големия Димитър Талев"}
{"url": "https://www.dnes.bg/usa/2018/11/03/strelec-ubi-dvama-dushi-v-sasht-v-klub-za-ioga.392473", "text": "Мъж уби двама души и рани трима при стрелба с огнестрелно оръжие в клуб за курсове по йога в Талахаси, щата Флорида, предаде Франс прес.\r\nТримата ранени са в болница в критично състояние, съобщи началникът на местната полиция Майкъл ДеЛио.\r\nСамият нападател също е намерен мъртъв, вероятно при самоубийство.\r\nАсошиейтед прес съобщава за двама убити и петима ранени.\r\nНа този етап всичко сочи, че нападението е дело на един-единствен човек, чиито мотиви засега не са известни. Един от ранените е ударен с пистолет. \r\n\"Уликите показват, че няколко души са оказали отпор и са се опитали да спасят не само себе си, но и другите хора, което е свидетелство за смелостта им\", подчерта ДеЛио.\r\n(БТА)", "date": "2018.11.03", "title": "Стрелец уби двама души в САЩ в клуб за йога"}
{"url": "https://www.dnes.bg/notifikacii/2018/11/03/sled-dvoinoto-ubiistvo-na-viktorio-govori-shofioryt-na-taksito.392474", "text": "След двойното убийство на Викторио Александров - на приятелката Дарина и бебето си, част от общественото мнение се раздели - можело ли е детето да бъде спасено от таксиметровия шофьор?\n\r\nТрагедията в \"Надежда\" остави много въпросителни след себе си, а близки на починалите, както и в социалните мрежи изразиха мнение, че шофьорът е трябвало да спаси малкото момиченце.\n\r\nПроговори и самият шофьор, който призна, че не спи след двойното убийство.\n\n\n\n\n\n\r\n\"Изкарват ме мен виновен. Отказах да взема детето, защото помислих, че е поредният малоумник, който иска да се вози безплатно. Не съм знаел, че е убиец\", заяви той пред Нова тв.\n                \n                \r\nТой се върна във времето, в което е возел бащата и детето в колата си.\n\r\n\"Удари ме с пистолет по главата и каза: \"Карай, за да живееш\". При нас се качват постоянно хора, които нещо не могат да преживеят. При нас е лична драма. Взе ми телефоните, каза да карам към Благоевград. Твърдеше, че ще се самоубие. Цялата агресия беше няколко минути. Видя, че поне външно не съм стресиран, макар вътрешно да ме беше страх. После си говорих с него най-приятелски. В колата имам телевизор, съобщиха, че е убита млада жена в Надежда. Той каза: \"Загаси го, че не издържам такива новини\". Когато разбрах, че е убил детето си - почувствах вина. Но пак ще повторя - не съм знаел, че той е убиец. Съжалявам, че не взех детето, но в конкретната ситуация съм реагирал по този начин\", разказа шофьорът.\n\r\nТой коментира и призивите, че трябва да носи наказателна отговорност.\n\r\n\"Нека изпитат това, което аз съм изпитал и тогава да съдят. Ако мога да върна времето, щях да взема детето. Но тогава не съм знаел какво ще се случи\", настоя таксиджията.\n\r\nМарин Марковски също смята, че той не трябва да бъде укоряван от обществото. Адвокатът прогнозира, че Викторио Александров ще получи 30 г. затвор.\n\r\n\"Категорично мога да кажа, че обвинителният акт срещу Викторио Александров ще бъде за най-тежкото обвинение, за което се предвижда доживотен затвор без или със замяна\", заяви той.\n\r\nМарковски прогнозира, че присъдата му ще бъде 30 години лишаване от свобода, защото законът дава правото, когато признае написаното в обвинителния акт, присъдата да е по-малка.\n\r\nМарин Марковски нарече обясненията му, че не помни нищо от случилото се \"примитивна форма на защита, с която да се отърве\".\n\r\n\"Това твърдение, че убийците се разкайват не е вярно. Разговарял съм с полицаи, които охраняват тези, които изтърпяват доживотна присъда. Те ми разказват, че се държат спокойно, хранят се, живеят си. Точно начинът им на живот показва, че те не се разкайват. Затова те се наричат морално луди\", обясни адвокатът.", "date": "2018.11.03", "title": "След двойното убийство на Викторио: Говори шофьорът на таксито"}
{"url": "https://www.dnes.bg/obshtestvo/2018/11/03/12-lv-za-tok-prez-zimata-pensioniran-gabrovec-znae-kak.392475", "text": "Може ли сметката ни за ток през лятото да бъде 7 лв., а през зимата 12 лв.? Определено може, а тайната разкрива един пенсиониран габровец.\n\r\nТой използва слънчевата енергия да готви и да се топли и така пести. Историкът Петър Тоцев си е направил слънчева печка от кутии за обувки, фолио и стъкло и е похарчил само 1,80 лева за лепило. Другото му изобретение е слънчев радиатор от бирени кенчета, съобщава БНР.\n\r\nТъй като вече е свободен и има време да учи нови неща, за които като директор на Историческия музей в Габрово не му оставало време, започнал да търси информация за слънчевите фурни. \n\r\nТе нямат нужда от ток, газ или дърва, а единствено от слънчеви лъчи, които уредът превръща в топлина. Той решил да експериментира да си направи сам фурна, като копира устройствата, популярни в най-бедните страни в Африка. \n                    \n                    \n                \r\nСложил две кутии от обувки една в друга, за изолация използвал стиропор, от вътрешната страна облепил с домакинско фолио, а дъното с черна хартия. Храната се приготвя в тъмен съд, който се слага в плик за печене. За да концентрира слънчевата светлина върху фурната, използва стъкло. Вече е направил три печки, в които ястията се готвят бавно на слънцето и стават по-вкусни от изпечените на ток, твърди габровецът. \n\r\nОсвен тях е изобретил и слънчев радиатор от бурени кенчета, които боядисал с черен лак. Два такива топлят една от стаите в жилището му:\n\r\n\"Вземаш кенчета, махаш им дъното, слагаш го кенчетата едно в друго и тези кенчета, като се залепят едно за друго, правят един радиатор. И отгоре, и отдолу, за да стоят кенчетата в редички имам една дървена летва, която има изрязани дупчици, за да влизат вътре кенчетата. Вътрешната страна на рамката е нещо черно – хартия, дали пък ще е боядисана, за да привлича слънцето. Това нещо го слагаш на прозореца, между двата прозореца. Като се нагрее, топлият въздух отива нагоре и той почва да се върти вътре в рамката на прозореца и ти загрява прозореца, създава ти една топлинна преграда\", разкрива пенсионерът.", "date": "2018.11.03", "title": "12 лв. за ток през зимата? Пенсиониран габровец знае как! "}
{"url": "https://www.dnes.bg/stranata/2018/11/03/22-godishen-zabi-kola-v-dyrvo-zagina-negov-spytnik.392476", "text": "37-годишен мъж загина в катастрофа през нощта на пътя Варна - Бургас, съобщиха от МВР. \r\nИнцидентът е станал в района на с. Старо Оряхово, около 02.00 часа. 22-годишен водач на лек автомобил \"Ауди\" е загубил контрол над автомобила, излязъл извън платното за движение и се блъснал в крайпътно дърво. \r\nВследствие на удара, на място е загинал неговия спътник на 37 години. Водачът е настанен за лечение в болнично заведение със съчетана травма и опасност за живота. \r\nВ автомобила е пътувало непълнолетно момиче, което е получило фрактура на таза, но няма опасност за живота му. ", "date": "2018.11.03", "title": "22-годишен заби кола в дърво, загина негов спътник"}
{"url": "https://www.dnes.bg/akoshtete-vqrvaite/2018/11/03/kak-da-se-oblechete-v-gradski-sporten-shik.392450", "text": "След като обобщихме тенденциите за пролет-лято с колекцията на Tommy Hilfiger и Gigi Hadid, идва време да съберем на едно място най-необходимите компоненти за есенната визия. \r\nВтората част на проекта „Облечи си tialoto” идва с помощта на Луис Хамилтън и неговата капсулна колекция за модната къща и линията Tommy Jeans.\r\n \r\nИ тъй като спортът владее модния подиум, фокусът ще бъде именно в тази посока, за да създадем перфектният вид за градския спортен шик.\r\n \r\nЕто какво съдържа той за него и за нея.\r\n\r\n\r\n \r\nНяма сезон, в който да можем без класическият деним. Абсолютно мултифункционален, този сезон той идва под формата на дънки и дънкови якета, за да създаде идеалът за градски спортен шик.\r\n \r\nЗа него той е в светли дънки с изтъркан ефект, а фокусът пада върху плътното кожено яке с масивен акцент на гърба. Класическата и емблематична емблема на модната къща идва с изписване на името на Луис Хамилтън и преплитането с неговите задължителни стрийт елементи.\r\n \r\nЗа нея денимът идва като дънки с подчертан акцент върху финия глезен.\r\n \r\n\r\n \r\nТъй като спортът е основната линия във визията, за него се откроява класическа поло тениска с яка в ярък червен цвят.\r\n \r\nЗа нея горната част на визията е с подчертана елегантност и феерия на кройката, позволяваща подчертаване на лицето с тъмен нюанс на маслено зелено и свобода на движението.\r\n \r\n", "date": "2018.11.03", "title": "Как да се облечете в градски спортен шик?"}
{"url": "https://www.dnes.bg/obshtestvo/2018/11/03/stolichen-restorant-podade-ryka-na-bezdomni-hora.392477", "text": "                    \r\n                        \r\n                        \r\n                        \r\n                    \r\n                        \r\n                        \r\n                        \t\t\t\t\t\r\n                                                                        \r\nСобственик на столичен ресторант предлага храна на бездомни хора всеки делничен ден след 17:00 часа, като благотворителната акция започна на 1 ноември.\r\nБлаготворителната инициатива \"Подай ръка\" е негова идея, като на Бъдни вечер ще има и специална вечеря за хората без подслон. \r\nНа старта на кампанията на столичната улица \"Владайска\" 29 дойдоха около 30 души, съобщава . Всички те си тръгнаха с топла храна и усмивка заради направеното добро. \r\nИнициативата ще продължи до 31 март. \r\nНа 10 ноември е третият рожден ден на ресторанта. Собственикът моли всички гости да донесат своите подаръци под формата на продукти за бездомните хора. \r\nПо данни на Агенцията за социално подпомагане в България са регистрирани 1068 бездомници, като в София те са над 500.", "date": "2018.11.03", "title": "Столичен ресторант подаде ръка на бездомни хора"}
{"url": "https://www.dnes.bg/football/2018/11/03/skandal-vyv-futbola-infantino-spasil-siti-i-psj.392478", "text": "Настоящият президент на ФИФА Джани Инфантино е помогнал на Манчестър Сити и Пари Сен Жермен да избегнат наказания за нарушаване на Финансовия феърплей на европейската футболна централа. Той е правил това като генерален секретар на УЕФА, .\r\nТова се твърди в материал на германското списание \"Der Spiegel\", базиран на документи, извадени на показ от Football Leaks. \r\nПрез идните седмици ще има разкрития за футболист, който няколко пъти е спечелил Шампионската лига, но в същото време е бил с положителна допинг проба, което е било скрито. Освен това имало доказателства как някои от водещите клубове от Висшата лига на Англия са избегнали плащането на данъци.", "date": "2018.11.03", "title": "Скандал във футбола: Инфантино спасил Сити и ПСЖ"}
{"url": "https://www.dnes.bg/stranata/2018/11/03/mladej-pomete-dve-jeni-na-trotoar-v-karnobat-ednata-zagina.392480", "text": "Младеж на 18 години с едномесечен шофьорски стаж помете две жени на тротоар в Карнобат, съобщиха от МВР. \r\nЕдна от жените е загинала на място. Втората, която е 84-годишна, е в кома и се намира в болницата в Бургас.\r\nИнцидентът е станал тази сутрин малко след 8 часа.\r\nВодачът на автомобила марка \"Мерцедес\" е задържан. Тестван е за алкохол. Пробата е отрицателна. Предстои да бъде тестван за употреба на наркотици.\r\nСамоличността на загиналата жена се изяснява.", "date": "2018.11.03", "title": "Младеж помете две жени на тротоар в Карнобат, едната загина"}
{"url": "https://www.dnes.bg/mish-mash/2018/11/03/receptata-dnes-smokinov-pai.392443", "text": "Уикендът е време за почивка и глезене със сладки работи. Ако искате да направите нещо вкусно и различно като десерт за семейството, пробвайте новата ни рецепта - за смокинов пай. \r\n \r\n\r\n \r\nза тестото:\r\n \r\n200 грама брашно\r\n \r\n1 ч.ч. захар\r\n \r\n1 ванилия\r\n \r\nщипка сол\r\n \r\n1/2 ч.ч. олио\r\n \r\n1 яйце\r\n \r\n2 с.л. студена вода\r\n \r\nза плънката:\r\n \r\nняколко добре узрели смокини\r\n \r\n4 с.л захар\r\n \r\n1/2 пакетче чаени бисквити\r\n \r\nВ купа смесваме брашното, захарта и солта и правим кладенче по средата. В кладенчето сипваме олиото и студената вода и смесваме добре, получават се брашнени трохи, добавяме и яйцето и с ръце омесваме тестото, което оставяме за 10-15 минути в хладилника.\r\n \r\nОхладеното тесто разстиламе на дъното на тава застлана с хартия, отгоре се нареждат изчистените и нарязани на шайби смокини, поръсва се със захар и натрошени бисквити.\r\n \r\nПече се в предварително загрята на 200 градуса фурна около 40 минути.\r\n \r\n\r\n ", "date": "2018.11.03", "title": "Рецептата Dnes: Смокинов пай"}
{"url": "https://www.dnes.bg/notifikacii/2018/11/03/tialoto-na-kashogi-raztvoreno-v-kiselina.392479", "text": "Тялото на саудитския журналист Джамал Кашоги е било разтворено в киселина или други химикали, след като е било разчленено в консулството на Саудитска Арабия в Истанбул, заяви турски официален представител, цитиран от Асошиейтед прес.\r\nСъветникът на турския президент Реджеп Тайип Ердоган Ясин Актай заяви, че няма друго обяснение защо останките на Кашоги още не са открити един месец след убийството му.\n\n\r\nТази седмица главният прокурор на Истанбул заяви, че Кашоги е бил удушен веднага след влизането си в консулството на 2 октомври, а след това тялото му е било разчленено.\r\nАктай, който е бил приятел на журналиста, заяви, че според него тялото на журналиста е било разчленено, за да може да бъде разтворено с химикали. Той не даде доказателства в подкрепа на твърдението си.\r\nВчера президентът Ердоган заяви, че заповедта за убийството на Кашоги е била дадена от най-високо ниво от саудитското правителство, отбелязва АП.", "date": "2018.11.03", "title": "Тялото на Кашоги разтворено в киселина?"}
{"url": "https://www.dnes.bg/politika/2018/11/03/cvetanov-ubeden-niama-obshtestvena-naglasa-za-predsrochni-izbori.392481", "text": "Зам.-председателят на ГЕРБ Цветан Цветанов не смята, че има обществено настроение за провеждане на предсрочни избори на фона на протести в центъра на София и заради факта, че в петък депутатите не успяха да осигурят кворум в парламента.\n\r\n\"Не обвинявам опозицията. Кворумът е задължение на управляващото мнозинство. Имахме хора в болнични, както и депутати, които са в командировка\", коментира той проблема в Народното събрание пред Нова тв.\n\r\nТой упрекна опозицията, за това, че говорят за смяна на модела, а в същото време ги няма в парламента.\n\r\n\"Бих могъл да ги укоря за това, че петък е пленарният ден на опозицията. Тогава се осигурява парламентарният контрол върху изпълнителната власт. Когато говориш, че искаш да бъдеш някаква алтернатива и да предлагаш други модели, трябва да бъдеш в парламента\", каза Цветанов.\n                    \n                    \n                \r\nНа въпрос възможно ли бойкотът на БСП и ДПС да доведе до парламентарна криза, Цветанов заяви, че няма обществено настроение за предсрочни парламентарни избори.\n\r\nЦветан Цветанов бе категоричен, че поетите ангажименти към майките на деца с увреждания ще бъдат спазени.\n\r\n\"В средата на декември ще бъдат приети законодателните промени, за да може в новия бюджет, който ще бъде приет, да има заделени 150 млн. лв. за социалната политика, свързана с децата с увреждания\".\n\r\nТой коментира и проверките и арестите, които текат в Агенцията за българите в чужбина.\n\r\n\"Това, което е видно, е че има политическа воля, за да може да се даде пълна гаранция на българските институции да си вършат работата. Нека да е ясно, че за да се получи българско гражданство, има много институции. В крайна сметка като се подготвят документите, вицепрезидентът е този, който подписва получаването на българско гражданство\", допълни Цветанов.", "date": "2018.11.03", "title": "Цветанов убеден: Няма обществена нагласа за предсрочни избори"}
{"url": "https://www.dnes.bg/obshtestvo/2018/11/03/zashto-jenite-tyrpiat-domashno-nasilie-zashtoto-sa-sami.392482", "text": "След двойното убийство на Викторио Александров, който застреля детето и приятелката си си Дарина, излезе стряскаща статистика - от началото на 2018 година 22 жени са били убити от своите бивши или настоящи съпрузи или партньори. 3 деца – от своите бащи.\n\r\nЕдва ли някой може да отрече, че у нас има проблем с насилието над жени.\n\r\n\"Домашното насилие все още се приема като личен проблем, но той е и обществен. Жените се страхуват, защото са сами\", каза пред bTV психологът Мария Чомарова от Асоциация \"Анимус\".\n\r\n\"Домашното насилие не е криминализирано. Ако тази двойка нямаше дете, никой не можеше да им помогне, защото нямат сключен граждански брак\", посочи Чомарова.\n\n                    \n                    \n                \r\nСпоред нея при случая с Дарина със сигурност е имало и физическо насилие. \n\r\n\"Хората мълчат, срамуват се, защото считат, че те са виновни. Обществото не ги разбира, казва си: \"Добре де, защо търпи?\". Защото е много е трудно една жена абсолютно сама да излезе от ситуацията, в която се чувства отговорна, че е попаднала по някакъв начин. Няма държавна политика, сама е, няма услуги, няма центрове, хората нямат положителни нагласи\", изтъкна Чомарова. \n\r\nХората се формират от родителите и от семейството. Насилието в училище е реплика и продължение на домашното насилие, изтъкна психологът.\n\r\n\"Очевидно в държавата ни има проблем с насилието над жени. Въпросът е обаче как той да се разреши. Престъпността не бива да се разделя на мъжка и женска. Тя е провокирана от дълбоки социални проблеми и на практика е следствие, а не причина\", коментира преди дни пред Bulgaria ON AIR експертът по сигурност Николай Марков.\n\r\nПо думите му основна вина за подобни трагедии имат хората, заемащи високи политически длъжности, които не взимали превантивни мерки срещу насилието сред българското общество.", "date": "2018.11.03", "title": "Защо жените търпят домашно насилие? Защото са сами!"}
{"url": "https://www.dnes.bg/crime/2018/11/03/zadyrjaha-36-godishen-ubil-nabor-v-selo-svalenik.392484", "text": "36-годишен мъж е задържан за убийство при битов скандал в село Сваленик, съибщиха от МВР-Русе.\r\nСнощо към 22:25 часа е постъпил сигнал от 112 в РУ – Две могили за намерен мъртъв мъж в село Сваленик. \r\nНа място веднага е изпратен полицейски екип от районното управление, който е установил смъртта на 37-годишен местен жител. Местопроизшествието е било запазено от полицията, предприети са всички необходими оперативно-издирвателни и процесуално следствени действия за изясняване на случая. \r\nВ хода на първоначалната работа са събрани данни, че става въпрос за убийство, след битов скандал. Още тази нощ в селото е задържан 36-годишен мъж, на когото е наложена мярка задържане за срок до 24 часа.\r\nРаботата на разследващите продължава под ръководството на прокурор.", "date": "2018.11.03", "title": "Задържаха 36-годишен, убил набор в село Сваленик"}
{"url": "https://www.dnes.bg/sofia/2018/11/03/taksitata-se-moderniziraha-no-shte-ima-problem-i-tazi-zima.392483", "text": "Таксиметровият превоз в столицата е услуга, която през последните години оставя противоречиви впечатления сред потребителите. От една страна секторът се модернизира – навлязоха всякакви приложения, който не просто свързват потребители и шофьори, но и като цяло връщат водещата позиция на потребителя.\n\r\nПоследният може да изразява своята удовлетвореност от шофьора, да вижда своя маршрут на картата, да получава дори предварителна оценка колко би му струвало возенето. Като прибавим и възможностите за плащане с карта (не са налични във всички таксита), цялото това движение към технологиите е своеобразна защита на потребителя от традиционните проблеми на таксиметровия пазар – минаването през оператор, спорове за маршрута, качеството на обслужването, липсата на ресто и т.н.\n                    \n                    \n                \r\nИзброените по-горе позитиви не са абсолютни. Всяко едно от тези неща може да не проработи в дадена ситуация – пререканията с оператори не са изчезнали напълно, колкото и да следиш апликацията и да оценяваш таксита пак можеш да попаднеш в ситуация да спориш за маршрута и цената, среднощните обиколки за ресто също не са минало. Общата тенденция обаче е ясна – технологичните решения промениха коренно таксиметровия пазар в полза на потребителите и го направиха в условията на враждебна нормативна среда, коментира старши икономистът от Института за пазарна икономика Петър Ганев, цитиран от .\n\r\nНа фона на всичко това, лошият привкус на таксиметровия превоз в столицата от последните години е... липсата на таксита. Тук трябва внимателно да обясним за какво става дума. По официални данни на Столична община броят на автомобилите, за които са подадени заявления за таксиметров превоз за 2017 г. са 6 671. Приходите на общината от данък върху таксиметровия превоз на пътници за 2017 г. са близо 4,9 млн. лв.\n\r\nГодишният данък на едно такси е 850 лв., което означава, че въпросните 6 671 таксита не са оперирали през цялата година – в противен случай приходите биха били с близо 800 хил. лв. повече.\n\r\nБез да знаем разбивката към всеки месец, можем да спекулираме, че официално по улиците на София през 2017 г. са се движили средно под 6 хил. таксита – друг е въпросът, че тези коли не са постоянно в движение, тъй като няма как работата да е оптимизирана до 24 часа за всяка кола.\n\r\nДанните за 2018 г. не са пълни, но показват дори по-негативна картина. Към 31 юли 2018 г. подадените заявления за таксиметров превоз са 5 010, а приходите малко над 2 млн. лв. Последното явно е поради факта, че шофьорите са заплатили половината данък за годината. Тези данни говорят, че броят на такситата в столицата върви надолу. Този процес беше особено видим през предходната зима, когато на моменти усещането беше сякаш в столицата няма таксиметрова услуга. След месец тази ситуация най-вероятно ще се повтори.\n\r\n", "date": "2018.11.03", "title": "Такситата се модернизираха, но ще има проблем и тази зима"}
{"url": "https://www.dnes.bg/stranata/2018/11/03/myj-i-dete-na-14-g-ot-harmanli-zaginaha-v-katastrofa.392485", "text": "Мъж на 32 години и дете на 14 години от Харманли са загинали в тежък пътен инцидент, съобщиха от МВР-Хасково. Сигнал за произшестито е бил подаден малко преди 23 часа от село Малък извор, община Стамболово.\r\nЛекият автомобил се е ударил в уличен стълб в населеното място. На волана е бил шофьор на 40-годишна възраст. Той също е пострадал, но е настанен без опасност за живота в болницата в Хасково.\r\nПричините за катастрофата се разследват, образувано е досъдебно производство.", "date": "2018.11.03", "title": "Мъж и дете на 14 г. от Харманли загинаха в катастрофа"}
{"url": "https://www.dnes.bg/world/2018/11/03/jertvite-na-burite-v-italiia-20-cherven-kod-za-siciliia.392486", "text": "Най-висока степен на тревога - предупреждение за лошо време с код \"червено\", е обявена на италианските острови Сицилия и Сардиния, предаде БТА.\n\r\nТелевизия \"РАИ-нюз\" съобщи днес, че вчера на остров Сардиния е убита от мълния германска туристка.\r\nМеждувременно в болница е починал младеж, пострадал от лошото време в северния град Тренто. С това броят на загиналите от разгула на природните стихии из цялата страна наближава 20, посочва агенцията.\n\r\nСпасители в различни региони на Италия ликвидират последиците от пороите, предизвикали наводнения, свлачища и падане на дървета. Поради разкаляни и повредени пътища редица села и градчета в Северна Италия и по Лигурийското крайбрежие остават отрязани от света. Нарушен е и трафикът по някои регионални жп линии.\n                    \n                    \n                \r\nСпоред оценки щетите достигат стотици милиони евро. В северната автономна област Трентино-Алто Адидже ветровете са повалили цели горски масиви в Доломитовите Алпи. По молба на губернаторите на най-силно пострадалите области - Лигурия, Венето и Фриули-Венеция Джулия, правителството обмисля да замрази събирането на данъци и вноски по заеми от населението в засегнатите територии.\r\n ", "date": "2018.11.03", "title": "Жертвите на бурите в Италия - 20, червен код за Сицилия"}
{"url": "https://www.dnes.bg/akoshtete-vqrvaite/2018/11/03/4-zodii-za-koito-astrologiiata-ne-e-faktor-koi-sa-te.392410", "text": "Не може да не познавате хора, които са ви казвали, че астрологията е измислица и не може в нея да има някаква истина.\r\nТе твърдят, че това не е наука и няма как зодиите да описват какъв е един човек. Ето и кои са знаците, които се отнасят скептично към хороскопите, статиите за зодии и астрологичните влияния. \r\n\r\n \r\nТе са много земни хора и здраво стъпили на земята. Подхождат реалистично и практично към повечето ситуации. Не обвиняват планетните влияния, когато нещо лошо им се случва, а търсят логиката. Големи инати са. Затова, ако са казали, че не вярват в астрологията преди 5-6 години, ще продължат да тръдят това, дори вече от време на време да си четат хороскопа. Правят го от любопитство, но държат на мнението си и няма да го променят.\r\n \r\n\r\n \r\nВезните са леко скептични към хороскопи и прогнози, не защото не вярват в астрологията, а защото тя ги обърква. Тези зодии могат да видят рационалните причини за други неща, толерантни са, но и безпристрастни. Не могат да кажат дали астрологията е истинска или измислена, но когато се опитат да разберат повече детайли за нея, не виждат логични твърдения и причини. Колебливи са, ту вярват в хороскопите, ту си мислят, че това е нещо смешно.\r\n \r\n", "date": "2018.11.03", "title": "4 зодии, за които астрологията не е фактор. Кои са те?"}
{"url": "https://www.dnes.bg/obshtestvo/2018/11/03/rumen-radev-pochete-pametta-na-zaginalite-voini.392489", "text": "На Архангелова Задушница президентът Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време.\r\nТой положи цветя пред Военния мавзолей-костница на Централните софийски гробища, а заупокойна панихида отслужи Негово Преосвещенство Белоградчишкият епископ Поликарп.\r\nПред Военния мавзолей-костница присъстваха и началникът на отбраната генерал-лейтенант Андрей Боцев, висши военнослужещи от всички родове войски, членове на военнопатриотичните съюзи и роднини на загинали военни.\r\nРитуалът с военни почести се провежда от 1924 година. Традицията е прекъсната през 1946 г. и е възстановена през 1992 г. от Министерството на отбраната и Съюза на военноинвалидите и военнопострадалите. ", "date": "2018.11.03", "title": "Румен Радев почете паметта на загиналите воини"}
